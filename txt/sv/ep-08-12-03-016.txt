<CHAPTER ID="016">
Åtgärder för att förbättra förutsättningarna för små och medelstora företag i Europa -"Small Business Act" (debatt)
<SPEAKER ID="165" NAME="Talmannen">
Nästa punkt är en debatt om en muntlig fråga till rådet från Nicole Fontaine och Giles Chichester, för PPE-DE-gruppen, och Edit Herczog, för PSE-gruppen, om åtgärder för att förbättra förutsättningarna för små och medelstora företag i Europa - ”Small Business Act” - B6-0485/2008).
<SPEAKER ID="166" NAME="Edit Herczog">
frågeställare. - (EN) Herr talman! Alla här i parlamentet välkomnar kommissionens arbetsinsatser de senaste fem åren, särskilt Günther Verheugens arbete, tillsammans med Europaparlamentet och företag inom EU, som resulterade i en ändrad strategi för företag inom EU, ett resultat som har ett namn nu - principen att ”tänka småskaligt först” som fastställs i Small Business Act [småföretagsakten]. Vi måste jobba på den här akten.
<P>
Den rådande ekonomiska krisen understryker behovet av att anta småföretagsakten så snart som möjligt. EU:s 23 miljoner företag och två tredjedelar av EU:s arbetstagare som berörs behöver ett otvetydigt budskap om att vår ändrade lagstiftningsstrategi som går ut på att tänka småskaligt först utgör en verklig grund för vårt framtida arbete och uppträdande.
<P>
Den första signalen om att vi gör detta är ”småföretagstestet”. Därför, eftersom det behövs ett otvetydigt budskap, beklagar vi att rådet inte gav bindande karaktär åt de bestämmelser som fastställdes i småföretagsakten.
<P>
Vi hoppas verkligen att ni vid Europeiska rådets möte nästa vecka kommer att ta upp den här frågan igen och att medlemsstaternas premiärministrar i någon mån kommer att ge bindande karaktär åt den här småföretagsakten. Vi välkomnar dock rådets beslut om prioriterade åtgärder. Vi anser att det är mycket viktigt att förbättra tillgången till finansiering. Det är mycket viktigt att tänka småskaligt först för att förenkla lagstiftningen. Det är också mycket viktigt att tänka småskaligt först för att underlätta tillgången till marknaden.
<P>
Vi ber kommissionen och rådet att samarbeta. Vi behöver ett mer enat svar från EU. Svar från flera olika länder kan vara mycket effektivt, men det kan orsaka splittring i stället för den sammanhållning som vi önskar uppnå i vår tanke med EU. Därför är det mycket viktigt att kommissionen förbättrar förfarandet för medlemsstaternas årsrapporter med stöd av Lissabonsstrategins resultattavla, och jag frågar rådet om det är redo att göra detta.
<P>
EU:s medborgare, entreprenörer och arbetstagare behöver idéer, men de behöver mer än så. De behöver innovation i våra förfaranden, men det kommer inte att räcka. De behöver handling, men inte ens det kommer att räcka. Vi behöver leverera något som grundar sig på våra idéer, vår innovationskraft och våra handlingar. Jag ber er att satsa på det här. Ni har parlamentets stöd.
<SPEAKER ID="167" NAME="Nicole Fontaine">
frågeställare. - (FR) Herr talman, herr Jouyet, herr Verheugen, mina damer och herrar! Vår grupp stöder entusiastiskt det utkast till småföretagsakten som kommissionen lade fram i juni.
<P>
Det stämmer att det sedan 2000 har tagits initiativ för små och medelstora företag - jag tänker särskilt på Dominique Vlastos utmärkta arbete med småföretagsstadgan - initiativ som har varit välkomna men bedömts vara otillräckliga, eftersom de alltför ofta förblir fromma önskningar.
<P>
I dag måste vi gå längre. Den allvarliga ekonomiska kris som medlemsstaterna drabbats av, med särskilt oroande konsekvenser för små och medelstora företag, driver på oss i de fall vi behöver pådrivning. I detta avseende är småföretagsakten en del av en ny, avgjort proaktiv strategi.
<P>
Om några veckor ska vi granska Edit Herczogs betänkande om kommissionens meddelande, men i dag, när vi ställde denna muntliga fråga, har vi valt att vända oss till rådet.
<P>
Herr Jouyet! Vi har med intresse noterat de slutsatser som antogs i går av rådet (konkurrenskraft), och vi skulle vilja veta om Europeiska rådet vid sitt möte den 11-12 december verkligen kommer att ta upp dessa slutsatser och förespråka att den allmänna grundsatsen att ”tänka småskaligt först” snabbt införlivas i medlemsstaternas lagstiftning.
<P>
Vi hoppas att rådet kommer att gå vidare med utgångspunkt i den tillhörande handlingsplanen, åtföljd av praktiska åtgärder. Med anledning av detta, och på den korta tid jag har tilldelats, vill jag framhäva tre områden där vi behöver kraftfulla initiativ.
<P>
För det första behöver vi systematiska konsekvensbedömningar och regelbunden uppföljning av småföretagsaktens status i medlemsstaterna, och detta bör övervakas av Europaparlamentet. För det andra behövs tillgång till offentliga upphandlingar. Uppförandekoden har ingen bindande verkan. Tillsammans måste vi bli mer fantasifulla och mer uppfinningsrika, och vi måste föreslå lämpliga och praktiska åtgärder som verkligen kommer att ge små och medelstora företag tillgång till dessa upphandlingar. Slutligen behövs tillgång till finansiering, vilket är viktigare än någonsin i det rådande klimatet.
<P>
Era förslag är kloka, herr Jouyet, och de bör även inbegripa stöd för erbjudandet. Det finns ingen tid att förlora. Var snäll och låt oss få veta rådets avsikter.
<SPEAKER ID="168" NAME="Jean-Pierre Jouyet">
rådets ordförande. - (FR) Herr talman, herr McMillan, herr Verheugen, ärade ledamöter! I måndags antog rådet slutsatser om den småföretagsakt för Europa som kommissionen föreslagit. Denna småföretagsakt innebär ett starkt politiskt åtagande gentemot våra 23 miljoner små och medelstora företag. Som Nicole Fontaine poängterade är den även ett viktigt svar på den ekonomiska kris som vi just nu står inför. Därför vill jag, tillsammans med Hervé Novelli som beklagar att han inte kan vara med oss, lugna Nicole Fontaine och Edit Herczog med att jag är övertygad om att Europeiska rådet kommer att uttrycka ett starkt politiskt stöd för målen i småföretagsakten.
<P>
Som ni har framhållit kan inte småföretagsakten lösa alla de nuvarande ekonomiska problemen, men den kan se till att viktiga åtgärder vidtas för att hantera den finansiella krisen och den följande ekonomiska nedgången. Därför antog vi i måndags även en handlingsplan som ålägger medlemsstaterna att genomföra dessa brådskande åtgärder. Den här akten är mycket viktig, och det franska ordförandeskapet gläder sig särskilt åt den betydelsefulla planen. Nicole Fontaine gav en god sammanfattning av de starka rekommendationer den innehåller.
<P>
Först och främst måste vi ta itu med problemet med finansiering till små och medelstora företag. Från denna synpunkt måste vi berömma Europeiska investeringsbankens insatser, eftersom den ska tillföra 30 miljarder euro mellan 2008 och 2001. Utöver detta måste vi dock se till att direktivet om betalningsförseningar ses över för att vi ska kunna minska företagens problem med kassaflödet. I småföretagsakten och handlingsplanen finns förslag om att se till att små och medelstora företag får betalt inom 30 dagar. Jag vet inte om vi kommer att nå detta mål, men jag är övertygad om att det är denna riktning vi ska ta. Att minska sena betalningar innebär att förbättra kassaflödet för små och medelstora företag i en tid då ett av fyra fall av solvensproblem orsakas av alltför sena betalningar.
<P>
En annan viktig faktor är riskkapitalmarknaden som behöver få ett uppsving, eftersom denna marknad, vilket ni är medvetna om, är för begränsad i EU jämfört med Förenta staterna. Vi har planer på att bilda en europeisk riskkapitalmekanism samt ett erkännande av riskkapitalfonder medlemsstater emellan.
<P>
En annan sak som vi prioriterar, som ni har påpekat, mina damer och herrar, är förenkling. Små och medelstora företag drabbas ännu hårdare än stora företag av administrativa bördor och de många olika administrativa uppgifter som krävs av dem. Det är just därför som vi verkligen behöver genomföra och tillämpa principen att ”tänka småskaligt först”, som går ut på att ta hänsyn till de små och medelstora företagens intressen i all EU-lagstiftning.
<P>
Vi hoppas även kunna införa ett småföretagstest, och jag kan försäkra er att konsekvensbedömningar kommer att utföras och offentliggöras för varje gemenskapstext som påverkar små och medelstora företag, och vi önskar att medlemsstaterna kunde göra detsamma. Dessutom lovar vi att inte be små och medelstora företag om samma information flera gånger om - med andra ord ska vi försöka göra allt i ett svep.
<P>
När det gäller finansiering och förenkling finns det fler viktiga åtgärder. Små och medelstora företag måste kunna utnyttja den inre marknaden fullt ut, särskilt möjligheten att exportera. Därför kommer antagandet av stadgan för europabolag också att göra det möjligt för små och medelstora företag att få större behållning av den här marknaden genom att etablera sina dotterbolag på olika marknader inom EU.
<P>
För att svara på de frågor som har ställts, och i ljuset av begäran från rådet (konkurrenskraft) till Europeiska rådet, har rådet på högsta nivå och kommissionen åtagit sig att övervaka den här handlingsplanen noggrant, särskilt inom ramen för de nationella reformprogram som följer med Lissabonprocessen.
<P>
Vi är verkligen mycket nöjda med den slagkraft som förra måndagens handlingsplan kunde tillföra detta arbete. Rådet tror verkligen att politiken för små och medelstora företag är ett av de viktigaste områdena i vår gemensamma kamp mot den ekonomiska krisen och för en snabb återhämtning av EU:s ekonomi.
<SPEAKER ID="169" NAME="Günter Verheugen">
kommissionens vice ordförande. - (DE) Herr talman, mina damer och herrar! I början av krisen - och vi befinner oss i början av en kris - har frågan om våra små och medelstora företags framtid blivit ännu viktigare. Det är en sak vi måste inse mycket tydligt, och det är att effekterna av denna kris kommer att bli större för små och medelstora företag än för stora företag, helt enkelt därför att småföretagen inte har någon kapitalbas som skulle tillåta dem att rida ut en längre period av svåra ekonomiska förhållanden.
<P>
Detta innebär därför att det är otroligt viktigt att vårt budskap till små och medelstora företag inom EU är kraftfullt och tydligt. Därför är jag mycket tacksam mot Jean-Pierre Jouyet och det franska ordförandeskapet för det generösa stöd de har gett till småföretagsakten, och jag tackar Edit Herczog och Nicole Fontaine för att de tog initiativet till att diskutera detta här i dag.
<P>
Detta är viktigt eftersom vi med stor spänning ser fram emot Europeiska rådets möte nästa vecka. EU:s medborgare kommer att vända sina blickar mot stats- och regeringscheferna och förvänta sig ett svar från dem, ett svar på följande frågor: ”Hur ska vi ta oss igenom den här krisen, hur ska vi behålla vårt välstånd, hur ska vi behålla vår sysselsättning, hur ska vi behålla vår säkerhet?” 23 miljoner små och medelstora företag i EU kommer också att se mot Bryssel och vänta på svar från stats- och regeringscheferna. Därför är jag så glad över att Jean-Pierre Jouyet precis har sagt att stödet från Europeiska rådet kommer att vara starkt och tydligt. Vi är utan tvekan överens om att detta betyder att vi säkert kommer att ha mer än några få ord att säga om det här ämnet i slutsatserna. Detta gör mig mycket glad.
<P>
Sanningen är att vi befinner oss i början även av denna politik. Europaparlamentet har en mycket viktig funktion att fylla här. För även i detta fall gäller att ord är en sak, men handling är det som räknas. För det första vidtas åtgärder för små och medelstora företag på nationell, regional och till och med lokal nivå. Vi måste se till att de principer vi bevarar i EU väcks till liv i medlemsstaterna och i alla våra regioner.
<P>
Små och medelstora företag är inte några supplikanter, utan själva ryggraden i EU:s ekonomi. Endast om vi ger dem de ramvillkor som de nu behöver kommer de att kunna utföra sin uppgift i vår EU-ekonomi.
<SPEAKER ID="170" NAME="Giles Chichester">
för PPE-DE-gruppen. - (EN) Herr talman! Med tanke på hur viktiga småföretagen är för ekonomin när det gäller sysselsättning och skapande av arbetstillfällen, skapande av företag och välstånd, innovation samt nya produkter och tjänster är det nu verkligen rätt tid för oss att agera för att ge fart åt företagens insatser i dessa svåra tider. Det finns en tendens på EU-nivå att bli entusiastisk över små och medelstora företags potential och prestationer. Det vore visserligen svårt att vara negativ. Men syftet med den här frågan och resolutionsförslaget är att vi måste gå bortom retoriken och komma med konkreta åtgärder.
<P>
En av de frågor som bedömts som prioriterade är behovet av ökad tillgång till finansiering för små och medelstora företag. Detta är en ständigt återkommande fråga, för problemet är gammalt. Men nu i den finansiella krisen, när alla företag drabbas av kreditåtstramning, måste det säkert vara värre för små och medelstora företag som tenderar att hamna längst ner i näringskedjan när det gäller orderingång och betalningar. Så jag stöder helhjärtat kravet på att göra finansiering och krediter mer tillgängliga. Frågan är om bankerna kommer att svara eller inte.
<P>
Utifrån min egen erfarenhet av att arbeta inom, och sedan driva, ett småföretag, kan jag säga att det är mycket svårt att fastställa vilka former av hjälp och stöd som skulle kunna hjälpa små och medelstora företag, eftersom de är så varierande. Jag upplever att den bästa sortens hjälp är tillgång till information, och jag anser att Internet har gjort en enorm skillnad på detta område sedan min tid som företagare.
<P>
Det näst bästa är att lämnas i fred för att driva sin verksamhet. Så även om jag förstår att det inte är möjligt att helt undvika reglering stöder jag prioriteringen av en bättre reglering, inte minst eftersom detta är något som lagstiftare och regeringar kan göra. Jag stöder kravet på åtgärder både från kommissionen och från medlemsstaterna.
<SPEAKER ID="171" NAME="Neena Gill">
för PSE-gruppen. - (EN) Herr talman! Småskaliga företag är centrala för min region. Industrierna i West Midlands kommer att välkomna principen att ”tänka småskaligt först”. Men den rådande finansiella krisen har gjort att många småföretag drabbats av allvarliga svårigheter. Som vi redan har hört har de redan problem med kassaflödet och obetalda skulder och saknar tillgång till kredit. De senaste insolvenssiffrorna visar att 500 företag gjorde bankrutt under de tre senaste månaderna. Därför välkomnar jag finansieringen från Europeiska investeringsbanken.
<P>
Men jag anser inte att förslagen än så länge är tillräckligt långtgående vad gäller deras bindande natur - något som verkligen skulle kunna hjälpa små och medelstora företag. Så min fråga till rådet är: Hur tänker ni hantera detta nästa vecka? Jag har hört vad rådet (konkurrenskraft) har sagt, men det viktigaste är att så länge förslagen inte har bindande karaktär kommer de inte att verkligen hjälpa småföretag just nu. De kommer inte att hjälpa dem att få tillgång till marknaden eller till finansiering.
<P>
Jag tror att jag har hört det sägas under flera år nu att det är mycket viktigt att rådet förtydligar att det tänker minska den administrativa bördan. Småföretagen drabbas av stora kostnader. Medan stora företag gör av med 1 euro per arbetstagare kan ett småföretag göra av med 10 euro per arbetstagare.
<P>
Slutligen vill jag bara tillägga en sak. Även om det är mycket viktigt att hantera den finansiella krisen måste vi göra mer för små och medelstora företag just nu, eftersom de är realekonomin.
<SPEAKER ID="172" NAME="Šarūnas Birutis" LANGUAGE="LT">
Små och medelstora företag är vår ekonomis DNA. De måste stödjas, samtidigt som vi förbättrar konkurrenskraften och sysselsättningsnivåerna inom EU. Småföretagsakten är ett initiativ som i dag behöver stöd från alla politiska partier. Detta är ett viktigt bidrag till EU:s små och medelstora företag med tanke på dagens finansiella och ekonomiska kris.
<P>
Här har vi ett utkast till resolution som speglar Europarlamentets oro och rådets skyldigheter.
<P>
Vi måste sträva efter att effektivt genomföra småföretagsakten i alla medlemsstater. Detta kräver att den ska inkluderas i nationella handlingsplaner och rättsliga dokument, och att ett övervakningssystem för detta dokument ska införas i medlemsstaterna.
<P>
Vi måste vidta ytterligare åtgärder för att se till att småföretagsakten inte drabbas av samma tragiska öde som Europeiska stadgan för småföretag. Vi måste förstå att vägledande dokument ofta hamnar på hyllan hos nationella byråkrater, och då uppnås i slutändan inte det önskade målet:
<P>
Skatteavdrag och stödåtgärder för start av företag, mikrokrediter, kreditgarantier, riskkapital, tillhandahållande av fri information och rådgivning, fortsatt förbättring av företagarens image och auktoritet osv.
<P>
Målet helgar medlen. Men det krävs hårt arbete och mod. Jag hyser ingen tvekan om att ett genomförande av småföretagsakten i hela EU kommer att hjälpa till att stoppa den ekonomiska och sociala nedgången i EU, och mildra konsekvenserna av den finansiella krisen.
<SPEAKER ID="173" NAME="Corien Wortmann-Kool" AFFILIATION="PPE-DE">
(NL) Först av allt vill jag berömma det franska ordförandeskapet för att de så snabbt drog rätt slutsatser från denna småföretagsakt så att vi faktiskt kan sätta igång med att göra saker. Vi i parlamentet har omedelbart reagerat på detta genom att ändra vårt förfarande. Vi måste trots allt, i denna ekonomiska kris, göra allt vi kan för EU:s småföretag eftersom de är själva orsaken till att denna småföretagsakt överhuvudtaget existerar.
<P>
Vi måste bli mycket bättre på att utnyttja den potential som finns hos företagarna i EU. Jag vill särskilt fästa er uppmärksamhet på det kvinnliga företagandet, för det är en märklig paradox. Kvinnorna är mycket bättre på det. Det är mycket mindre troligt, åtminstone om man ska tro statistiken, att kvinnliga företagare går i konkurs.
<P>
Trots detta är det fortfarande mycket svårare för kvinnliga företagare att få kredit för att starta företag. Detta måste göras lättare, eftersom det verkligen behövs. Detta innebär att kvinnliga företagare behöver få bättre tillgång till finansiering och befintliga medel.
<P>
Mikrokrediter är också ett mycket viktigt sätt att förbättra kvinnors ekonomiska status och oberoende, vilket inte minst gäller för kvinnor från minoritetsgrupper. I den rådande kreditåtstramningen när banker är mindre hågade att ge krediter har det blivit ännu svårare, och detta är ännu en anledning till varför det är viktigt att Europeiska investeringsbankens garantier blir tillgängliga, just för mikrokrediter och för kvinnliga entreprenörer.
<P>
Det är viktigt att kvinnor har möjlighet att starta sina egna småföretag så att de kan kombinera arbete och familj på ett effektivt sätt. Detta är även mycket viktigt för gruppen för Europeiska folkpartiet (kristdemokrater) och Europademokrater. Jag välkomnar det faktum att rådets slutsatser redan specifikt nämner kvinnligt företagande. Fortsätt i den stilen, skulle jag vilja säga.
<SPEAKER ID="174" NAME="Silvia-Adriana Ţicău" AFFILIATION="PSE">
(RO) Vi väntar med intresse på antagandet av EU:s rättsliga ram för små och medelstora företag. EU-planen för ekonomisk återhämtning kommer att öppna nya finansieringskällor för små och medelstora företag.
<P>
En minskad administrativ börda, finansiering av yrkesutbildning och inrättande av Europeiska fonden för justering för globaliseringseffekter är åtgärder som komma att hjälpa till att skydda sysselsättningen och främja företagandet. Europeiska investeringsbanken kommer att bidra med 30 miljarder euro för att finansiera lån till små och medelstora företag. Jag anser dock att denna summa är otillräcklig.
<P>
Jag anser att vi i dessa kristider behöver vidta följande åtgärder: Förfarandet för att bevilja statlig hjälp måste förenklas, tidsperioden för att starta ett företag bör begränsas till tre dagar och det bör finnas en garanti på att skulder från statliga myndigheter till små och medelstora företag betalas inom en maxperiod på 30 dagar.
<P>
Jag välkomnar kommissionens förslag om att stödja e-fakturering, en investering som beräknas ge 18 miljarder euro. Det blir även nödvändigt att utveckla konkurrenskraftiga kluster som grundar sig på företag som investerar i forskning och utveckling samt utveckling av ny teknik.
<SPEAKER ID="175" NAME="Dominique Vlasto" AFFILIATION="PPE-DE">
(FR) Herr talman, herr Jouyet, herr Verheugen! Vi vet alla att små och medelstora företag utgör EU:s ryggrad, eftersom de sysselsätter mer än 70 procent av EU:s arbetskraft och utgör mer än 99 procent av företagen inom EU.
<P>
Som vi redan har hört oroas och hotas dessa miljoner små och medelstora företag av den finansiella krisen, eftersom den utarmar hushållens köpkraft och förtroende och därmed påverkar orderböckerna. Därför är det de små och medelstora företagens kassaflöde som är i farozonen, och därför måste vi åta oss att stödja deras verksamhet genom att se till att bankerna garanterar effektiv tillgång till den nödvändiga finansieringen, så att små och medelstora företag kan fortsätta sin verksamhet.
<P>
Detta är det väsentliga budskapet i slutsatserna från rådets (konkurrenskraft) möte den 1 december, som Jean-Pierre Jouyet talade om, och i den återhämtningsplan som antagits av EU:s finansministrar. Det är mycket viktigt att vi prioriterar de små och medelstora företagens behov, och jag välkomnar handlingsplanen som stöder småföretagsakten för Europa. Den återspeglar vår önskan att se till att vi tillämpar den ledande principen om att prioritera små och medelstora företag, närmare bestämt små och medelstora företag i EU.
<P>
Däremot måste rådet - som kommissionsledamoten sade, och vilket vi alla håller med om - sälla sig till de övriga EU-institutionerna så att denna princip kan omsättas i verkligheten. Vi måste gå bortom orden och börja agera; vi måste tillämpa principen i all politik och i alla EU-program.
<P>
Vi kan dock säga att denna handlingsplan är en verklig reaktion på situationens brådskande natur. Herr Jouyet, jag vill ta detta tillfälle i akt att berömma det franska ordförandeskapet för dess proaktivitet som har gjort det möjligt att snabbt gå från avsikt till handling.
<SPEAKER ID="177" NAME="Juan Fraile Cantón" AFFILIATION="PSE">
(ES) Herr talman! Jag har bett om ordet för att gratulera kommissionen till detta initiativ, som är ett stort framsteg när det gäller att minska den byråkratiska bördan och andra hinder som EU:s små och medelstora företag tampas med dagligen.
<P>
I planen betonas den viktiga funktion som små och medelstora företag fyller i EU:s ekonomi. Som det redan har påpekats får vi inte glömma att cirka 23 miljoner små och medelstora företag bedriver sin verksamhet i EU, genererar 70 procent av sysselsättningen och finns inom alla verksamhetssektorer.
<P>
I handlingsplanen för att minska de administrativa bördorna sätts målet att minska dessa med 25 procent före 2012. Vi kan inte hjälpa att den nuvarande lagstiftningen orsakar vissa administrativa bördor med en kostnad som uppskattades till 3,5 procent av EU:s BNP under 2006. Detta ambitiösa mål är en del av en bredare företagspolitik som siktar på att göra det lättare för små och medelstora företag att få tillträde till andra marknader och på att förbättra tillväxtpotentialen och gynna entreprenörsandan.
<P>
Det är en utmärkt idé att hjälpa våra små och medelstora företag att utveckla sin verksamhet utanför våra egna gränser. Dessutom kommer ett enhetligt förfarande för att starta företag inom EU att hjälpa dem att bilda dotterbolag i andra EU-länder och utnyttja de möjligheter som den inre marknaden erbjuder.
<P>
Avslutningsvis vill jag säga att det största problemet för våra små och medelstora företag i dag är finansiering. Därför välkomnar vi Europeiska investeringsbankens förslag om att variera stödinstrumenten för små och medelstora företag, att förenkla deras användning och att öka deras omfattning.
<SPEAKER ID="178" NAME="Jacques Toubon" AFFILIATION="PPE-DE">
(FR) Herr Jouyet! I samma stund som Nicole Fontaine ställde sin fråga kom rådet med ett svar. Detta är ovanligt nog för att vara värt att noteras.
<P>
Faktum är att rådet (konkurrenskraft) för 48 timmar sedan granskade och stödde den plan som lades fram av kommissionen i juli, medan parlamentet fortfarande överväger frågan. Detta är utan tvekan en framgång för rådet under det franska ordförandeskapet och jag vill tacka er, herr Jouyet, och berömma det fina arbete som ni och era kolleger har utfört, särskilt Hervé Novelli.
<P>
Rådets framgång är särskilt märkbar eftersom kommissionens plan innebar att ni var tvungna att lägga till en handlingsplan utifrån principerna i kommissionens plan och sätta upp mål för de kommande tre, fem och tio åren.
<P>
Jag förstår att vad vi behöver göra nu, rent praktiskt, är att först och främst ta hänsyn till små och medelstora företag i all lagstiftning och i alla åtgärder. Vi kommer att göra detta genom stadgan för europeiska privata aktiebolag och direktivet om betalningsförseningar och förhoppningsvis genom sänkningar av momssatser och så vidare.
<P>
Avslutningsvis vill jag dock bara säga att små och medelstora företag framför allt inte får isoleras från andra företag - med andra ord får inte de bestämmelser som vi tar fram för små och medelstora företag vara så specifika att de utgör ett handikapp. Jag håller med om det som Dominique Vlasto precis sade. Det är uppenbart att vi i den rådande situationen när dessa företag är i ett sådant behov av finansiering och detta är så svårt att få, inte får vidta åtgärder på deras vägnar, exempelvis undantag från skuldgarantin, som försvagar deras krediter och därför hindrar dem från att finansiera sin verksamhet.
<P>
Det är därför små och medelstora företag inte bör betraktas som dotterföretag. De måste vara företag som vilka som helst som är viktiga för EU:s ekonomi.
<SPEAKER ID="179" NAME="Pierre Pribetich" AFFILIATION="PSE">
(FR) Herr talman! Hela småföretagsaktens uttalade och slutgiltiga mål är att erkänna den viktiga roll som små och medelstora företag spelar och att stödja dem helhjärtat i kampen mot de problem som kan hämma deras tillväxt.
<P>
Som ni vet spelar småföretagen otvivelaktigt en oerhört viktig roll i EU:s ekonomiska landskap. Detta ovärderliga stöd för att bygga upp företagandet och entreprenörsandan i EU sanktioneras av den princip som kommissionen införde om att ”tänka småskaligt först”.
<P>
Vem kan vara emot detta? Vad innebär det? 99 procent av alla företag påverkas nu av denna ambitiösa plan. De två viktigaste faktorerna för ett företag syns inte i bokslutet. Det är dess rykte och dess anställda.
<P>
Varför har jag valt att citera Henry Ford? För att säga att vi tänker göra livet lättare för små och medelstora företag, att arbetstagarna fortfarande är företagens kärna och att småföretagsakten även måste vara en möjlighet att stärka arbetstagarnas position när det gäller företagsstyrning. Småföretagsakten bör också fungera som en frisk fläkt inom dessa företag och medföra ett bättre erkännande av företagens ställning och större hänsyn till deras ambitioner. Vi får inte heller under några omständigheter tillåta en ”svag” småföretagsakt i fråga om arbetsrätten.
<SPEAKER ID="180" NAME="Zita Pleštinská" AFFILIATION="PPE-DE">
- (SK) Nu när vi befinner oss i en finanskris är stora ord inte tillräckligt - de måste följas av konkreta åtgärder. I denna kritiska period måste vi ge små och medelstora företag tillgång till finansiella resurser så att de kan bedriva sin innovativa verksamhet för att utveckla en mer avancerad teknik och därigenom öka sin konkurrenskraft.
<P>
På detta område är det nödvändigt att förstärka mikrokreditprogrammet och riskkapitalfonden. Det är nödvändigt att skapa förutsättningar för investeringar i den tekniska infrastrukturen för forskning, utveckling och innovation med koppling till små och medelstora företag. Med anledning av detta välkomnar jag det paket på 30 miljarder euro för lån till små och medelstora företag som Ekofinrådet kom överens om.
<P>
Just nu håller jag på att utarbeta ett betänkande om regleringen av utsläppandet av byggprodukter på marknaden. Jag arbetar mycket intensivt med små och medelstora företag och jag tror att jag kommer att kunna utarbeta en mycket god lagstiftning för små och medelstora företag.
<SPEAKER ID="181" NAME="Ewa Tomaszewska" AFFILIATION="UEN">
(PL) Små och medelstora företag måste följa lagen precis som alla andra företag, även om de som regel inte har möjlighet att anställa en juridisk rådgivare eller skickliga finansrådgivare. Samtidigt är det de små och medelstora företagen som skapar de flesta arbetstillfällena. Därför är det så viktigt att stödja denna sektor genom att förenkla reglerna för den, genom att erbjuda utbildning och genom andra åtgärder. I dessa kristider är det särskilt viktigt att göra krediter mer lättillgängliga. Kanske solidaritetsfonden skulle kunna bidra genom att garantera sådana krediter. Jag stöder antagandet av den europeiska stadgan för småföretag och gratulerar det franska ordförandeskapet.
<SPEAKER ID="182" NAME="Ilda Figueiredo" AFFILIATION="GUE/NGL">
(PT) Herr talman! Ett brådskande stöd för mikroföretag och små och medelstora företag kräver en verklig ändring av den tillämpade politiken om man ska kunna skapa en gynnsam atmosfär, särskilt genom att öka befolkningens köpkraft, och framför allt arbetstagarnas löner.
<P>
Men det räcker inte att annonsera åtgärder och öppna vägar till krediter. Detta stöd måste verkligen nå mikroföretag och små och medelstora företag och inte ätas upp av byråkratin. Vi får inte nöja oss med att bara stödja några få medelstora företag och glömma bort de mikroföretag och småföretag som spelar en avgörande roll i den ekonomiska verksamheten och som skapar sysselsättning för arbetstagare vars rättigheter måste säkras under hela denna process.
<SPEAKER ID="183" NAME="Jim Allister" AFFILIATION="NI">
(EN) Herr talman! I titeln på den här frågan talas det om att förbättra förutsättningarna för små och medelstora företag. Om nu EU verkligen vill hjälpa i stället för att hänge sig åt förutsägbar retorik, får jag då föreslå något som verkligen är meningsfullt och omedelbart genomförbart. Varför kan vi inte lansera en ”regleringssemester” för små och medelstora företag i den rådande globala krisen? Det är så krävande, betungande och dyrt att följa högarna av EU-regler, att det undergräver EU:s avkastning och framgång. Kostnaden är orimlig. Den uppgår till flera miljarder per år. Genom en ”regleringssemester” kan vi i ett enda slag spara miljardbelopp inom företagen varje år, och låta företagen växa.
<SPEAKER ID="184" NAME="Paul Rübig" AFFILIATION="PPE-DE">
(DE) Herr talman, herr kommissionsledamot, mina damer och herrar! Jag har en fråga till kommissionsledamot Günter Verheugen: Är kommissionen beredd att utarbeta en rättslig grund för en budgetpost till 2009 eller 2010 års budget? Min andra fråga lyder: Skulle det vara möjligt att prioritera de handlingsplaner som nu verkar bli alltmer troliga med tanke på finanskrisen och med tanke på det rådande behovet av stöd till små och medelstora företag, eftersom småföretagsakten just nu har blivit särskilt viktig på grund av finanskrisen? Kan ni se framför er att vi kommer att kunna sätta igång omedelbart med ett åtgärdsprogram på det här området?
<SPEAKER ID="185" NAME="Jean-Pierre Jouyet" LANGUAGE="FR">
Herr talman! Jag vill tacka de olika talarna som under denna debatt å ena sidan har gett sitt stöd till småföretagsakten, och å andra sidan har insisterat på sträng och obligatorisk övervakning. Jag vill också gärna lugna dem som har talat om att se till att det finansiella stödet verkligen är inriktat på små och medelstora företag genom att säga att stödet från Europeiska investeringsbanken självklart kommer att öronmärkas.
<P>
Vad Europeiska rådet anbelangar kan ni lita på att ministrarna kommer att föra detta buskap vidare till stats- och regeringscheferna, och att ordförandeskapet kommer att förespråka en så sträng tillämpning som möjligt. Vi ska göra vårt yttersta för att se till att småföretagsakten och dess handlingsplan får ett så tydligt politiskt stöd som möjligt på högsta nivå. Som Jacques Toubon påpekade måste vi vara måna om att se till att de särskilda åtgärderna och förenklingsmetoderna inte leder till ett försvagande av garantierna när det gäller små och medelstora företag. Detta ser jag som viktigt.
<P>
Till sist vill jag vända mig till Corien Wortmann. Jag vill säga till henne att jag är särskilt medveten om det stöd vi måste ge till kvinnligt företagande. Jag påminns om det varje kväll, inte bara denna kväll, för även min fru driver ett litet företag. Jag är därför mycket väl medveten om detta, och ni kan räkna med att ordförandeskapet och jag själv ska se till att era ord följs av handling, självklart utan att det uppstår någon intressekonflikt, detta säger jag till er alla.
<P>
Jag skulle vilja rikta ett varmt tack till Günther Verheugen och till alla i kommissionen för allt de har gjort - vi har haft ett gott samarbete under detta ordförandeskap, vilket har gagnat de små och medelstora företagen - jag vill tacka er för att ni deltagit i denna debatt. Jag vill även tacka Nicole Fontaine för den fråga hon väckte och säga än en gång att Europaparlamentet kommer att vara bidragande i denna process och i uppföljningen av den.
<SPEAKER ID="186" NAME="Günter Verheugen">
kommissionens vice ordförande. - (DE) Herr talman, mina damer och herrar! Tack för den mycket breda enighet som har visats i denna debatt, inte bara när det gäller målen för vår politik för små och medelstora företag, utan även när det gäller de åtgärder som vi vidtar för att nå dessa mål.
<P>
Jag vill snabbt besvara de frågor som har ställts. Herr Chichester! Europeiska investeringsbanken har redan gett ett positivt svar. Man hade planerat en kreditvolym på 15 miljarder euro till 2011, nu är den 30 miljarder och därmed har summan redan fördubblats. Dessutom har små och medelstora företag självklart andra finansiella instrument att tillgå inom EU, särskilt inom ramen för strukturfonden. Jag vill även poängtera att alla stora EU-projekt är utformade så att små och medelstora företag har privilegierad tillgång till dem.
<P>
När det gäller frågan om att minska kostnaderna är jag glad att kunna meddela er att programmet för minskning av administrativa bördor för europeiska företag går enligt planerna. Nästa stora steg inbegriper nu även ett förslag om att införa e-fakturering, som det har begärts här, vilket kommer att ge besparingar på uppemot 18 miljarder euro per år för små och medelstora företag.
<P>
När det gäller förslaget om ett direktiv om problemet med sena betalningar - direktivet om betalningsförseningar - har arbetet kommit långt, och parlamentet kommer att kunna behandla förslaget under denna mandatperiod.
<P>
Angående Paul Rübigs sista fråga: Vilken verkställande myndighet skulle tacka nej om parlamentet erbjöd den pengar? Men jag är rädd att ni inte erbjuder oss några pengar, ni erbjuder en budgetpost där summan är noll. Om ni kan erbjuda en budgetpost med en stor summa extra pengar, gör det för all del, men jag tror inte att det kommer att ske.
<P>
Därför tror jag att det vid denna tidpunkt är klokare att optimera de program och projekt vi har på ett sådant sätt att de tjänar till att finansiera småföretagsakten. Detta gäller särskilt programmet för konkurrenskraft och innovation, vilket jag är ansvarig för, men även den största strukturfonden, och till och med programmet för landsbygdsutveckling och ramprogrammet för forskning och utveckling. På det stora hela ser jag verkliga möjligheter att använda dessa program för att främja små och medelstora företag i EU.
<SPEAKER ID="187" NAME="Talmannen">
Jag har avslutningsvis mottagit ett resolutionsförslag, som ingivits i enlighet med artikel 108.5 i arbetsordningen.
<P>
Debatten är härmed avslutad.
<P>
Omröstningen kommer att äga rum på torsdag den 4 december från kl. 12.00 och framåt.
<P>
Skriftliga förklaringar (artikel 142)
<SPEAKER ID="997" NAME="Adam Bielan  " AFFILIATION="UEN">
skriftlig. - (PL) Det är mycket viktigt att förbättra förutsättningarna för små och medelstora företag och att stödja småföretagsakten för att EU:s företagande och ekonomi ska kunna utvecklas. Detta är särskilt viktigt eftersom de små och medelstora företagen sysselsätter mer än hälften av EU:s medborgare och utgör 99 procent av alla företag i hela EU. Tyvärr finns det dock många saker i tillämpningen av stadgan för småföretag som oroar mig.
<P>
I Polen till exempel fanns det löften om en ambitiös plan för att minska den administrativa bördan, förenkla bestämmelserna och ta bort överflödig lagstiftning. Faktum är att situationen på förvaltningskontoren inte har förändrats. Företagarna tampas fortfarande med inkompetenta tjänstemän och onödiga förfaranden. Dessutom är de fortfarande drabbade av onödig byråkrati som på ett påtagligt sätt hämmar företagsverksamheten.
<P>
Än så länge har inga Internetportaler skapats i allmänhetens tjänst. Meningen med sådana portaler är att förenkla registreringen av firmor, insändandet av skatte- eller tulldeklarationer och användandet av insamlade statistikuppgifter. Alla dessa saker skulle kunna göras elektroniskt. Om vi inte effektiviserar vårt arbetssätt och inför förändringar på våra förvaltningskontor kommer vi inte att kunna uppfylla våra åtaganden i småföretagstadgan. Som en följd av det kommer vi att misslyckas med att stödja små och medelstora företag.
<SPEAKER ID="188" NAME="Lidia Joanna Geringer de Oedenberg  " AFFILIATION="PSE">
skriftlig. - (PL) Små och medelstora företag är av central betydelse för EU:s ekonomi, för dess konkurrenskraft och sysselsättningsnivå. Genom att sysselsätta 100 miljoner arbetstagare bidrar de till den ekonomiska tillväxten. Dessutom utgör de den största resursen för regional utvecklig och innovation, och de främjar jämställdheten mellan kvinnor och män.
<P>
EU:s små och medelstora företag har fortfarande lägre produktivitet och långsammare tillväxt än i USA, där sådana företag kan öka antalet anställda med i genomsnitt 60 procent de första sju verksamhetsåren, jämfört med 10-20 procent i EU.
<P>
Den europeiska småföretagsakten som lanserades av kommissionen i juni lägger för första gången fram en omfattande politisk ram för små och medelstora företag där man ger dessa företag likvärdiga förutsättningar och strävar efter att förbättra deras administrativa klimat i EU
<P>
En viktig fråga uppstår i detta sammanhang: Tänker rådet formellt stödja den europeiska småföretagsakten och kommer medlemsstaterna förbinda sig att tillämpa den?
<P>
Det är oerhört viktigt i denna finanskris att fastställa vilka åtgärder rådet föreslår för att ge små och medelstora företag regelbunden tillgång till finansiering.
<SPEAKER ID="189" NAME="Richard Seeber  " AFFILIATION="PPE-DE">
skriftlig. - (DE) De drygt 23 miljonerna små och medelstora företagen beskrivs med rätta som EU:s ekonomiska ryggrad. Trots sin stora betydelse kan små och medelstora företag inte ännu utnyttja den inre marknaden fullt ut, och de har särskilt stora byråkratiska svårigheter. Småföretagsakten är ett viktigt steg när det gäller att öka de små och medelstora företagens konkurrenskraft och ge dem möjlighet att nå sin fulla potential. Framgången för principen om ”bättre lagstiftning” är inte den enda avgörande faktorn här. Medvetenheten om möjligheterna till europeisk integration måste bli starkare i små och medelstora företag. Utbytesprogrammet för entreprenörer är en bra strategi i detta avseende.
<P>
De finanspolitiska åtgärderna i småföretagsakten är särskilt viktiga för stödet av små och medelstora företag. Med tanke på den svåra ekonomiska situation som råder är det absolut nödvändigt att små och medelstora företag behåller sina anställda. Exempel på effektiva instrument är förenklade upphandlingsförfaranden, bekämpning av betalningsförseningar eller bättre möjligheter att låna pengar och starta nya företag. På det stora hela skyddar småföretagsakten den redan utvecklade företagsstrukturen i EU och gör små och medelstora företag mer konkurrenskraftiga på de internationella marknaderna.
