<CHAPTER ID="017">
Autonoma gemenskapstullkvoter för import av vissa fiskeriprodukter till Kanarieöarna (debatt)
<SPEAKER ID="481" NAME="Talmannen">
Nästa punkt är ett betänkande av Gerardo Galeote, för utskottet för regional utveckling, om förslaget till rådets förordning om öppnande och förvaltning av autonoma gemenskapstullkvoter för import av vissa fiskeriprodukter till Kanarieöarna - C6-0153/2008 -.
<SPEAKER ID="482" NAME="Joe Borg">
ledamot av kommissionen. - (EN) Herr talman! Låt mig först tacka föredraganden Gerardo Galeote för betänkandet, som jag helt och hållet stöder, och för hans omsorgsfulla arbete med dokumentet. Jag är också nöjd med det starka stödet för förslaget från utskottet för regional utveckling.
<P>
Kanarieöarna är ett av Europeiska unionens yttersta randområden och kännetecknas av sin geografiska och ekonomiska isolering. Man har i EU länge varit medveten om behovet av att sänka, avlägsna eller tills vidare upphäva tullarna för att uppmuntra produktionen i sådana regioner, genom att underlätta tillförseln av råmaterial. Sedan 1991 har EU delvis eller helt upphävt den gemensamma tulltaxan för import av ett antal produkter till Kanarieöarna. I fråga om fiskeriprodukter gällde dessa åtgärder endast råmaterial för produkter helt och hållet avsedda för konsumtion på den lokala marknaden.
<P>
Importkvoterna med sänkt taxa som nu föreslås av kommissionen är en fortsättning på liknande åtgärder i rådets förordning (EG) nr 704/2002 från den 25 mars 2002, som avsåg perioden 1 januari 2002-31 december 2006. Tullkvoterna bör, när det gäller stöd åt Kanarieöarnas ekonomi, betraktas som ett komplement till andra åtgärder som vidtagits på grundval av artikel 299.2 i EG-fördraget, i synnerhet planen att införa kompensation för de extra kostnader som uppstår i samband med saluföringen av vissa fiskeriprodukter från de yttersta randområdena - genomförd genom rådets förordning (EG) nr 791/2007 av den 21 maj 2007. För att anpassa de föreslagna åtgärderna till den sistnämnda planen föreslår kommissionen att tullkvoterna ska gälla i sju år, för perioden 2007-2013. Det är två år mer än enligt den föregående förordningen, och borde träda i kraft retroaktivt från den 1 januari 2007 för att kontinuiteten ska upprätthållas.
<P>
Vad gäller betänkandet så skulle jag vilja kommentera de föreslagna ändringarna. Kommissionen konstaterar att tre ändringsförslag avser kampen mot olagligt, orapporterat och oreglerat fiske (IUU). I detta hänseende skulle jag vilja understryka att kommissionen nyligen har föreslagit ett övergripande system för att hindra att produkter från IUU-fiske kommer in på gemenskapens marknad, och att detta är ett förslag som parlamentet har uttryckt sitt stöd för.
<P>
Kommissionen anser att åtgärder för att bekämpa IUU-fiske inte har någon plats i den föreslagna tullkvotsförordningen. Därför kan ändringarna inte godkännas. Kommissionen anser att istället för att ta itu med frågan om olagliga fiskeriprodukter bit för bit, bör den hanteras med hjälp av övergripande instrument för alla produkter som importeras till gemenskapens marknad, inklusive Kanarieöarna.
<P>
Jag skulle än en gång vilja tacka Gerardo Galeote för betänkandet och utskottet för regional utveckling för att det har ägnat sig åt denna mycket viktiga fråga.
<SPEAKER ID="483" NAME="Gerardo Galeote">
föredragande. - (ES) Herr talman! Kanarieöarnas speciella geografiska läge i förhållande till försörjningskällorna för vissa fiskeriprodukter, som är viktiga för den inhemska konsumtionen, medför ytterligare kostnader för denna sektor i detta område och, som kommissionsledamoten just sa, har EU sedan 1991 försökt avhjälpa detta naturliga handikapp genom att bland annat tillfälligt upphäva tullarna på import av sådana produkter från tredjeland.
<P>
Detta förslag till förordning syftar till att garantera att de åtgärder som infördes i den nu gällande förordningen från 2002 fortsätter även under perioden 2007-2013. Genom den förordningen infördes en rad autonoma tullkvoter för import av vissa fiskeriprodukter till Kanarieöarna för perioden 2002-2006.
<P>
Jag skulle vilja framhålla att upphävandet av tullar endast gäller produkter för den inhemska marknaden, och även säga att detta förslag antogs praktiskt taget enhälligt av rådet och av en mycket stor majoritet i utskottet för regional utveckling.
<P>
Gruppen De gröna/Europeiska fria alliansen har lagt fram fyra ändringsförslag som vi, herr talman, inte kan stödja, eftersom de blandar begrepp från olagligt fiske med innehållet i denna förordning, vars bruk i praktiken har visat att kontrollfiltren införda av tullmyndigheten i Las Palmas har fungerat som de ska.
<P>
Detta intygas av rapporten som den spanska regeringen, vilken har en annan politisk riktning än den som jag representerar, skickade till Europeiska kommissionen. Kommissionen tog emot den rapporten, godkände den och införlivade den i stor utsträckning i sitt förslag.
<P>
Genom det nuvarande förslaget från kommissionen ratificeras uttryckligen de existerande skydds- och kontrollåtgärderna för att undvika att handeln avleds. Sammanfattningsvis tillämpas behövliga åtgärder mot bedrägeri, och tillsammans med tidigare nämnda tullfilter utgör den en fullgod uppsättning instrument kontrollerade av gemenskapens institutioner för att gemenskapskvoterna ska fungera och övervakas på ett riktigt sätt, vilket, som vi har sett, inte har någonting att göra med olagligt, orapporterat och oreglerat fiske.
<P>
Avslutningsvis, herr talman, är importen av fiskeriprodukter som omfattas av kvoterna för Kanarieöarna lagliga, rapporterade och tillräckligt reglerade, och därför ber jag om stöd för kommissionens förslag och om att de framlagda ändringsförslagen ska förkastas.
<SPEAKER ID="484" NAME="Fernando Fernández Martín" LANGUAGE="ES">
Herr talman! Gruppen för Europeiska folkpartiet (kristdemokrater) och Europademokrater kommer att rösta för att anta Gerardo Galeotes betänkande om import av vissa fiskeriprodukter till Kanarieöarna. Som kommissionsledamoten sa handlar det om att fortsätta använda ett instrument som har gällt i flera år redan - sedan 1991 - och som upphörde att gälla 2006, och att därigenom fylla det rättsliga tomrum som existerade fram till i dag.
<P>
Ur ett juridiskt och budgetmässigt perspektiv är denna förordning berättigad. Den är även berättigad ur ett politiskt och ekonomiskt perspektiv, för att bevara en verksamhet som är nödvändig för Kanarieöarna.
<P>
Sedan vi förlorade våra fiskevatten i vad som tidigare var känt som ”Kanarieöarnas och Västsaharas fiskeområde” har vi blivit tvungna att importera produkter för inhemsk konsumtion, som i det här fallet.
<P>
Sedan dess har Kanarieöarna gått miste om verksamheten hos en betydande förädlingsindustri för fiskeriprodukter. På vissa öar var denna verksamhet nödvändig för att de inte skulle vara helt beroende av turism.
<P>
Med hjälp av demagogiska argument och falska beskyllningar lägger gruppen De gröna/Europeiska fria alliansen fram ändringsförslag riktade mot förordningen.
<P>
I Kanarieöarnas regionala parlament finns inga ledamöter från De gröna. I Kanarieöarnas 88 kommuner finns inga ledamöter från De gröna. Ingen av de 29 ledamöterna i Las Palmas stadsfullmäktige är från De gröna. De gröna är knappt närvarande i en handfull kommuner på Kanarieöarna, där de i vilket fall är i koalition med folkpartiet.
<P>
Jag anser att det skulle vara bra att ha en större politisk närvaro av De gröna i Kanarieöarnas institutioner, men med initiativ som det här, fyllt av demagogi och falska beskyllningar, tro mig, skulle jag vilja säga till ledamoten som lägger fram ändringsförslagen: ni går i fel riktning, och ni kommer att ha mindre och mindre politiskt stöd på Kanarieöarna.
<SPEAKER ID="485" NAME="Manuel Medina Ortega" LANGUAGE="ES">
Herr talman! Som talesman för den socialdemokratiska gruppen i Europaparlamentet stöder jag Gerardo Galeotes betänkande, såväl som anmärkningarna av kommissionsledamot Joe Borg och upplysningarna från Fernando Fernández Martín.
<P>
Jag anser att förordningen är fullkomligt nödvändig, eftersom Kanarieöarna är en region med två miljoner invånare, som lockar till sig många miljoner turister, och som sedan förlusten av Västsaharas fiskeområde, vilket Fernando Fernández Martín nämnde, är beroende av import av fisk för att leva vidare och försörja turistindustrin.
<P>
Att förutsätta att produkter som för närvarande tas in genom ett särskilt tullsystem i tullen på Kanarieöarna, som är underkastad stränga kontroller av den spanska staten och EU, kommer att avledas, är en allvarlig anklagelse mot de spanska statsinstitutionernas verksamhet, och visar också att de som lägger fram ändringsförslagen känner till de verkliga förhållandena på Kanarieöarna väldigt dåligt. De borde besöka Kanarieöarna och se hur hamnverksamheten sköts innan de lägger fram förhastade ändringsförslag.
<P>
Jag tror att det var Joe Borg som sa att förfarandet, eller övervakningen av förfarandena för inkommande och utgående fiskeriprodukter, kommer att göras av kommissionen, och detta sker just nu. Om några oegentligheter avslöjas måste vi skrida till handling i enlighet därmed. Vi bör dock inte anta denna typ av ändringsförslag, vilka leder till att Europeiska unionens koncessioner avlägsnas, så att vi i vår region, denna lilla och blygsamma region med en yta på endast 7 500 km2 och två miljoner invånare, kan leva vidare.
<P>
Om ändringsförslagen antas kommer de som lade fram dem att ha lyckats med att höja priserna för Kanarieöarnas invånare, och att göra den svåra uppgiften att bevara turistindustrin ännu svårare.
<P>
Jag hoppas därför att Europaparlamentets plenarsammanträde, på samma sätt som skedde i utskottet för regional utveckling, kommer att ge sitt överväldigande stöd åt Gerardo Galeotes förslag.
<P>
Jag skulle vilja ta tillfället i akt att säga att svårigheterna för de yttersta randområdena inte allmänt inses inom EU. Vi diskuterar för närvarande även handeln med utsläppsrätter.
<P>
Åtgärder som normalt kan antas i en centralt belägen region i EU kan ha en förödande effekt på unionens yttersta randområden. Vi talar om små områden med totalt fyra miljoner invånare, utspridda på öar i Stilla havet, Atlanten och i Karibiska sjön, som kommer att få det svårt om inte särskilda åtgärder vidtas för dem.
<P>
Jag ber därför mina kolleger som lade fram dessa ändringsförslag att, innan de agerar så här, ta reda på vilka de verkliga förhållandena är och att sätta sig in i problemen som dessa yttersta randområden har.
<SPEAKER ID="486" NAME="Bart Staes">
för Verts/ALE-gruppen. - (NL) Herr talman, mina damer och herrar! Jag noterar kommissionsledamot Joe Borgs uttalande om att bedrägerier med olagligt fiske ska hanteras genom övergripande åtgärder. Till de spanska ledamöter som på ett särskilt påpassligt och ibland även aggressivt sätt har påstått att jag ljuger, skulle jag vilja säga att de verkligen sticker huvudet i sanden. Jag får inte min information var som helst ifrån. Jag fick den här informationen från svar på parlamentsfrågor, från kommissionens svar på en fråga från en kollega.
<P>
Till dessa spanska ledamöter skulle jag vilja säga att kommissionen har skickat ett väl genomtänkt utlåtande till Spanien på grund av att det förekommer något sorts bedrägeri i alla landets hamnar. Det innefattar Las Palmas. Jag fick från kommissionen själv reda på att antalet kontrollanter har ökats från två till sju, vilket den dock fortfarande betraktar som otillräckligt. Enligt mina källor äger kontroller endast rum på arbetsdagar mellan klockan åtta på förmiddagen och klockan tre på eftermiddagen. Jag skulle vilja undersöka det här vidare, och jag kommer att ta ytterligare initiativ i parlamentet för att ta reda på hur kampen mot bedrägeri framskrider i hela Europa och särskilt i Spanien.
<SPEAKER ID="487" NAME="Joe Borg">
ledamot av kommissionen. - (EN) Herr talman! Av debatten är det tydligt att vårt mål är ett delat mål, både vad gäller vårt stöd för det yttersta randområdet Kanarieöarna genom den föreslagna åtgärden, men även vad gäller vårt åtagande att bekämpa olagligt, orapporterat och oreglerat fiske (IUU).
<P>
Jag upprepar vad jag sa tidigare, nämligen att vi är beslutna att bekämpa IUU och har föreslagit en övergripande förordning som vi hoppas kommer att antas inom två veckor, på rådssammanträdet den 24 juni. Därför anser vi att sättet att behandla IUU bör fortsätta att vara övergripande och att ändringsförslag för denna förordning följaktligen inte är rätta vägen framåt.
<P>
Med avseende på anmärkningen av Bart Staes skulle jag vilja säga att överträdelseförfarandet, det vill säga överträdelseförfarande 2002/2184, fortfarande är aktivt. Informationen som mottagits som ett resultat av de olika kontrollerna antyder att det har skett en förbättring, även om kommissionen kommer att fortsätta utvärdera situationen och, mer bestämt, besluta om en slutlig kontroll behövs för att avsluta det här förfarandet. Med andra ord kommer förfarandet antingen att avslutas om man finner att Spanien uppfyller kraven, eller också kommer vi att fortsätta med rättegångsförfarandet vid domstolen för att nå ett avgörande i hela denna fråga.
<SPEAKER ID="488" NAME="Gerardo Galeote" LANGUAGE="ES">
Herr talman! Jag ska fatta mig väldigt kort med tanke på den sena timmen, men framför allt därför att, för det första, Europeiska kommissionen, som jag antar inte hyser några misstankar, klart har uttalat sitt gillande av kontrollerna som införts av regionala och nationella myndigheter, och här diskuterar vi i själva verket kommissionens eget förslag. För det andra, eftersom 27 av 27 medlemsstater har gett det sitt stöd. För det tredje, eftersom utskottet för regional utveckling antog förslaget praktiskt taget enhälligt.
<P>
Bart Staes' inställning påminner mig om mamman som gick för att titta på sin son vid avslutningsparaden efter hans militärtjänst, och sa till personen bredvid: ”Titta hur bra min son är, för han är den ende som marscherar rätt; alla de andra i hans kompani går i otakt.”
<P>
Jag skulle vilja be dem som lägger fram ändringsförslagen att tänka över det igen. Kan det vara så att de i detta fallet har fel, och inte resten av mänskligheten?
<SPEAKER ID="489" NAME="Talmannen">
Debatten är härmed avslutad.
<P>
Omröstningen kommer att äga rum onsdagen den 18 juni 2008.
