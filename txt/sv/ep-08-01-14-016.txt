<CHAPTER ID="016">
Avskaffande av diskriminering såvitt avser fraktsatser och befordringsvillkor (debatt)
<SPEAKER ID="119" NAME="Talmannen">
Nästa punkt är betänkandet (A6-0513) av Paolo Costa, utskottet för transport och turism, beträffande förslaget till Europaparlamentets och rådets förordning om ändring av rådets förordning nr 11 om avskaffande av diskriminering avseende fraktsatser och befordringsvillkor enligt artikel 79.3 i fördraget om upprättandet av Europeiska ekonomiska gemenskapen och till Europaparlamentets och rådets förordning (EG) nr 852/2004 om livsmedelshygien - Transportaspekter - C6-0086/2007 -.
<SPEAKER ID="120" NAME="Günter Verheugen">
vice ordförande i kommissionen. - (DE) Herr talman, mina damer och herrar! Först vill jag tacka Paolo Costa för betänkandet. Att minska den administrativa börda som uppkommit som följd av EU-förordningar är ett mycket effektivt sätt att förbättra lagstiftningen för Europas 24 miljoner företag. Detta initiativ utgör därför ett betydelsefullt bidrag för att vi ska uppnå våra högt uppställda mål som en del av partnerskapet för ”tillväxt och sysselsättning”.
<P>
Kommissionen välkomnar därför parlamentets stöd för ett snabbt antagande av detta viktiga förfarande. Det hjälper oss att avskaffa onödiga delar av den dokumentation som krävs vid varutransporter över nationsgränserna inom EU. Den aktuella åtgärden kommer att avskaffa de förordningar som nu blivit föråldrade och som faktiskt går tillbaka till 1960.
<P>
När det gäller de förordningar som fortfarande är i kraft måste transportföretagen tillhandahålla en hel mängd information om tranportavgifter, prisavtal och transportarrangemang så snart som de transporterade varorna passerar en nationsgräns inom gemenskapen. Det förenklade system som kommissionen föreslår kommer att avsevärt lätta den administrativa bördan för ca 300 000 europeiska transportbolag, och man uppskattar att detta kommer att bespara företagen åtminstone 160 miljoner euro årligen, vilket är ett ganska bra resultat.
<P>
När det gäller själva förfarandet, bekräftar kommissionen att Europaparlamentet har delat upp det så kallade ”samlade förslaget” som gäller Europaparlamentets och rådets förordning om ändring av både förordning nr 11 om avskaffande av diskriminering avseende fraktsatser och befordringsvillkor och rådets förordning (EG) nr 852/2004 om livsmedelshygien, i två separata delar.
<P>
Jag vill gärna säga att kommissionen i framtiden kommer att föredra ett så kallat ”samlat grepp”, dvs. att använda ett enda förslag för att täcka in flera åtgärder som är utformade för att minska alla onödiga administrativa bördor. Det finns två skäl till detta: för det första är det klart att syftet inte är att ändra substansen i lagtexten i fråga utan bara - jag betonar ordet ”bara” - att avlägsna onödig administrativ belastning, och för det andra, att en sådan metod kommer att öka den hastighet med vilken denna typ av åtgärder kan genomföras.
<P>
Kommissionen hoppas därför att de båda lagstiftande organen nu snabbt kan gå vidare med förslagets andra del, nämligen den del som behandlar livsmedelshygien.
<P>
Tack för er uppmärksamhet.
<SPEAKER ID="121" NAME="Paolo Costa">
föredragande. - (IT) Herr talman, herr kommissionsledamot, mina damer och herrar! Jag skulle kunna upprepa mycket av det som redan sagts av kommissionsledamot Verheugen men jag ska försöka låta bli. Det här är ett lovvärt initiativ: åtgärder i det lilla leder ofta till stora resultat, och det här är ett sådant fall.
<P>
Vi hanterar helt klart bestämmelser som genomfördes i ett helt annat Europa än det vi har i dag. Den grundläggande förordningen är från 1960, när våra länder var skilda åt och när regler som gällde hygien och livsmedel kunde dölja diskriminering och konkurrenshinder. Det var därför man måste ange vilka vägar man körde och var gränsövergångarna skedde. Det var mycket som man skulle upplysa om och stava sig igenom, men eftersom stora delar av denna hantering inte längre tjänar något syfte, finns det goda skäl att avskaffa och omarbeta dessa regler.
<P>
Vi vet att lagstiftning om livsmedelshygien är känslig och därför mycket tidsödande. Det är det här som ligger bakom den aktuella lösningen, som jag tycker är förnuftig, nämligen att skilja ut transportbestämmelserna, som är lättare att acceptera och, tror jag, lättare att genomföra.
<P>
I det utskott där jag är ordförande har betänkandet antagits enhälligt. Jag uppfattar det som ett uppmuntrande tecken på att parlamentet kommer att göra detsamma imorgon, och att vi mycket snart kan gå vidare på lämpligt sätt.
<P>
Det här är en mycket berättigad förenkling. Förenklingen är dessutom anpassad till rådande förhållanden och nya sätt för informationsöverföring, vilket gör många administrativa förfaranden onödiga. Kanske kan vi nu ägna mer uppmärksamhet åt att se till att livsmedel transporteras hygieniskt mellan unionens olika delar.
<SPEAKER ID="122" NAME="Silvia-Adriana Ţicău">
PSE-gruppen. - (RO) Förslaget till Europaparlamentets och rådets förordning om ändring av rådets förordning nr 11 om avskaffande av diskriminering avseende fraktsatser och befordringsvillkor, kräver att land-, tåg-, och sjötransporter inom gemenskapen ska tillhandahålla information om fraktsatser, tillämpliga avtal, transportvillkor och lägga fram erforderlig dokumentation.
<P>
Företagen är således förbjudna att tillämpa särbehandling genom att använda olika fraktsatser (med hänvisning till att samma produkt befordras i samma transportsystem på samma rutt), men särbehandling tillämpas beroende på destinationsland eller ursprungsland.
<P>
Det här är en mycket viktig förordning, men den har varit i kraft sedan 1960 och behöver moderniseras. Förslaget till direktiv förenklar existerande lagstiftning och säkerställer bättre stabilitet när det gäller de villkor som tillämpas på godstransporter.
<P>
Som kommissionsledamoten påpekat och enligt den statistik som kommissionen lämnat ut kommer förordningen att påverka eller ha betydelse för ca 300 000 transportföretag. Ändringsförslaget kommer att minska administrationskostnaderna med ca 160 miljoner euro per år.
<P>
Europaparlamentet avser att minska företagens administrativa bördor med 25 procent fram till 2012. Det av kommissionen framlagda förslaget till ändring av de båda förordningarna hör till de åtgärder som utformats för att uppnå ett sådant ändamål.
<P>
Sant är dock att transportutskottet underrättades under medbeslutandeförfarandet, vilket strider mot fördragets artikel 73.3. Därigenom kom det förslag som framlades av Paolo Costa som föredragande att antas enhälligt.
<SPEAKER ID="123" NAME="Reinhard Rack" AFFILIATION="PPE-DE">
(DE) Herr talman! Det skulle vara försumligt av mig om jag inte för vår grupps räkning upprepade det som kommissionsledamoten sa i öppningsanförandet, nämligen att ordföranden i utskottet för transport och turism lojalt fullföljt sitt uppdrag som utskottets ordförande under hanteringen av den föga uppmärksammade men betydelsefulla fråga som gäller reglering av lufttransporter, särskilt som han lyckats uppnå enhälligt stöd inom sitt utskott.
<P>
Vi hoppas att den enhällighet som framgår av vår omröstning gjort hans liv och hans arbete ännu mer angenämt - jag ville bara betona detta en andra gång.
<SPEAKER ID="125" NAME="Derek Roland Clark" AFFILIATION="IND/DEM">
(EN) Herr talman! Jag gratulerar kommissionen - något som ni inte hör så ofta här uppifrån, eller hur? Men detta är ett sällsynt exempel på ett betänkande som är på rätt väg - till Damaskus?
<P>
Vi insisterar på att debattera detta förslag, eftersom det innebär minskad reglering. Det erkänner att små företag tyngs ner av onödiga lagar, en del stiftade 1960. I motiveringen sägs att denna onödiga administration hämmar ekonomisk aktivitet och har en negativ inverkan på företagens konkurrenskraft. Jag håller med fullständigt, men varför stanna där? Varför bara begränsa onödigt pappersarbete från tio anställda eller färre? Låt oss gå hela vägen och tillämpa det på hela livsmedelsindustrin! Kom igen, vi gör en majbrasa av 100 000 andra lagar! Skrota kommissionen, parlamentet och rådet medan ni ändå håller på. Jag menar allvar. Genom att minska antalet bestämmelser, gör ni det möjligt för EU:s nationer att lösgöra sig från bojorna som annars oundvikligen förvandlar oss till tjugohundratalets ekonomiska medelmåttor.
<SPEAKER ID="126" NAME="Paolo Costa">
föredragande. - (IT) Herr talman, mina damer och herrar! Jag vill bara säga att vi är onödigt mångordiga.
<P>
Vi tycks vara helt överens: Ändringarna behöver göras och pekar åt rätt håll. Det är helt rätt att separera de båda lagstiftningarna för att avskaffa diskriminerande befordringsvillkor. Jag vill framhålla att jag i morgon kommer att upprepa det jag sagt i utskottet i hopp om att uppnå samma resultat: enhälligt eller nästan enhälligt bifall till förslaget.
<SPEAKER ID="127" NAME="Talmannen">
Diskussionen avslutas.
<P>
Omröstning äger rum på tisdag.
