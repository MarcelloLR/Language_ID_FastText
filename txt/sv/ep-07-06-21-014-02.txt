<CHAPTER ID="014-02">
2. Mänskliga rättigheter i Etiopien
<SPEAKER ID="171" NAME="Talmannen">
Nästa punkt är debatten om mänskliga rättigheter i Etiopien.
<P>
Jag har mottagit sex resolutionsförslag.
<SPEAKER ID="172" NAME="Carl Schlyter " AFFILIATION="Verts/ALE">
författare. - Etiopien ligger på plats 170 av totalt 177 länder vad gäller mänsklig utveckling.
<P>
Etiopien har andra saker att ägna sig åt än att förtrycka oppositionella, att sätta dem i fängelse och att behandla folk som ett kollektiv i stället för att åtala dem för specifika brott. Vi har redan i oktober 2005 framför kritik mot det sätt på vilket Etiopien behandlar sin opposition, men under 2006 och i år har läget försämrats.
<P>
Jag tror att vi måste skärpa kraven på Etiopien. Afrikanska unionens högkvarter ligger trots allt i landet. De måste föregå med gott exempel, och vi kan inte acceptera att landet som hyser vår samarbetspartner, Afrikanska unionen, ägnar sig åt omfattande brott mot mänskliga rättigheter i hela rättsväsendet.
<P>
Innan vi kan ta itu med alla problem som har med fattigdom och fattigdomsrelaterade problem att göra, måste vi kunna hjälpa dem att bekämpa dessa brott mot de mänskliga rättigheterna. Utan en levande opposition kan vi inte lösa problemen.
<SPEAKER ID="173" NAME="Marco Cappato " AFFILIATION="ALDE">
författare. - (IT) Fru talman, mina damer och herrar! Jag vill uppmärksamma kommissionsledamoten på en motsägelse som vi riskerar att falla offer för.
<P>
År 2005 uppmanade, vi, Europeiska unionen, alla i Etiopien, däribland företrädarna för Oromofolket, att delta i valet för att bidra till att införa ett demokratiskt system. Vi sände också en av de största observatörsdelegationerna till landet. I dag tvingas våra parlamentarikerkolleger som valdes till det etiopiska federala parlamentet och det oromiska parlamentet, och som har haft modet att tala öppet, att lämna sitt land. De har vädjat till oss, eftersom några av dem har dödats av politiska skäl och andra flyr till grannlandet Somalia tillsammans med tusentals oromiska flyktingar som förföljs av etiopiska trupper.
<P>
Vi kan inte överge dessa personer nu, eftersom vi har bidragit till att främja och inleda denna process. Vi måste ta vårt ansvar genom att omedelbart inleda en stödjande strategi inom ramen för de särskilda åtgärder som kan vidtas inom ramen för det nya instrumentet för demokrati och mänskliga rättigheter.
<SPEAKER ID="174" NAME="Zdzisław Zbigniew Podkański " AFFILIATION="UEN">
författare. - (PL) Fru talman! Respekt för de mänskliga rättigheterna, de demokratiska principerna, rättsstaten och friheten är de grunder som en rättvis stat måste bygga på.
<P>
Kommissionen och rådet bör utarbeta en sammanhängande strategi med åtgärder för att stödja den demokratiska processen i Etiopien och införa mekanismer för att bemöta den försämrade människorättsliga situationen i denna region. Förutom att personer har arresterats och fängslats för sina åsikter anser jag att de uppgifter som har framkommit om att barn lider och exploateras är särskilt oroväckande. Vi måste fördöma att försvarslösa och oskyldiga barn skadas. Jag anser att detta är det värsta tänkbara brottet och det måste entydigt fördömas.
<P>
Endast genom gemensamt agerande och i samarbete med de länder som gränsar till Etiopien och genom att utnyttja det starkare stödet från hela världssamfundet, kan vi förbättra den oroande situationen i Etiopien så att den återgår till det normala och individer behandlas som människor och inte som instrument.
<SPEAKER ID="175" NAME="Ana Maria Gomes " AFFILIATION="PSE">
författare. - (EN) Fru talman! Jag ledde EU:s valobservatörsuppdrag i Etiopien 2005. Vid den tiden varnade oppositionsledare EU för att valen skulle vara ytterligare en bluff av premiärminister Meles Zenawi för att lura världssamfundet och att de alla skulle sluta i fängelse eller dödas. Vi i EU övertalade dem att inte bojkotta valen och lovade att hålla uppsikt och se till att ansvar tas. Etiopierna trodde på oss och röstade i stor omfattning och på ett ordnat sätt.
<P>
Men när folk protesterade fredligt mot valfusk tillgrep regeringsstyrkorna brutalt förtryck. I juni och november dödades hundratals i massakrer och tusentals skadades och fängslades, inklusive de ledare som hade varnat EU. De finns bland de 38 politiska fångar som den 11 juni i år befanns vara skyldiga i en farsartad rättegång där de inte fick någon möjlighet att försvara sig. Domarna förväntas avkunnas i juli, domar som kanske leder till dödsstraff, mot några av de mest representativa, vältaliga och modiga ledarna i Etiopien - valda parlamentsledamöter, försvarare av de mänskliga rättigheterna, journalister, utvecklingsaktivister, lärare och andra samvetsfångar. Bland dem finns den 77-årige professorn Mesfin Woldemariam, som är den respekterade grundaren av Etiopiens råd för de mänskliga rättigheterna. EU är den huvudsaklige givaren av bistånd till Etiopien. Jag har sett den skillnad biståndet gjort på plats. EU kan göra detta igen om kommissionen, rådet och medlemsstaterna slutar att se mellan fingrarna.
<P>
Det krävs att man agerar omedelbart och håller Etiopiens regering ansvarig för åtaganden för de mänskliga rättigheterna enligt Cotonouavtalet, att man håller premiärminister Meles Zenawi personligen ansvarig och verkar för ett ovillkorligt frisläppande av fångarna utan dröjsmål. De måste följa de rekommendationer som parlamentet framställt i flera resolutioner, inklusive de som vi kommer att godkänna i dag, inte ytterligare svika det etiopiska folket, inte ytterligare misskreditera EU:s engagemang för utveckling i Afrika och inte ytterligare svika våra grundläggande värderingar om demokrati och mänskliga rättigheter.
<SPEAKER ID="176" NAME="Bernd Posselt " AFFILIATION="PPE-DE">
författare. - (DE) Fru talman! På den tidiga medeltiden spelade Etiopien en ledande roll i dialogen mellan den kristna och den muslimska världen. Etiopien är den äldsta oberoende staten i Afrika, en gammal civilisation som kämpade mot fascism och kolonialism, och det är där, vilket redan har nämnts, som Afrikanska unionen för närvarande har sitt högkvarter.
<P>
Med hänsyn till alla dessa faktorer är det med fasa vi begrundar vad kommunismen har gjort med detta land. De fria valen för två år sedan i Etiopien var en tid av hopp. Tyvärr krossades detta hopp omedelbart, eftersom demonstranter blev slagna och en massa människor arresterades. Som vår kollega Ana Maria Gomes helt riktigt påpekar var det de främsta och ledande personligheterna i landet från alla partier och samhällsgrupper som var offren för den första vågen av arresteringar, och som också har drabbats av den senaste rundan arresteringar, domar och rättegångar i år. Vi måste inta en fastare hållning.
<P>
Jag uppmanar rådet och kommissionen att tillhandahålla de länge väntade inspektionsrapporterna från de observatörer som närvarade vid dessa orättvisa skenrättegångar, som bara var skådebröd. I linje med resolutionen uppmanar jag till att en oberoende undersökningskommission ska inrättas, eftersom ledamöterna av det etiopiska parlamentets egna undersökningsnämnd har fängslats eller tvingats i exil för att ha försökt avslöja sanningen om dessa händelser. Situationen är oacceptabel och nu behöver vi en oberoende utredning. Vi måste snabbt utnyttja vår starka ställning i landet för att försvara rättsstaten och de mänskliga rättigheterna.
<SPEAKER ID="177" NAME="Tadeusz Zwiefka">
för PPE-DE-gruppen. - (PL) Fru talman! Om fler dödsdomar utfärdas mot oppositionsaktivister i Etiopien under den närmaste framtiden kommer detta att innebära en katastrof, inte bara för Etiopiens folk utan även för vår egen demokrati. Jag har följt utvecklingen av situationen i Etiopien och har dragit slutsatsen att de etiopiska myndigheterna anser att de val som genomfördes 2005 utgör uppnåendet av ett mål, snarare en början på en process för att nå detta mål.
<P>
Jag undrar om detta inte beror på att dessa val, trots de bekräftade och dokumenterade övergreppen från det regerande partiet, har erkänts som de mest demokratiska val som någonsin har hållits under hela Etiopiens tretusenåriga historia.
<P>
Den resolution som vi ska rösta om i dag i Europaparlamentet innehåller många hänvisningar till fall som måste fördömas otvetydigt. Vi konstaterar att situationen när det gäller respekten för de mänskliga rättigheterna i Etiopien förblir mycket allvarlig. Demokratiseringsprocessen har fullständigt upphört i landet. Det finns inget försvar för arresteringarna av ledande oppositionsmedlemmar, som riskerar att dömas till döden efter rättegångar som inte uppfyllde internationellt erkända normer för fria och rättvisa rättegångar.
<P>
Vi kan helt enkelt inte se genom fingrarna med kränkningar mot de grundläggande rättigheterna genom att hävda att det är omöjligt att man ska uppfylla europeiska demokratiska normer fullt ut i Afrika. Etiopien är ett land med en lång och framstående historia. Jag anser att det etiopiska folket förtjänar mycket mer, och att det åligger oss att bistå dem.
<SPEAKER ID="178" NAME="Karin Scheele">
för PSE-gruppen. - (DE) Fru talman! Den 11 juni förklarades 38 ledande oppositionsmedlemmar skyldiga till brott som sträckte sig från brott mot konstitutionen till högförräderi, alla i samband med massprotesterna efter de kontroversiella valen för två år sedan, då nästan 200 personer dödades. Innan ledamöterna av det etiopiska parlamentets undersökningsnämnd arresterades eller tvingades i exil drog nämnden slutsatsen att säkerhetsstyrkorna använde omotiverat våld och att prickskyttar siktade in sig på ledande oppositionspolitiker. Domarna förväntas avkunnas under de närmaste månaderna och det finns en risk för att de flesta av de svarande kommer att dömas till döden. Vi uppmanar den etiopiska regeringen att frige alla politiska flyktingar omedelbart och villkorslöst. De etiopiska domstolarna måste snabbt granska utslagen och regeringen måste arbeta för att garantera ett oberoende domstolssystem och en fri press.
<SPEAKER ID="179" NAME="Marios Matsakis">
för ALDE-gruppen. - (EN) Fru talman! Etiopien, som har en befolkning på 75 miljoner, är en av Afrikas fattigaste stater och nästan två tredjedelar av dess medborgare är analfabeter. Landet har en traumatisk historia. Det har gått från kolonialism till kunglig oligarki till marxistisk diktatur och, nyligen, till en typ av synbarlig parlamentarisk demokrati, men med allvarliga demokratiska brister.
<P>
Vi förväntar oss inte att Etiopiens demokratiska normer ska hålla europeisk standard. Detta skulle vara orealistiskt från vår sida, om man tänker på landets stora problem, men vi väntar oss att Etiopiens regering åtminstone ska respektera grundläggande mänskliga rättigheter.
<P>
Vi är för närvarande mycket oroade över den psykologiskt paranoida mentaliteten hos regimen i Addis Abeba, vilken ligger bakom storskaliga och hårda insatser mot oppositionsledare, journalister och människorättsaktivister. Vi är särskilt oroade över det regeringskontrollerade korrupta rätts- och polisväsendet som verkar i landet, och uppmanar etiopiska myndigheter att omedelbart gå vidare med drastiska förändringar och korrigerande åtgärder för att råda bot på den nuvarande usla situationen och för att visa yttervärlden att de på ett genuint sätt bryr sig om rättvisa och demokrati, i stället för att enbart påstå sig göra detta.
<SPEAKER ID="180" NAME="Raül Romeva i Rueda">
för Verts/ALE-gruppen. - (IT) Fru talman, mina damer och herrar! Jag är säker på att vi alla håller med Marco Cappato denna gång.
<P>
(ES) Fru talman! Jag vill uttrycka mitt stöd och erkännande till det arbete som några av våra kolleger i Europaparlamentet har genomfört under en lång tid när det gäller Etiopien, och särskilt det arbete som vår vän och kollega Ana Maria Gomes har utfört, inte bara på grund av det uppdrag som genomförde, utan för att hon under alla dessa år har fördömt situationen i Etiopien och tagit den mycket allvarligt.
<P>
Om vi stöder den resolution som vi kommer att anta i dag anser jag att det kan vara avgörande för att kunna förändra situationen i Etiopien.
<P>
Enligt min mening är det mycket betecknande att både ordföranden och vice ordföranden för den undersökningsnämnd som utredde de händelser som skedde för två år sedan har blivit tvungna att fly från landet, att de tvingades bort efter påtryckningar från Meles Zenawis regering på grund av resultaten av deras utredning.
<P>
Vi kan inte stillatigande åse detta, särskilt inte med tanke på att EU har främjat och legitimerat valen i Etiopien för två år sedan.
<P>
Situationen är därför klart oroande. Den är allvarlig och kräver en omedelbar reaktion.
<SPEAKER ID="182" NAME="John Attard-Montalto" AFFILIATION="PSE">
(MT) EU ser på Etiopien med ambivalens. Först var EU fullständigt övertygat om att det kunde hjälpa landet att göra framsteg mot demokrati. Därför sände vi ett av de största valobservatörsuppdragen någonsin till Etiopien.
<P>
Västvärlden ser Etiopien som en allierad, och med västvärlden menar jag också Amerika. Väst välkomnade även att Somalia erbjöd sig hjälpa den etiopiska regeringen. Men vad har hänt internt? Internt har vi sett att landet är beroende av internationellt bistånd, särskilt från väst, de mänskliga rättigheterna respekteras inte, minoriteter straffas på det ena eller andra sättet och det förekommer korruption bland polisen och de rättsliga myndigheterna. Vi har även konstaterat att det sitter strax under 40 personer i fängelse som sannolikt kommer att dömas till dödsstraff. Därför anser jag att EU måste försöka återuppta förhandlingarna med Etiopien på ett samarbetsinriktat snarare än auktoritativt sätt. Vi måste förmedla ett budskap till Etiopien om att landet inte kan fortsätta att agera på detta sätt.
<SPEAKER ID="183" NAME="László Kovács">
ledamot av kommissionen. (EN) Fru talman! Jag vill försäkra er om att kommissionen till fullo delar parlamentets oro över bristen på framsteg när det gäller demokratiseringen i Etiopien och över en situation som till och med har förvärrats sedan krisen efter valet 2005.
<P>
I samverkan med medlemsstaterna och världssamfundet arbetade kommissionen aktivt för att mildra spänningarna och uppmana Etiopiens regering att vidta praktiska åtgärder mot en förlikning och en demokratisering av landet, för att återupprätta förtroende och att släppa de fängslade oppositionsledarna och företrädarna för medier och civilsamhället. I sina förbindelser med de etiopiska myndigheterna betonar kommissionen ständigt vikten av reformer, inklusive ett genomförande av rekommendationerna från EU:s valobservatörsuppdrag 2005.
<P>
När det gäller politiska fångar har ordförande José Manuel Barroso och kommissionsledamot Louis Michel vid åtskilliga tillfällen upprepat sin oro för premiärminister Meles Zenawi. De har efterfrågat en kort, rättvis och öppen rättegång. De har bett om ett återtagande av de mer överdrivna anklagelserna och påpekat att de inte ansåg att rättegången var ett lämpligt svar på Etiopiens politiska problem. Beviljandet av amnesti för de politiska fångarna föreslogs också för Etiopiens premiärminister. Närvaron av en juridisk observatör från EU vid fångarnas rättegång syftar till att påminna de etiopiska myndigheterna om EU:s uppmärksamhet i detta avseende.
<P>
Trots att man nyligen släppte 26 av de 131 ursprungliga svarandena, för vilka vissa av de ursprungliga anklagelserna hade avfärdats, är kommissionen för närvarande allvarligt oroad över den fällande dom som utfärdades den 11 juni mot 38 politiska fångar, vilken även skulle kunna leda till dödsstraff.
<P>
Kommissionen, EU:s medlemsstater och världssamfundet följer situationen på nära håll, och beaktar också de pågående medlingsförsöken mellan de etiopiska myndigheterna och fångarna. Kommissionen stöder medlingen, men förväntar sig att denna medling ska leda ett ovillkorligt frigivande av de politiska fångarna.
<P>
Kommissionen är medveten om att den politiska situationen beror på bristen på demokratiska reformer och omfattande brott mot de mänskliga rättigheterna och fängslanden utan grund. Jag vill försäkra er om att vi aldrig kommer att överge de etiopier som engagerar sig för demokratin, många av vilka har fängslats och tvingats lämna landet.
<P>
Trots att vissa framsteg gjorts när det gäller parlamentariska principer finns det en brist på påtagliga framsteg i premiärministerns åtaganden gentemot oppositionen efter valen, särskilt angående valreformer, den nationella valmyndighetens oberoende, reformer av medierna, rättsväsendets oberoende, och säkerhetsstyrkornas och de militära styrkornas oberoende.
<P>
Kommissionen är fortsatt övertygad om att vi bör fortsätta att ta varje tillfälle att tillsammans med de etiopiska myndigheterna delta i en intensiv politisk dialog om sådana centrala frågor. Kommissionsledamot Louis Michel, som personligen är engagerad, har prioriterat att man håller en öppen och strukturerad dialog med dem inom ramen för artikel 8 och Cotonouavtalet om politisk dialog, som det lämpligaste sättet att uppmuntra förbättrat styre, förlikning och demokrati. Kommissionen erkänner att demokratiseringen kommer att ta tid och vi måste fortsätta att vara vaksamma och redo att stödja regeringens insatser i denna riktning.
<P>
När det gäller dödsstraffet gjorde vi det uttryckligen klart för Etiopiens premiärminister att EU under alla omständigheter är emot dess tillämpning och anser att dess avskaffande är ett centralt steg mot främjandet av människans värdighet.
<SPEAKER ID="184" NAME="Talmannen">
Tack, herr kommissionsledamot!
<P>
Debatten är avslutad och omröstningen kommer strax att äga rum.
