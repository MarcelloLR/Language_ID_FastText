<CHAPTER ID="018">
Framtiden för får-, lamm- och getsektorn i Europa (debatt)
<SPEAKER ID="432" NAME="Talmannen">
Nästa punkt är betänkande av Liam Aylward för utskottet för jordbruk och landsbygdens utveckling om framtiden för får-, lamm- och getsektorn i Europa.
<SPEAKER ID="433" NAME="Liam Aylward">
föredragande. - (GA) Herr talman! Får- och getsektorerna är mycket viktiga för ekonomin och miljön i Europa. Att ha får och getter är ännu viktigare i avlägsna trakter och i bergstrakter, där man ofta är beroende av detta ur ett ekonomiskt och agrart perspektiv. Den här verksamheten påverkar inte miljön negativt och den skyddar jordbrukslandskapet.
<P>
Men ändå är framtiden för denna näring ständigt pressad i Europeiska Unionen. Sedan år 2000 har fårskötseln har minskat med 12,5 procent. Lantbrukarna överger verksamheten eftersom arbetet är hårt och inkomsten alltför låg. Konsumtionen av fårkött sjunker, eftersom många anser att det är för dyrt och för svårt att tillaga. Detta gäller i synnerhet yngre människor. Konkurrensen på marknaden från andra länder ökar också.
<P>
Produktionen av fårkött kommer att minska med 10 procent fram till 2015 om ingenting görs nu. Denna sektor bör behandlas i samband med ”hälsokontrollen” av den gemensamma jordbrukspolitiken och man bör omedelbart vidta åtgärder.
<P>
föredragande. - (EN) Herr talman! Sedan jag utsågs till föredragande för det här betänkandet i juni 2007 har jag haft en lång rad diskussioner med berörda parter, inklusive jordbruksorganisationer, representanter för lammuppfödningsbranschen och konsumentorganisationer. Ernst och Young har sammanställt en mycket noggrann undersökning av får- och getsektorerna som jag vill tacka dem för. Jag har rådfrågat kommissionsledamoten med ansvar för jordbruk, Boel Fischer, och olika europeiska jordbruksministrar, som alla har stött mig när jag utarbetade detta betänkande. I de förslag jag lägger fram försöker jag hela tiden vara realistisk.
<P>
Jag skulle i mycket korta drag vilja redovisa de viktigaste rekommendationerna i betänkandet.
<P>
För det första: införandet av ett nytt miljöanknutet stöd till fåruppfödning, som skulle ge fårfarmare möjlighet att få betalning på basis av antal tackor, detta som ett erkännande av de positiva miljöegenskaper som hänger samman med upprätthållandet av fåruppfödning. Stödet bör samfinansieras av EU och de enskilda medlemsstaterna.
<P>
För det andra: extra betalning för traditionell fårskötsel i bergstrakter för att behålla får i känsliga områden.
<P>
För det tredje: ett regleringssystem för EU-märkning för fårköttsprodukter, med en gemensam logo som ger konsumenterna möjlighet att skilja mellan EU-produkter och produkter från tredjeländer och som uppfyller ett antal kriterier, bland annat ett kvalitetssäkringssystem för jordbruk och en angivelse av ursprungsland så att konsumenterna är fullständigt medvetna om produktens ursprung.
<P>
För det fjärde: en översyn av införandet av det obligatoriska systemet för att identifiera får, som planeras träda i kraft den 31 december 2009. På grund av svårigheten att genomföra systemet, höga kostnader och icke bevisade fördelar föreslår vi att varje medlemsstat själv får rätt att bestämma om elektronisk märkning ska införas på frivillig bas om de önskar det.
<P>
För det femte: en ökning av EU:s årliga budget för marknadsföring av livsmedel, som uppgår till 45 miljoner euro för 2008, och öronmärkning av särskilda anslag till unionens fårkött samt ändringar och förenklingar av de praktiska bestämmelserna för budgetens genomförande för att ge producenter av lammprodukter en meningsfull andel av budgeten.
<P>
För det sjätte: att kommissionen lägger fram förslag om öppenhet när det gäller prissättningen inom sektorn i syfte att ge konsumenter och producenter information om produktpriser.
<P>
För det sjunde: att kommissionen ser över de befintliga förvaltningssystemen för importkvoter för att garantera att lammkött som producerats i unionen inte utsätts för illojal konkurrens och ser till att unionen har möjlighet att ge vissa fårköttsprodukter status som känsliga produkter.
<P>
För det åttonde: att kommissionen ska stödja forskning och utveckling inom industrin för "små idisslare" och koncentrera sig på både tekniska innovationer för jordbruksföretagen och produktinnovationer.
<P>
För det nionde: att kommissionen som en del av förenklingsprocessen inom ramen för översynen och hälsokontrollen av den gemensamma jordbrukspolitiken tillåter 14 dagars anmälan för djuruppfödare för inspektioner på plats av tillämpningen av bestämmelserna om tvärvillkor.
<P>
Slutligen: att man inom EU inrättar en arbetsgrupp för genomförande av bestämmelserna med företrädare från kommissionen, ordförandeskapet och rådet. Denna arbetsgrupp ska granska vilka praktiska reformer som krävs för att den europeiska fårsektorn ska bli livsduglig, konkurrenskraftig och vinstgivande.
<P>
Jag vill uppmana mina kolleger att stödja detta betänkande, eftersom jag tror att det, om det tillämpas, kommer att kunna bidra väsentligt till att vi får behålla får- och getsektorerna inom Europeiska Unionen.
<SPEAKER ID="435" NAME="Antonio Tajani">
ledamot av kommissionen. - (IT) Herr talman, mina damer och herrar! Jag ersätter kommissionsledamot Boel Fischer, som naturligtvis känner till den här sektorn bättre än jag gör.
<P>
Men vice talman Mario Mauro vet att jag kommer från en region i Italien vars historia, vars hela existensberättigande, varit får- och getuppfödning. Mitt namn kommer faktiskt från de skor som tidigare bars av fåraherdar. Det är därför ett särskilt nöje för mig att kunna redovisa kommissionens uppfattning i denna fråga.
<P>
Jag vill börja med att tacka Liam Aylward för att han har tagit initiativ till att lägga fram det här betänkandet. Som Mariann Fischer Boel nyligen konstaterade, när hon lade fram förslagen om en hälsokontroll av den gemensamma jordbrukspolitiken, är lantbrukare landsbygdens tillsyningsmän: de skyddar vårt delade naturarv och på många jordbruksområden fortsätter de att utgöra själva navet i ekonomin.
<P>
Jag vill tillägga att detta enligt min uppfattning är särskilt sant då det gäller fårfarmare. Med detta sagt, tror jag att vi alla håller med om att får- och getsektorn förtjänar särskild uppmärksamhet. Det är dock viktigt att skilja mellan två mycket olika komplex av omständigheter inom denna sektor: å ena sidan extensiv uppfödning, som är mer gynnsam för miljön men ofta mindre lönsam för dem som tillämpar den, och å andra sidan intensiva uppfödningssystem, som är mer konkurrenskraftiga men miljömässigt mindre hållbara.
<P>
Det är viktigt att i detta sammanhang hålla i minnet att syftet med den nyligen genomförda reformen av den gemensamma jordbrukspolitiken var att göra jordbruket i hela EU mer effektivt och konkurrenskraftigt och samtidigt säkerställa dess hållbarhet. Hälsokontrollen kommer nu att bekräfta att detta dubbla syfte äger giltighet. Vi kan naturligtvis inte upprätthålla konstlade restriktioner som hindrar jordbrukarna att tillgodose den ökade efterfrågan, men samtidigt måste vi även i fortsättningen bedriva en politik för att skydda miljön.
<P>
Kommissionen har därför i samband med hälsokontrollen av den gemensamma jordbrukspolitiken föreslagit ett starkare och mer målinriktat stöd för miljökänslig produktion. Ett förslag är därför att behålla kopplat stöd till får- och get-uppfödning. Vi föreslår dessutom att den nuvarande artikel 69 ska tillämpas mer flexibelt så att det blir möjligt särskilt för fårsektorn att dra nytta av den.
<P>
Slutligen föreslår vi att politiken för landsbygdsutveckling förstärks för att man ska kunna bevara miljön och landskapet på landsbygden och samtidigt skapa arbetstillfällen och främja tillväxt och innovation i landsbygdsområden. Man bör i detta sammanhang särskilt uppmärksamma avsides belägna och avfolkade områden och sådana områden som är mycket beroende av uppfödning.
<P>
Sammanfattningsvis är jag övertygad om att de nya förslagen ger får- och getsektorn många möjligheter. När diskussionerna är över och parlamentet och rådet kommit fram till sina slutsatser, blir det upp till dem som är verksamma i sektorn att utnyttja dessa möjligheter så bra de kan.
<SPEAKER ID="436" NAME="James Nicholson">
för PPE-DE-gruppen. - (EN) Herr talman! först och främst kan jag hälsa den nya kommissionsledamoten välkommen till hans befattning. Jag ser fram emot att arbeta tillsammans med honom under de kommande åren och jag önskar honom allt gott när han nu börjar sitt mycket ansvarsfulla arbete som kommissionsledamot. Jag vet att han inte är inne på sitt eget speciella område i kväll, och att han företräder Mariann Fischer Boel, men jag tvivlar inte på och jag tror honom när han säger att hans bakgrundskunskaper på området är mycket goda.
<P>
Liksom många politiker kommer han från denna kammare. Jag är verkligen glad över att se en kommissionsledamot som faktiskt har varit ledamot av Europaparlamentet och som faktiskt vet vad ledamöterna tänker och vad ledamöterna känner. Så, herr kommissionsledamot, jag hoppas att ni inte tar vissa saker som jag kan ha sagt i dag personligt, utan att ni tar med er dem till Mariann Fischer Boel och berättar för henne vad jag verkligen tycker.
<P>
Det betänkande om får- och getindustrin som nu läggs fram i parlamentet kommer mycket lägligt, och det tar i koncentrerad form upp de särskilda problem som sektorn för närvarande står inför.
<P>
Får- och getsektorn har varit olönsam i många år. Industrin har demoraliserats genom låga priser, billig import och lågt pris på ull. Fårproduktionen är huvudsakligen knuten till bergsområden och mindre gynnade områden där det inte finns några alternativ till uppfödning. När unga människor ser på framtiden inser de att de inte kan överleva på den inkomst som sektorn ger i dag. Därför vänder de sig från får- och getuppfödning.
<P>
Halvtidsöversynen medförde ingen förbättring av den ekonomiska lönsamheten i den här sektorn. I samband med den nuvarande hälsokontrollen måste sektorn ägnas särskild uppmärksamhet och vi måste se hur vi bäst ska kunna förbättra den totala lönsamheten.
<P>
Jag måste säga att kommissionens förslag att ta med elektronisk märkning kommer att få förödande effekter för industrin. Om det någonsin har funnits ett förslag som inte tänkts igenom så är det det här. Industrin har helt enkelt inte råd att betala för detta. Faktum är att för det mesta skulle märkningen kosta mer än djuret ens är värt.
<P>
Kommissionen kunde minska farhågorna genom att godta vårt ändringsförslag om att uppskjuta förslaget till 2012. Det skulle ge oss tid att se om märkningstekniken förbättras och om kostnaden sjunker. Då, och endast då, kan vi verkligen förbättra den spårbarhet som kommissionen kräver.
<P>
Låt mig nu ta upp förslaget om en arbetsgrupp, ett förslag som man alltid verkar lägga fram som en lösning på alla problem, oavsett om det handlar om problem på nationell eller europeisk nivå. Jordbruksindustrin är översållad med rapporter från arbetsgrupper som har lagts fram i strålkastarljuset för att sedan hamna på historiens skräphög utan att någonsin ha uppnått sina uppsatta mål.
<P>
Sådana här rapporter är alltid välmenande, men om det inte finns någon uppföljning och ekonomisk täckning är de dömda att misslyckas.
<P>
Jag fruktar att det blir likadant denna gång. Det finns ett trängande behov av att utveckla kraften bakom denna rapport. Utskottet för jordbruk och landsbygdens utveckling ska få en rapport var sjätte månad om situationen inom näringen och vad som görs för att utveckla och förbättra sektorn.
<SPEAKER ID="437" NAME="Bernadette Bourzai" LANGUAGE="FR">
Herr talman, herr kommissionsledamot, mina damer och herrar! Jag måste först tacka föredraganden, Liam Aylward, för det utmärkta arbete som han utfört genom att rådfråga yrkesfolk och får- och getsektorn, och för det mycket omfattande betänkande som han har lagt fram för oss.
<P>
Får-, lamm- och getsektorn har haft en svår väg under de senaste tio åren som en följd av en rad kriser, som också innefattat epizoti-liknande sjukdomar, men framför allt på grund av att stödet frikopplats vilket lett till en tydlig nedgång i mängden får och lamm eftersom uppfödarna överger industrin. Sektorn upplever för närvarande verkliga svårigheter och det är nu hög tid att vi vaknar upp och reagerar., Den här sektorn kan producera kött och mjölk av hög kvalitet och den spelar en central roll när det gäller att se till att den lokala marken hålls öppen på ett naturligt sätt och förbättras, vilket också minskar risken för bränder och naturkatastrofer.
<P>
Jag stöder de förslag som har lagts fram av vår föredragande och utskottet för jordbruk och landsbygdens utveckling om finansiellt stöd för produktion och marknadsföring av jordbruksprodukter. Med tanke på att den utländska importen totalt sett redan uppgår till en fjärdedel av den europeiska produktionen tror jag att detta är viktigt för att utveckla ett europeiskt kvalitetsmärke som kan användas vid sidan av lokal och nationell ursprungsmärkning.
<P>
Jag tror också att införandet av ett elektroniskt märkningssystem vid den tidpunkt som EU-institutionerna fastställt bara blir möjligt om EU först ställer erforderliga medel till förfogande, eftersom industrin själv inte skulle vara i stånd att göra det i sin nuvarande belägenhet. Till skillnad från föregående talare tror jag att det skulle vara ett lämpligt steg att inrätta en arbetsgrupp för genomförande, men enligt min åsikt borde den omfatta företrädare från branschorganisationerna, så att utvecklingen på området kan övervakas noggrant.
<P>
Slutligen skulle jag vilja påminna er om att vi måste handla ganska snabbt, och definitivt senast nästa år, om vi vill rädda sektorn, för jag är rädd att tillämpningen av artikel 69, som nu har blivit artikel 68, om en hälsokontroll för sektorer i kris helt enkelt kommer för sent.
<SPEAKER ID="438" NAME="Alyn Smith">
för Verts/ALE -gruppen. - (EN) Herr talman! Jag skulle vilja framföra mina egna gratulationer till föredraganden i kväll. Jag har med glädje stött det här betänkandet sedan jag såg det första gången, och jag fortsätter att stödja det i kväll på min grupps vägnar.
<P>
Det är uppenbart att Liam Aylward rådfrågat många inom industrin - folk som vet vad de talar om - och det lyser igenom i detta betänkande som i många avseenden skulle kunna utgöra en förebild för bästa praxis för andra föredraganden.
<P>
Jag ska ta upp två frågor. Förslaget att ha en arbetsgrupp för tillämpning är absolut fundamentalt. Vi lägger regelbundet fram hur många önskelistor som helst inom detta parlament, och de är inte alltid så mycket mer verklighetsförankrade. Skottlands och Europas fårfarmare behöver verkligen ett bättre avtal och vi behöver inte ha regelbundna uppdateringar om hur det går för denna industri och vad vi måste göra för att ordna upp saken.
<P>
Den andra frågan, som inte är någon överraskning för mina kolleger, är identifiering av får och elektronisk märkning. Jag skulle uppskatta om kommissionsledamoten, som jag välkomnar till hans nya befattning, kanske kunde se på frågan med friska ögon - i stället för att komma med tal om märkning. Även om detta inte ligger inom hans område vore det bra om han kunde acceptera att detta välmenande men i grunden bristfälliga förslag är precis vad får- och getsektorn i Europa inte behöver, varken nu eller senare.
<P>
Det är bristfälligt av tre skäl: förslagen är opraktiska eftersom det som fungerar på ett blädderblock i Bryssel inte fungerar mitt i vintern på en kulle i Skottland. Förslagen är inte beprövade: även de som tar fram den här tekniken medger att de kräver en hel del arbete; och de är dåligt tidsanpassade eftersom de ekonomiska effekterna skulle kunna få åtskilliga fårfarmare att helt lämna sin verksamhet.
<P>
Liam Aylwards betänkande är alltså utmärkt. Jag är mycket glad över att kunna stödja det, men vi har fortfarande väldigt mycket arbete att utföra.
<SPEAKER ID="439" NAME="Zbigniew Krzysztof Kuźmiuk" AFFILIATION="UEN">
(PL) Herr talman, herr kommissionsledamot! Eftersom jag tar till orda för gruppen Unionen för nationernas Europa i denna debatt skulle jag vilja uppmärksamma fyra frågor.
<P>
För det första ledde reformen 2003 av den gemensamma jordbrukspolitiken, som bland annat innebar att direktstödet frikopplades från produktionen, till en kraftig minskning av antalet får och getter som uppföds inom EU-området.
<P>
För det andra har andra faktorer bidragit till nedgången i denna sektor. Till dessa hör högre produktionskostnader än genomsnittet - det gäller huvudsakligen kostnader för bränsle, el och foder. Dessutom har en onödig mängd kött importerats från tredjeland, där bönderna inte är bundna av så stränga regler för boskapsuppfödning.
<P>
För det tredje spelar denna typ av boskapsuppfödning en viktig roll för att skydda den naturliga miljön, bland annat för att sköta mindre bördig mark med naturliga metoder och bevara den biologiska mångfalden. Den bidrar också till att skydda landskapet. Dessutom uppföds får och getter på områden som är olämpliga för all annan odlingsverksamhet oavsett ändamål och syfte.
<P>
För det fjärde krävs det brådskande åtgärder för att skydda får- och getsektorn på EU-nivå. Det skulle framför allt innebära att man införde ett system med inkomststöd till producenter för att uppmuntra dem att utveckla denna typ av produktion.
<SPEAKER ID="440" NAME="Ilda Figueiredo">
för GUE/NGL-gruppen. - (PT) Får- och getuppfödning är extremt viktigt, särskilt i mindre gynnade områden och i bergsområden, eftersom den bidrar till att människor kan bo kvar, ger ett naturligt underhåll av bördig mark och bevarar landskapet och känsliga ekosystem. Dessutom bidrar uppfödningen till att skogsbränder undviks, exempelvis i mitt hemland.
<P>
Men EU:s produktion möter inte efterfrågan och antalet djur minskar konstant. Därför är det viktigt att anta åtgärder som bidrar till att förbättra producenternas inkomster och öka produktionen av kött, mjölk och andra produkter, så att jordbrukare inom dessa sektorer uppmuntras och familjejordbruk och medelstora jordbruk stöds.
<P>
Det behövs omgående en rad stödåtgärder, i huvudsak ekonomiska, eftersom produktionskostnaderna är så höga, dessa djur ofta drabbas av epizootiska sjukdomar och det råder brist på tekniskt stöd inom olika områden, särskilt brist på läkemedel och veterinärer.
<P>
Det är stor skillnad mellan de låga priser som mellanhänder och stormarknader betalar till producenterna och de mycket höga priser som slutkonsumenterna betalar. Detta innebär att kommissionen och medlemsstaterna måste ge högsta prioritet till pristransparens inom sektorn.
<P>
Framför allt måste vi uppmuntra bildandet av sammanslutningar, garantera en utveckling mot rättvisa priser för kött, mjölk och ost som produceras i liten skala och etablera lokala marknader som för producenter och konsumenter närmare varandra.
<P>
Nedgången i får- och getproduktionen i EU har pågått sedan 2003, när den gemensamma jordbrukspolitiken reformerades och systemet med enhetlig arealersättning infördes och bidragen inte längre kopplas till produktionen. För att stoppa nedgången måste den nya översynen leda till åtgärder som gör att situation förändras. Åtgärderna måste bland annat omfatta särskilt stöd för att införa det elektroniska identifieringssystemet. Det har redan påtalats att systemet åtminstone i detta skede måste vara frivilligt så att producenternas börda inte blir för stor.
<P>
Jag måste också betona hur viktigt det är att garantera en extra ersättning till dem som föder upp sällsynta inhemska, traditionella och regionala får- och getraser. Denna typ av produktion måste öka i bergsområden och andra särskilda områden så att den biologiska mångfalden inom jordbruket bevaras och dessa djur blir kvar i känsliga områden.
<P>
Till sist skulle jag vilja bekräfta behovet av stöd, via en rad åtgärder, till produktion av traditionell ost från dessa djurs mjölk. Vi måste hålla liv i dessa hantverkstraditioner som har överlevt in i våra dagar och som är en del av vårt kulturarv. Och vi måste garantera att fåruppfödare och andra producenter av kött och mjölk från får och getter har möjlighet att fortsätta sin ostproduktion och sälja osten direkt till konsumenterna på lokala marknader.
<P>
Jag måste tacka föredraganden för hans betänkande.
<SPEAKER ID="441" NAME="Jean-Claude Martinez" AFFILIATION="NI">
- (FR) Herr talman, herr kommissionsledamot! Vi talar om ett allvarligt ämne, nämligen att Europas får och fåruppfödare gradvis håller på att försvinna. Det finns miljarder får i världen, men bara 97 miljoner i EU, dvs. mindre än 10 procent. När det kommer till tackor är situationen ännu värre. Det finns nu bara 67 miljoner tackor kvar i Europa. Förenade kungariket med sina 15 miljoner får och Spanien med sina 16 miljoner ger en något skev bild av verkligheten. Detsamma gäller för utskottsordförande Neil Parishs Irland som är självförsörjande till 333 procent. I Frankrike har emellertid antalet får minskat från nästan 13 miljoner för 25 år sedan till ungefär 8 miljoner i dag och detta antal kommer att fortsätta minska till omkring 5 miljoner 2015. I Frankrike är varannan lammkotlett som serveras importerad. Det värsta är att det är mjölktackorna som försvinner.
<P>
Orsakerna är välkända. Kraftigt ökade foderkostnader, minskad konsumtion, det hårda livet som fåruppfödare, katarralfeber, fallande priser, frikoppling av stöd och framför allt tullfri import av får- och lammkött från Nya Zeeland. Varje år importeras ungefär 227 000 ton från Nya Zeeland, dvs. dubbelt så mycket som produceras i Frankrike. Det handlar inte om vargar som äter får. Det handlar om nya zeeländska får som äter europeiska. För hundrafemtio år sedan hade Nya Zeeland 1 miljon får. I dag har man 40 miljoner. Under samma period har antalet franska får sjunkit från 30 miljoner till 8 miljoner.
<P>
Så vad kan vi göra? Vi behöver en omfattande europeisk plan för får- och lammsektorn, en vilja att betala en ersättning på 15 euro för varje mjölktacka och en getersättning på 125 procent av ersättningen till nötboskap, lån för att hjälpa till att modernisera djurstallar, lokala slakterier på bekvämt avstånd, en europeisk riskförsäkringsfond för djurbönder, ett program för att tillhandahålla avbytare och varför inte Erasmusstipendier så att unga fåruppfödare kan åka till Spanien och Italien för att lära sig sitt yrke. Tack herr talman! Om vi har får har vi civilisation.
<SPEAKER ID="442" NAME="Neil Parish" AFFILIATION="PPE-DE">
(EN) Herr talman! Tack så mycket. Jean-Claude Martinez! Jag visste att nya zeeländska får kunde beskyllas för många saker. Men jag visste inte att de åt andra får, framför allt europeiska!
<P>
Men låt oss vara allvarliga. Jag tackar föredraganden för ett mycket bra betänkande. Jag kan inte annat än upprepa James Nicholsons ord om att det är fantastiskt att se er här herr kommissionsledamot. Jag är glad att ni kommer från ett fårområde i Italien och är säker på att ni kommer att kunna kasta lite ljus över hela detta projekt.
<P>
Fåruppfödning är extremt bra, inte bara för jordbruket utan för miljön. Och vi talar i dag mycket om en bra miljö för jordbruket. Men det är i de höglänta områdena, bergsområdena, de kuperade områdena i det distrikt som jag företräder- Exmoor och Dartmoor och Bodmin Moor - som fåruppfödningen gör att det gröna landskapet bevaras.
<P>
Fårkött och lammkött är mycket hälsosamt rött kött. Det är också ett kött som kommer från djur som betar gräs. Nu när vi lever i en tid där personer säger att det går åt 8 kilo säd för att producera 1 kilo protein är det viktigt att inte glömma hur extremt värdefullt det är med kött som kommer från djur som betar gräs.
<P>
Vi måste marknadsföra detta. Det är ett hälsosamt rött kött men det måste marknadsföras. Till föredraganden säger jag därför detta. Marknadsföring är extremt viktigt.
<P>
Jag skulle faktiskt vilja att det betalades ett slags gräsmarksersättning till fåruppfödare för att få dem att behålla sina får på bergssluttningarna. Jag vill inte ha en kopplad ersättning eftersom jag tror att allt detta leder till är att det hålls fler får än landskapet behöver. Vi måste ha rätt antal får för att bevara landskapet, men samtidigt ha får av god kvalitet som kan marknadsföras ordentligt.
<P>
Elektronisk märkning. Vi är inte redo för det. Halvvägs upp för ett berg och i hällande regn kommer det att vara omöjligt att avläsa dessa nya fina monitorer. Det finns ännu inget system som hindrar att olika får ges samma nummer. Och glöm inte att vi talar om miljontals får i EU. Vi är helt enkelt inte redo. Mitt råd är att vänta tills 2012 eller senare.
<SPEAKER ID="443" NAME="Rosa Miguélez Ramos" AFFILIATION="PSE">
(ES) Herr talman! EU:s får och lammsektor har i att antal år upplevt en allvarlig kris som har fört den till randen av kollaps. Detta har redan påpekats i flera anföranden.
<P>
Av tradition har denna sektor alltid haft låga vinstmarginaler och situationen har förvärrats av de stigande foderpriserna och den kraftigt minskade konsumtionen av dessa produkter.
<P>
I Liam Aylwards betänkande ges en korrekt beskrivning av sektorn och det betonas hur viktigt det är att stödja befolkningen i de känsligaste och mest utsatta delarna och bevara deras naturliga miljö.
<P>
Det verkar uppenbart att varken marknaden eller det nuvarande stödet från den gemensamma jordbrukspolitiken kommer att vara tillräckligt för att hålla sektorn flytande, särskilt eftersom de nuvarande reglerade produktionskostnaderna orsakar minskad konkurrenskraft jämfört med importerade produkter, som inte måste uppfylla samma krav.
<P>
Om vi inte agerar finns det en överhängande risk för att dessa företag kan försvinna. Tillsammans med dem försvinner då också en av de viktigaste ekonomiska verksamheterna, om inte den enda ekonomiska verksamheten, i många av Europas landsbygdsområden. Detta skulle innebära enorma problem för markanvändningsförvaltningen.
<P>
Min grupp stöder föredragandens betänkande. De ändringsförslag som vi lade fram syftade bara till att ytterligare förbättra det. Vi är inte bara oroade över de traditionella raserna, som utan tvekan är hotade, utan även över själva uppfödaryrket, som också är hotat.
<P>
Även om Alyn Smith verkar tro att bara Skottland har får finns det faktiskt en del får även i Spanien. Som tidigare påpekats är vi faktiskt den nästa största producenten efter Förena kungariket. Och vi anser att systemet med elektronisk identifiering är det enda sättet att garantera spårbarheten och det enda sättet att se till att EU:s märkning är fullständigt tillförlitlig.
<P>
Min grupp efterlyser en finansieringsmekanism på gemenskapsnivå för att göra det lättare att införa systemet det angivna datumet. Vi vill även att kommissionen i strategin för denna sektor inkluderar en plan för att undvika att fåraherdar, fårmjölkare och fårklippare helt försvinner som yrkeskategorier.
<SPEAKER ID="444" NAME="Zdzisław Zbigniew Podkański" AFFILIATION="UEN">
(PL) Herr talman, herr kommissionsledamot! Situationen inom får- och getsektorn visar att den gemensamma jordbrukspolitiken befinner sig i kris. Situationen är ytterligare ett bevis på att jordbrukspolitiken inte uppfyller förväntningarna och att dess nuvarande form inte kan behållas om vi vill säkra en trygg livsmedelsförsörjning
<P>
Vi har upplevt en kris på marknaden för spannmål. Det ledde till att man blev tvungen att börja använda 2 900 000 hektar som låg i träda. Sedan hade vi krisen i marknaden för mjölk, som orsakades av en restriktiv politik och bötesstraff till jordbrukare. Det ledde till att man blev tvungen att snabbt höja mjölkkvoterna med 2 procent, vilket inte riktigt räcker för att uppfylla de framtida åtagandena.
<P>
Nu verkar det som om vi även har en kris inom får- och getsektorn. Situationen för hästar och många grödor är också allvarlig. Därför måste jordbrukspolitiken ändras. Men inte under tryck från industrin. Vi kan inte tillåta att man inför extra bördor som ska betalas av uppfödare och konsumenter. Jag tänker exempelvis på systemet med elektronisk märkning av får.
<SPEAKER ID="445" NAME="Mairead McGuinness" AFFILIATION="PPE-DE">
(EN) Herr talman! Jag skulle vilja tacka kommissionsledamoten och hälsa honom välkommen. Herr kommissionsledamot! Om ni inte redan har förstått det så anser parlamentet att elektronisk märkning är en mycket dålig idé och måste skrotas. Om detta betänkande - och jag tackar Liam Aylward för hans arbete - uppnår någonting hoppas jag att det uppnår lite realism i fråga om elektronisk märkning av får. Ni har hört skälen - det är opraktiskt, det kostar för mycket och fåruppfödarna vill helt enkelt inte ha det.
<P>
Irländska fåruppfödare är arga för närvarande - som ni vet har vi precis röstat om Lissabonfördraget - och det vore skönt om kommissionsledamoten kunde säga ”lyssna på dem och dra tillbaka förslaget”. Inför det inte.
<P>
Jag skulle vilja ta upp några saker i betänkandet, som på ett utomordentligt sätt redogör för problemen inom fårsektorn. Den verkliga lösningen för fåruppfödare är bättre marknadspriser. Går inte det måste de få en större andel av det pris som vi som konsumenter betalar för lammkött. Vi måste uppmuntra ungdomar att börja äta kött, som ni har hört är en hälsosam produkt. Därför är det viktigt med åtgärder som marknadsföringsinitiativ.
<P>
Jag oroar mig för artikel 69. Vi tar helt enkelt ersättningar från vissa uppfödare och ger till andra. Jag är inte säkert att det kommer att bli så populärt bland de uppfödare som ersättningen kommer att tas ifrån.
<P>
Jag stödjer tanken på en ersättning som kopplas till miljön men jag är lite orolig. Vi hade sådana tidigare och de skapade problem i bergen. Sedan frikopplade vi stödet och hoppades att detta skulle bidra till att lösa problemet. Och nu försöker vi på nytt koppla stödet. Men fårsektorn behöver extra ersättningar för att jordbrukarna ska bli kvar, särskilt i känsliga områden.
<P>
Jag är inte vidare förtjust i arbetsgrupper. Men jag kan tänka mig att stödja idén om en arbetsgrupp om föredraganden håller vad han lovar och verkligen är beredd att hålla fast vid denna idé och se till att gruppen utför ett arbete. Kan kommissionsledamoten tala om hur många personer i kommissionen, om det finns någon, som arbetar med fårkött? Ganska få antar jag. Jag tror att det finns en person. Men jag skulle vilja veta.
<P>
Avslutningsvis måste jag säga att Irland inte har några goda erfarenheter av fårstrategibetänkanden. Under stor pompa och ståt utlovades irländska jordbrukare 28 miljoner euro för ett och ett halvt år sedan. Men gissa vad? Hittills har bara 9 000 euro betalats ut. Jag hoppas detta betänkande ger ett bättre resultat.
<SPEAKER ID="446" NAME="Giovanna Corda" AFFILIATION="PSE">
- (FR) Herr talman, herr kommissionsledamot! Till att börja med skulle jag vilja gratulera föredraganden Liam Aylward till hans arbete med detta betänkande, som har till syfte att gjuta nytt liv i får- och getsektorn i Europa. Dessa branscher är allvarligt hotade eftersom produktionsnivåerna stadigt har minskat i flera år.
<P>
Producenter föredrar nu att byta till andra typer av produkter eftersom priserna har fallit dramatiskt och inte längre kan garantera dem en tillräcklig inkomst. Dessutom har de europeiska konsumenterna, och särskilt den unga generationen, tappat intresset för denna typ av produkter. Vi måste gjuta nytt liv i dessa sektorer. Inte bara kött utan även mjölk och ost är vårt lands naturprodukter och vi bör främja dem. Det finns många skäl till varför det är viktigt att bevara dessa sektorer.
<P>
För det första representerar mjölksektorn, precis som köttsektorn, en tradition och färdigheter som vi även i fortsättningen bör kunna erbjuda våra konsumenter. För det andra ger dessa två sektorer sysselsättning åt dem som deltar i produktionen, förädlingen och försäljningen av produkterna. Vi får inte heller glömma att får- och getgårdar ofta ligger i isolerade, bergiga områden eller på öar. Jag vet för jag föddes på Sardinien, en region som jag känner till mycket väl, där möjligheterna till diversifiering är mycket begränsade. Dessutom spelar får och getter en viktig roll för att skydda miljön. Därför måste vi se till att dessa djuruppfödare finns kvar och att det gjuts nytt liv i marknaden för får- och getprodukter.
<SPEAKER ID="447" NAME="Czesław Adam Siekierski" AFFILIATION="PPE-DE">
(PL) Herr talman, herr kommissionsledamot! Jag anser att det aktuella betänkandet innehåller många bestämmelser som om de genomförs skulle kunna gynna framtiden för får- och getsektorn i Europa. Åtgärden för att införa extra stöd till fåruppfödning i bergsområden och i områden där fåruppfödning är den enda formen av jordbruk skulle vara extra värdefull.
<P>
Detta är inte någon särskilt lukrativ sektor och den har länge haft problem. Minskad produktion och fallande priser har åtföljts av ökad import och ökade produktionskostnader. Det nuvarande utbrottet av blåtunga och de påföljande restriktionerna för att flytta och marknadsföra djur har skapat ytterligare socioekonomiska svårigheter.
<P>
Det bör betonas att sektorns problem bland annat beror på frikopplingen av stöd och produktion. Det bör införas stödinstrument för att återuppbygga får- och getstammen i EU. Jag kan inte föreställa mig en situation där får helt har försvunnit från bergstrakterna. De är helt enkelt en del av landskapet.
<P>
Mot bakgrund av den ekonomiska situationen inom sektorn är det svårt att motivera införandet av elektronisk märkning för får och getter. Ännu en gång skulle europeiska jordbrukarna tvingas stå för kostnaderna för att införa nya chips. Jag anser att vi i stället bör inrikta oss på att hitta sätt att öka konsumtionen av lamm- och getkött. Båda dess köttyper är väldigt bra ur näringssynpunkt.
<SPEAKER ID="448" NAME="Marios Matsakis" AFFILIATION="ALDE">
(EN) Herr talman! För fåruppfödarna i mitt hemland Cypern har det största problemet det senaste året varit det förvirrande, och som det visade sig tydligen felaktiga, resultatet från den mul- och klövsjukediagnos som utfördes av ett brittiskt referenslaboratorium för djursjukdomar. Kommissionen använder detta djursjukdomslaboratorium som referenslaboratorium. De resultat som tillhandahölls ledde till att tusentals djur slaktades och till en katastrof för många fåruppfödare på ön.
<P>
Jag konstaterar att det var just från detta laboratorium som viruset spreds några månader tidigare, vilket ledde till ett utbrott av sjukdomen i Förenade kungariket och katastrofala följder för uppfödarna där.
<P>
Kan kommissionen på nytt, och mer kritiskt, granska standarden på de referenslaboratorier för djursjukdomar som den använder sig av, så att den kan garantera att laboratorierna har högsta möjliga vetenskapliga tillförlitlighet?
<SPEAKER ID="449" NAME="Wiesław Stefan Kuc" AFFILIATION="UEN">
(PL) Herr talman, herr kommissionsledamot! Jag är ledsen att behöva säga att Liam, Aylwards betänkande faktiskt handlar mer om att rädda får- och getsektorn i Europa och mindre om att säkra dess framtid.
<P>
Vi märkte knappt när fåren och getterna, precis som hästarna, mer eller mindre försvann ur landskapsbilden. Vi hör inte längre ljudet av klockor eller skällande hundar Produkter från lokala råvaror försvinner också. Jag avser produkter som mjölk, kött, ull och skinn.
<P>
Jag anser att vi fortfarande kan rädda uppfödningen av dessa djur, åtminstone i vissa områden. Om vi inte ens lyckas genomföra de åtgärder som föredraganden föreslår kommer vi i framtiden bara att kunna se dessa djur på zoo. Om produktionen inte är lönsam kan vi givetvis köpa produkter från Nya Zeeland, Australien och andra länder. Vi bör emellertid sträva efter att rädda vår fauna. Och får och getter ingår i denna. Det är viktigt att komma ihåg det.
<SPEAKER ID="450" NAME="Antonio Tajani">
ledamot av kommissionen. - (IT) Herr talman, mina damer och herrar! Det verkar som alla som är här i kväll kommer från regioner med betande djur och det finns ett starkt intresse av får- och getsektorn. Därför måste och ska jag informera mina kolleger Mariann Fischer Boel och Androulla Vassiliou om allt som har sagts här i kammaren och alla uppmaningar från ledamöterna.
<P>
Maired McGuinness! Jag förstår helt och fullt parlamentets ståndpunkt i den känsliga frågan om märkning. Jag ska som sagt informera den ansvariga kommissionsledamoten om den uppfattning som flera parlamentsledamöter har gett uttryck för. Jag förstår verkligen parlamentets oro. Och jag hoppas att vi tillsammans med kommissionsledamot Mariann Fischer Boel kan nå en positiv lösning.
<P>
Jag tror och förväntar mig att när väl debatten i parlamentet och rådet har avslutats kommer hälsokontrollen att ge ett adekvat svar på många av de problem som föredraganden tar upp, och som många ledamöter har tagit upp under denna debatt om framtiden för får- och getsektorn.
<P>
Lösningen på vissa av frågorna kan komma inom en snar framtid. Vi arbetar på en överenskommelse om jordbruksaspekterna i Doha-utvecklingsagendan och denna borde vara klar före sommaruppehållet. Den fråga om känsliga produkter som föredraganden tar upp bör belysas mer.
<P>
När det gäller reklam är vi öppna för alla konstruktiva förslag. Men som jag tidigare har sagt arbetar vi med principen om riktat stöd till gemenskapsprodukter av tydligt identifierbar kvalitet.
<P>
En annan fråga har uppkommit när det gäller framtiden för denna sektor, som jag personligen - men även de övriga kommissionsledamöterna - anser är oerhört viktig för EU:s ekonomi, men framför allt för vissa bergsområden och regioner med särskilt svåra hydrogeologiska system.
<P>
Jag skulle därför vilja reagera på förslaget om att bilda en grupp bestående av företrädare för kommissionen och medlemsstaterna för att övervaka utvecklingen inom denna sektor. När det gäller bildandet av en sådan grupp behöver jag väl inte lägga till att kommissionen alltid välkomnar kommentarer och förslag från medlemsstaterna och de berörda aktörerna. Jag anser att kommissionen måste bli mer öppen för förslag från olika håll i EU. Det finns dock redan olika organ inom kommissionen med ansvar för denna sektor.
<P>
Förvaltningskommittén för får och getter avger yttranden över lagstiftning som rör denna sektor. Prognosgruppen för får- och getsektorn består av marknadsexperter och träffas två gånger om året för att diskutera marknadstrender och prognoser. Slutsatserna från dessa möten överlämnas till den rådgivande gruppen för får- och getkött, som också träffas två gånger om året och som företräder hela sektorn, från producenter till konsumenter. Den sistnämnda gruppen diskuterar även en rad olika ämnen som dess ledamöter kan föreslå ska föras upp på dagordningen
<P>
Det verkar som om bildandet av ytterligare en arbetsgrupp skulle innebör ytterligare administration och till viss del dubblera det befintliga förvaltningssystemets funktioner. Det skulle faktiskt stå i konflikt med målet att förenkla den gemensamma jordbrukspolitiken.
<P>
Trots detta är jag beredd - och jag tror att jag även talar för kommissionsledamot Mariann Fischer Boel - att inom de befintliga ramarna utforska alla tänkbara möjligheter.
<SPEAKER ID="451" NAME="Liam Aylward">
föredragande. - (EN) Herr talman! Jag glömde att välkomna den nya kommissionsledamoten. Jag tackar honom och önskar honom lycka till. Jag skulle givetvis vilja tacka alla talare här i kväll, framför allt skuggföredragandena, för deras bidrag.
<P>
Jag skulle också vilja tacka det slovenska ordförandeskapet för deras stöd de senaste sex månaderna. Under denna period godkände de att utvecklingen av fårsektorn skulle föras upp på dagordningen till jordbruksministrarnas möte i mars. Det gav EU:s jordbruksministrar en möjlighet att diskutera krisen.
<P>
Jag tackar även ordföranden för utskottet för jordbruk och landbygdens utveckling, Neil Parish, som har varit mycket hjälpsam och gett mig mycket stöd.
<P>
Helt kort skulle jag vilja säga något om de ändringsförslag och frågor som har tagits upp här i kväll. Jag har hört kommissionens uppfattning i frågan om arbetsgruppen. Eftersom de är emot vet jag nu att jag har rätt. Jag har väldigt svårt att godta ändringsförslag 2. Jag har fått vissa förslag på hur det skulle kunna ändras. Om vi kan få till en ordentlig skrivning har jag inga problem med det. Men jag vill inte urvattna betydelsen av vad vi försöker uppnå.
<P>
Min syn på elektronisk märkning har hela tiden varit mycket tydlig. Jag är emot - inte minst på grund av de höga kostnaderna - men även för att fördelarna inte har bevisats och för att systemet är svårt att genomföra. Jag har emellertid alltid hävdat att varje medlemsstat bör ha möjlighet att själva införa detta system på frivillig basis. Därför kan jag inte godta ändringsförslag 4. Men jag kan stödja ändringsförslag 1 från PPE-DE-gruppen som skjuter upp genomförandet av systemet till åtminstone 2012.
<P>
Alla de övriga ändringsförslagen godtar jag. Jag kommer inte att gå igenom dem men jag godtar ändringsförslagen 6, 7, 8, 9, 3 och 5.
<P>
Det är värt att påpeka att sedan 2003 har det sagts att varje sektor inom den gemensamma jordbrukspolitiken som har det svårt eller som missgynnas ska prioriteras inom ramen för hälsokontrollen av den gemensamma jordbrukspolitiken. I den kommande hälsokontrollen skulle jag vilja be kommissionsledamoten med ansvar för jordbruk att se till att får- och getsektorns intressen verkligen tillvaratas.
<P>
Avslutningsvis skulle jag vilja passa på att önska det franska ordförandeskapet lycka till under de kommande sex månaderna. Det kommer att vara mycket viktigt för detta betänkande. Jag har träffat den franske jordbruksministern Michel Barnier och han har förklarat sig vara villig att diskutera dessa sektorer redan vid jordbruksministrarnas möte i november. Jag är övertygad om att han, som har en god förståelse för de utmaningar som får- och getsektorn står inför, kommer att göra allt han kan för att se till att de nödvändiga förslagen i detta betänkande om framtiden för får- och getsektorn genomförs inom ramen för hälsokontrollen av den gemensamma jordbrukspolitiken.
<SPEAKER ID="452" NAME="Talmannen">
Debatten är härmed avslutad.
<P>
Omröstningen kommer att äga rum torsdagen den 19 juni 2008.
<P>
Skriftliga förklaringar (artikel 142)
<SPEAKER ID="453" NAME="Andrzej Tomasz Zapałowski  " AFFILIATION="UEN">
skriftlig. - (PL) Fåruppfödning är en av de djurproduktionssektorer som har fått minst uppmärksamhet den senaste tiden jämfört med svin- eller nötboskapsuppfödning.
<P>
Fåruppfödning är emellertid särskilt viktig för länder med svåra geografiska förhållanden. Den är också mycket viktig för regioner där uppfödning och konsumtion av lamm av historiska skäl är viktig för befolkning.
<P>
Det är också viktigt att se till att denna sektor inte kollapsar. Detta är extra relevant nu när livsmedelspriserna stiger explosionsartat. Vi har helt enkelt inte råd att begränsa denna produktion.
<P>
Jag ställer mig helt bakom föredragandes förslag om att införa extra stöd till traditionella bergraser för att skydda får i känsliga områden. Jag ställer mig även bakom förslaget att identifiera fårkött med en EU-logo så att det blir möjligt att skilja detta från produkter från tredjeländer. Vi har en skyldighet att hjälpa EU-medborgarna att skilja mellan bra livsmedel och livsmedel som kanske inte uppfyller EU:s standarder.
