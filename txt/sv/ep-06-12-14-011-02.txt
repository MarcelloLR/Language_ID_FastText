<CHAPTER ID="011-02">
2. FN-styrkors inblandning i fall av sexuella övergrepp i Liberia och Haïti
<SPEAKER ID="253" NAME="Talmannen">
Nästa punkt är en debatt om FN-styrkornas inblandning i fall av sexuella övergrepp i Liberia och Haiti.
<SPEAKER ID="254" NAME="José Javier Pomés Ruiz " AFFILIATION="PPE-DE">
författare. - (ES) Herr talman! Varför talar vi om FN? För att EU är denna organisations främsta bidragsgivare och det är vi som gör att denna underbara institution kan fungera.
<P>
Jag är här tillsammans med Nirj Deva, som är en varm förespråkare för FN:s roll i världen.
<P>
Ett hundra tusen personer arbetar för FN för att bevara freden i världen och så gott som alla dessa utför sitt arbete mycket väl. Det har emellertid förekommit anklagelser och anmälningar om sexuellt utnyttjande, barnprostitution och pedofili. Anklagelserna har framförts i Demokratiska republiken Kongo, i Kosovo och nu i Liberia och Haiti, det land från vilket jag precis har återvänt.
<P>
Av FN:s hundra tusen anställda som arbetar med fredsbevarande uppdrag har man sedan 1994 utrett mer än tre hundra fall av sexualbrott mot fattiga barn. 319 fall har utretts och 179 personer har befunnits skyldiga och bestraffats. Om vi ska bevara freden, och om vi vill att FN:s medlemsstater ska sända ut personal, måste vi göra allt vi kan för att se till att denna personal arbetar med att bevara freden och inte ägnar sig åt sexturism som i huvudsak bekostas av EU.
<P>
Syftet med denna resolution är därför att lovorda FN:s roll. Men syftet är också att också att visa de medlemsstater som ansvarar för fredsbevarande styrkor och soldater att de måste uppträda på ett civiliserat sätt och respektera de mänskliga rättigheterna.
<P>
Vi måste förhindra att fler kvinnor och barn våldtas. Vi måste förhindra pedofili. Och vi måste se till att EU-pengar, via FN, inte längre används för att begå sexualbrott.
<SPEAKER ID="255" NAME="Ilda Figueiredo " AFFILIATION="GUE/NGL">
författare. - (PT) Det finns många rapporter där FN:s fredsbevarande styrkor i Haiti och Liberia anklagas för att ha våldtagit barn och tvingat dem till prostitution. Detta följer på liknande skandaler, inklusive pedofilövergrepp som FN-personal har gjort sig skyldig till i Demokratiska republiken Kongo och människosmuggling i Kosovo.
<P>
Vi fördömer dessa djupt chockerande handlingar och vi skulle vilja se åtgärder för att förhindra att sådana saker händer igen. Vi försöker förneka att sexuella övergrepp och sexuellt utnyttjande och andra brottsliga handlingar begås av FN-personal. Handlingar som dessa kränker de mänskliga rättigheterna och strider mot, och är ett svek mot, FN:s humanitära och fredsbevarande uppdrag. I den resolution som vi har ställt oss bakom framhålls att vi känner till att åtgärder har vidtagits i form av utredningar och disciplinära åtgärder. De aktuella fallen visar emellertid att man även i soldaternas ursprungsländer måste vidta åtgärder för att förhindra att övergreppen upprepas så att det fantastiska arbete som det stora flertalet utför inte fläckas ned.
<P>
Vi uppmanar dessutom FN att vidta åtgärder för att skydda utsatta personer som kvinnor, barn och flyktingar i de områden där FN-trupperna är verksamma. Vi uppmanar dessutom kommissionen och medlemsstaterna att stödja initiativ som syftar till att skydda kvinnors rättigheter, både i konfliktområden och i områden där det tidigare har rått konflikt, samt att vidta ekonomiska och sociala åtgärder som gör dessa kvinnor mindre sårbara för sexuellt utnyttjande.
<SPEAKER ID="256" NAME="Marek Aleksander Czarnecki" AFFILIATION="UEN">
författare. - (PL) Herr talman! Under förra århundradet var den största orsaken till oro aggressiva stormakter som Hitlertidens Tyskland eller Sovjetunionen. Tyvärr försvann dessa problem inte med sekelskiftet. Under det tjugonde århundradet ser vi fortfarande prov på våld och omänsklig, förnedrande behandling av andra. Detta är särskilt beklagligt när de organisationer vars uppgift det är att hjälpa länder som har upplevt förtryck och lidit orättvisor sänder in fredsbevarande personal som, i stället för att ge de drabbade hjälp, för med sig ännu mer lidande och förnedring.
<P>
Det är så det ser ut i Liberia och Haiti för närvarande. I stället för att upprätthålla säkerhet, fred och respekt för den enskildes rättigheter har de fredsbevarande styrkorna ägnat sig åt skamliga sexuella övergrepp mot kvinnor och unga flickor. Det har till och med förekommit fall där barn har våldtagits och tvingats prostituera sig. Alla former av sexuella övergrepp och andra brottsliga handlingar som utgör flagranta kränkningar av och svek mot de fredsbevarande och humanitära uppdrag som FN-personal utför, och som kränker de mänskliga rättigheterna, måste kategoriskt fördömas.
<P>
De drabbade personerna har redan lidit tillräckligt. De väntade förhoppningsfullt på att räddas men vad fick de i stället? Precis samma visa en gång till. Enda skillnaden var att denna gång var förövarna samma personer som förväntades hjälpa dem.
<SPEAKER ID="257" NAME="Miguel Angel Martínez Martínez " AFFILIATION="PSE">
författare. - (ES) Herr talman! Att ge FN största möjliga stöd är något som prioriteras inom EU:s utrikespolitik. Europaparlamentet har upprepat detta många gånger, framför allt i samband med konfliktförebyggande och fredsbevarande uppdrag. Detta stöd uttrycktes ännu en gång av den parlamentsdelegation som besökte New York för några veckor sedan och som förde samtal med generalsekreteraren och personer ansvariga för fredsbevarande uppdrag.
<P>
Vad vi har sagt är i linje med parlamentets beslut att tilldela Kofi Annan Sacharovpriset för det arbete som han har utfört på det just detta område. Den resolution som vi är på väg att anta bör därför ses inom ramen för den solidaritet som EU uttrycker med FN:s svåra arbete på området.
<P>
Det är beklagligt och oerhört olyckligt att vissa personer som handlar i FN:s namn har begått brottsliga handlingar och utfört bevisade sexuella övergrepp mot kvinnor och barn i länder där de utförde sina uppdrag. Ett sådant beteende solkar ned bilden av FN. FN är redan under stort tryck från vissa personer i världen som har en ensidig syn på internationella förbindelser, som står för en motsatt syn än vår och som helst skulle se att FN:s roll kraftigt begränsades.
<P>
Samtidigt som vi fördömer detta beteende konstaterar vi också att det rör sig om undantagsfall och vi är mycket nöjda med att FN självt har uppmärksammat dessa fall. Vi måste också uppmana FN att vara ytterst noga när det väljer ut och utbildar personer som deltar i dessa uppdrag, antingen som FN-personal eller som företrädare för medlemsstaterna eller associerade icke-statliga organisationer.
<P>
För FN och för dem av oss som identifierar oss med FN är det viktigt att skingra alla tvivel om vad vi anser om de handlingar som fördöms. Vi har alla ett ansvar för att se till att de skyldiga inte undkommer straff.
<SPEAKER ID="258" NAME="Raül Romeva i Rueda" AFFILIATION="Verts/ALE">
(ES) Herr talman! Det är oacceptabelt att någon utnyttjar eller begår övergrepp mot kvinnor och barn och drar fördel av deras försvarslöshet och utsatthet. Vi ser dagligen detta ske i Afghanistan eller - vilket nämnts tidigare - nu senast i Sudan och Demokratiska republiken Kongo. Samtidigt är det absolut oförlåtligt att de ansvariga för dessa övergrepp även ansvarar för att skydda de berörda kvinnorna och barnen.
<P>
Det är särskilt allvarligt om det är FN-personal som begår dessa övergrepp. Som redan nämnts är det FN-personalens uttalade uppgift att inte bara skydda dessa personers liv och värdighet utan även att värna om själva fredsbegreppet.
<P>
De upprepade fall av sexuella övergrepp som FN-personal, och framför allt soldater, civil personal och poliser, har begått i Haiti eller Liberia får därför under inga omständigheter ignoreras eller förbli ostraffade. De måste fördömas och bestraffas på lämpligt sätt.
<P>
I detta sammanhang är det oerhört bekymmersamt att den personal som har avstängts från organisationen för att de har ägnat sig åt sexuellt utnyttjande eller sexuella övergrepp sällan åtalas i sina hemländer. Regeringarna i dessa länder har ett ansvar, och straffrihet för denna typ av händelser kan därför under inga omständigheter accepteras. Därför måste vi också verka för ett internationellt fördrag med påföljder så att vi kan upptäcka denna typ av handlingar när de äger rum och vidta lämpliga åtgärder.
<P>
Vi kan inte acceptera någon som helst flexibilitet på detta område. För det första anser jag att man måste tillämpa den grundläggande och klassiska nolltoleransprincipen, vilket FN:s generalsekreterare Kofi Annan har sagt vid flera tillfällen. För det andra måste frågan ses utifrån den utsatthet som drabbar kvinnor i efterkrigssituationer.
<P>
Det är därför viktigt att biståndsprogram prioriterar att göra det möjligt för kvinnor att försvara sig själva i dessa situationer och göra dem mindre sårbara än de för närvarande är.
<SPEAKER ID="260" NAME="Michael Gahler">
för PPE-DE-gruppen. - (DE) Herr talman! FN är en organisation med stor trovärdighet världen över när det gäller att upprätthålla fred. Det är oerhört viktigt att detta goda rykte bibehålls. Om allt vi mottar är chockerande rapporter om våldtäkter och sexuella övergrepp måste vi tyvärr även anta att det finns ett stort mörkertal som inte har rapporterats. Dessutom cirkulerar det rykten om att man inom själva FN-uppdragen förtiger sanningen. Jag är övertygad om att en nolltoleransstrategi är enda sättet att få bukt med detta problem. Detta betyder att befälhavarna på plats omgående måste kunna skicka hem de berörda personerna. I samband med detta måste det land som ansvarar för att personen i fråga har skickats ut på uppdraget vara skyldigt att ställa denna person till svars i hemlandet. Länderna måste också kunna utdöma både straff och disciplinåtgärder. För de enskilda soldaterna, varav många kommer från utvecklingsländer, är FN-uppdragen även av ekonomiskt intresse. Om det sprids att personer verkligen skickas hem, vilket innebär att pengar inte längre betalas ut, skulle detta förmodligen vara det effektivaste sättet att minska sådana händelser i framtiden. Dessutom måste det klargöras att de befäl som tolererar ett sådant beteende inte kan räkna med denna typ av uppdrag i framtiden.
<SPEAKER ID="261" NAME="Karin Scheele">
för PSE-gruppen. - (DE) Herr talman! Rapporterna om de sexuella övergrepp som FN-personal har begått mot barn i Haiti och Liberia är bara den senaste i en lång rad av liknande skandaler. Dessa människorättskränkningar står i stark kontrast mot FN:s humanitära uppgift som fredsbevarare.
<P>
I många delar av världen hjälper FN-styrkor till med att övervaka övergången från diktatur till demokrati och till en omvandlingsprocess. Om och om igen begår emellertid enskilda FN-soldater allvarliga missgärningar som skadar de fredsbevarande styrkornas rykte. Eftersom styrkornas utbildning och disciplin i slutändan även är medlemsstaternas ansvar uppmanar vi de länder som ställer upp med FN-trupp att inleda disciplinförfaranden mot de berörda personerna. Vi uppmanar FN att skapa ett arbetsklimat där problem inte ska kunna förtigas, eftersom detta strider mot FN:s nolltoleranspolitik.
<P>
Sexuella övergrepp får inte förbli orapporterade av rädsla för repressalier. Det har redan påpekats hur viktigt det är att stärka kvinnors roll. I samband med detta uppmanar jag rådet, kommissionen och FN att genomföra resolution 1325, som antogs av FN:s säkerhetsråd 2000.
<SPEAKER ID="262" NAME="Marios Matsakis">
för ALDE-gruppen. - (EN) Herr talman! Vi har nu omfattande bevis för att anställda inom FN:s fredsbevarande styrkor under de senaste åren har varit inblandade i fruktansvärda brott mot de utsatta civilbefolkningar som de har till uppdrag att skydda. Brotten består bland annat av avskyvärda handlingar som våldtäkt och sexuellt utnyttjande av barn.
<P>
Det finns tre aspekter av detta som är ytterst oroande och beklämmande. För det första är det nästan helt säkert att de fall som har rapporterats och utretts bara är toppen av ett isberg. Somliga hävdar att för varje fall som utreds finns det tio till som aldrig kommer att komma fram. För det andra vidtas i de flesta fall åtgärder för att tysta ned det hela, inte bara av de inblandade brottslingarna utan även av deras överordnade. Kamratskapen inom armén tjänar alltså som en sammansvärjning för att skydda brottslingar.
<P>
Under rådande omständigheter är det inte bara svårt, utan i de flesta fall helt omöjligt, att genomföra en grundlig utredning. Det beror ofta på att FN-soldater faller under hemlandets jurisdiktion. En åtalsprocess medför tekniska och rättsliga problem och ger i själva verket FN-soldaterna åtalsimmunitet.
<P>
För det tredje kommer den skyldige undan med ett mycket lindrigt straff i de flesta fall som utreds och styrks. Normalt sett skulle en barnvåldtäktsman dömas till livstids fängelse i de flesta länder, men en barnvåldtäktsman som tillhör FN skulle förmodligen bara tas i upptuktelse eller inte längre anlitas för FN-uppdrag.
<P>
Dessa skamliga, förfärliga och avskyvärda kriminella gärningar som begås av FN-personal får inte ske ostraffat, och FN-hierarkins yttersta politiska ansvar får inte heller sopas under mattan. FN:s avgående generalsekreterare Kofi Annan har en hel del att stå till svars för.
<SPEAKER ID="263" NAME="Urszula Krupa">
för IND/DEM-gruppen. - (PL) Herr talman! Den pågående debatten om kränkningar av de mänskliga rättigheterna är särskilt chockerande och frånstötande eftersom det handlar om människohandel och sexuella övergrepp mot barn i Liberia, Haiti, Kongo och på andra ställen, som har begåtts av personal i humanitära uppdrag vars uppgift det är att hjälpa och värna dem som har drabbats av svält och väpnade konflikter och ge dem säkerhet, skydd och mat.
<P>
Utnyttjande, sexuella övergrepp, tvångsprostitution och handel med svältande barn visar det förfall och de moraliska avgrunder människor kan sjunka till när de styrs av sina drifter och struntar i moraliska principer. Även om endast en handfull individer är skyldiga till dessa avskyvärda och chockerande handlingar riktas misstankarna mot tusentals andra hängivna personerna. Detta leder till att hoppet går förlorat.
<P>
Därför får vi inte fortsätta att tiga. Vi måste kräva att de skyldiga straffas och att de personer som ska ingå i humanitära uppdrag väljs ut och kontrolleras med omsorg.
<SPEAKER ID="264" NAME="Józef Pinior" AFFILIATION="PSE">
(PL) Herr talman! Jag skulle vilja belysa tre punkter. För det första visar chocken och fasan efter rapporterna om att FN-styrkor har varit inblandande i sexuella övergrepp i Liberia och Haiti tydligt att dessa frågor helt och hållet måste lösas av FN-strukturerna. De individer som har gjort sig skyldiga till dessa brott måste ställas till svars och straffas.
<P>
Den andra punkten rör det som Miguel Angel Martínez Martínez redan har nämnt, vilken roll FN:s fredsbevarande styrkor ska spela i dagens värld, och den vikt som EU fäster vid dessa styrkor.
<P>
Den tredje punkten är att FN:s fredsbevarande styrkor måste få utbildning i mänskliga rättigheter. I utbildningen bör det ingå ett avsnitt om relationer mellan könen. Jag skulle också vilja understryka att en proportionerligt sett lika stor andel kvinnor bör delta i fredsbevarande uppdrag. Dessa åtgärder skulle i framtiden kunna bli en garanti för att denna typ av brott aldrig upprepas.
<SPEAKER ID="265" NAME="Kathy Sinnott" AFFILIATION="IND/DEM">
(EN) Herr talman! Efter Östtimor, Somalia, Kosovo och Kongo, hur kan vi se händelserna på Haiti och i Liberia som undantagsfall? Var än FN befinner sig verkar det som om de civilpersoner som de ska skydda utsätts för sexuella övergrepp.
<P>
Kofi Annan har varit generalsekreterare för FN och de fredsbevarande styrkorna under många år medan dessa övergrepp har begåtts av FN-personal, som han ansvarar för. Han har inte gjort någonting åt det. I stället låter han händelserna tystas ned, enligt en intern FN-rapport om sexuella övergrepp i Östtimor. Trots att sexuella övergrepp har förekommit i Östtimor sedan FN kom dit 1999 har inte en enda FN-anställd eller soldat ställts inför rätta, inte ens då det handlade om östtimoresiska barn. Påven och Vatikanen hålls ansvariga för sexuella övergrepp som begås av präster, så varför gäller inte samma regler för Kofi Annan och FN?
<P>
Kofi Annan kommer snart att avgå och få ta emot stora hyllningar och en frikostig pension. Jag hoppas att hans efterträdare kommer att ta problemet med sexuella övergrepp på allvar.
<SPEAKER ID="266" NAME="Jacques Barrot">
kommissionens vice ordförande. (FR) Herr talman, mina damer och herrar! Jag behöver inte säga att kommissionen delar parlamentets indignation och oro över detta oacceptabla och skamliga beteende av soldater på fredsbevarande uppdrag.
<P>
Frågan som sådan hör givetvis inte till kommissionen behörighetsområde. Det är emellertid uppenbart att det utnyttjande och de sexuella övergrepp som de blå baskrarna har gjort sig skyldiga till bekymrar oss. Händelserna har inte bara medfört att lokalbefolkningen, som redan är traumatiserad och fattig, har förlorat förtroendet för FN-styrkorna. Övergreppen strider dessutom mot den skyldighet att värna om befolkningen som åligger all fredsbevarande personal.
<P>
Kommissionen ställer sig därför helhjärtat bakom de åtgärder som FN har vidtagit som en del av sin nolltoleranspolitik mot utnyttjande och sexuella övergrepp. Givetvis ställer sig kommissionen vid parlamentets sida och uppmanar FN att så snabbt som möjligt vidta starkast möjliga åtgärder på området.
<SPEAKER ID="267" NAME="Talmannen">
Debatten är härmed avslutad.
<P>
Omröstningen kommer att äga rum idag, efter eftermiddagens debatter.
