<CHAPTER ID="013">
Anföranden på en minut om frågor av politisk vikt
<SPEAKER ID="020" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="021" NAME="Csaba Sógor" AFFILIATION="PPE-DE">
(HU) I tvärgruppen för regionala språk och minoritetsspråk har vi utarbetat ett förslag till betänkande för att skydda traditionella nationella minoriteter. Varför är detta viktigt? Många av de nya medlemsstaterna, däribland Rumänien, saknar lagstiftning för minoriteter. Förra året kunde vi se uniformerade poliser slå civila i Slovakien. Sedan Rumäniens nya regering tillträdde har vi sett att symbolerna för minoriteter håller på att tas bort, att det ses som ett problem om man talar mer än ett språk och att över hundra barn händelsevis utelämnades vid skolinskrivningen. Därför anser vi att det är viktigt att Europaparlamentet tar fram ett betänkande, en resolution, för att värna om skyddet av minoriteter, skyddet av traditionella etniska minoriteter. Tack så mycket, herr talman.
<SPEAKER ID="022" NAME="Iliana Malinova Iotova" AFFILIATION="PSE">
(BG) Mina damer och herrar! Konflikten mellan Ryssland och Ukraina och gastillgången som ströps i januari orsakade stora förluster för några EU-länder och i synnerhet för Bulgarien.
<P>
De direkta förlusterna för den bulgariska ekonomin för bara några få dagar uppgick till över 230 miljoner euro, vilket motsvarar det belopp som krävs för att inleda Nabucco-projektet. Detta har lämnat vår ekonomi i ett utsatt tillstånd och har tvingat oss att söka samarbete för att återigen kunna öppna reaktorerna vid kärnkraftverket i Kozloduy.
<P>
Vi måste föra en förnuftig och lugn diskussion baserad på en god analys. Lösningarna är emellertid svåra men låt oss inte döma dem på förhand och avvisa dem helt, vilket tyvärr är det som kommissionen sänder signaler om.
<P>
Jag anser att Bulgarien och några av de värst drabbade länderna måste ges en möjlighet att kunna få ytterligare finansiering från den europeiska utvecklingsplanen och inte endast en minimal del av de 20 miljoner euro som redan har anslagits för olika gasprojekt. Det är oförklarligt att de värst drabbade länderna ska få minst medel när nästan 3,5 miljoner euro kommer att anslås för energiprojekt.
<P>
Vi kommer snart att inleda diskussionen om en energistrategi. Jag uppmanar alla ledamöter att visa att vi har en vision för vårt energioberoende och att vi nu inför valet kan överkomma våra politiska oenigheter och kan skydda den solidaritet och det ömsesidiga bistånd som har hållit oss samman.
<SPEAKER ID="023" NAME="Siiri Oviir" AFFILIATION="ALDE">
(ET) Herr talman, mina damer och herrar! Det tjeckiska ordförandeskapet inleddes för endast en månad sedan men det har redan lyckats förolämpa oss med sin gåva. Estland är övertäckt med en hammare och en skära, det ligger en berusad man på en golvet i en finsk bastu, Tyskland har ett hakkors, Italien har fotbollsspelare som täcker sina könsorgan med bollar, Bulgarien är övertäckt med toaletter och så vidare. Så har den artist som gjorde Tjeckiens gåva till EU porträtterat EU:s medlemsstater.
<P>
Konst kan och måste ofta chockera, men är förlöjligandet av andra länder och människor det mest passande sättet att göra det på? Tjeckiens regering talar om artistens uttrycksfrihet. Det är sant, men här har verkligen den friheten använts i fel sammanhang. Regeringen har tydligen inte rätt att blanda sig i artistens kreativa frihet. Det är också sant, men genom att överlämna denna gåva har den tjeckiska regeringen godtagit det budskap som gåvan förmedlar. Som givare är det nu den tjeckiska regeringen, och inte artisten, som måste ta ansvar för följderna. Det är svårt att förstå hur ledarskapet i Tjeckien kan anse sig ha rätt att förolämpa andra medlemsstater.
<P>
Som vald företrädare för Estland förväntar jag mig ett svar och en ursäkt från ordförandeskapslandet så att jag kan vidarebefordra den till medborgarna i Estland. Tyvärr är ingen företrädare från ordförandeskapet närvarande, men jag är säker på att min begäran kommer att nå dem.
<SPEAKER ID="024" NAME="Ewa Tomaszewska" AFFILIATION="UEN">
(PL) Herr talman! Varje dag passerar fem tusen långtradare genom staden Augustów. Varje dag går barnen till skolan längs vägkanten eftersom det saknas gångbana. Nästan varje dag dör ett av dem under långtradarnas hjul. Ekoterrorister har blockerat anläggandet av en förbifartsled för att de vill skydda fåglarna från oljud. För varje vecka som utvecklingen av bygget hindras, betalar ett barn från Augustów med sitt liv. Varken ekoterrorister eller domarna i EG-domstolen skickar sina barn under långtradarhjulen. Fåglarnas välbefinnande tycks emellertid vara mer värt är dessa barns liv.
<P>
Jag bryr mig om miljön och stöder åtgärder för att skydda naturen. Men vi får inte slösa bort människoliv på ett så hjärtlöst sätt. Jag vill ställa en fråga till kommissionen: Hur många polska barn ska behöva betala med sina liv på grund av att man blockerar anläggandet av förbifartsleden? Tog man överhuvudtaget hänsyn till deras liv när beslutet fattades?
<SPEAKER ID="025" NAME="Hélène Flautre" AFFILIATION="Verts/ALE">
- (FR) Herr talman! Jag vill uppmärksamma parlamentet på försämringen av den människorättsliga situationen i Tunisien, om den nu kan bli värre.
<P>
Sedan den 11 december har Sihem Bensedrine, en välkänd människorättsaktivist och chefredaktör på Radio Kalima, varit föremål för trakasserier i medierna och förtal som är fullständigt oacceptabelt och oförenligt med rättstatsprincipen.
<P>
Den 23 januari vägrades Abdelhamid Amin, som är samordnare för organisationen Maghreb Coordination of Human Rights Organisations (CMODH), inresa till Tunisien.
<P>
Den 28 januari omringades Radio Kalima, som har sänt via satellit sedan dess, och dess journalister fängslades. De som kom till deras undsättning misshandlades på gatan. Den tunisiska polisen omringar fortfarande radiostationen och därmed undermineras informations- och yttrandefriheten.
<P>
I morgon kommer man att pröva överklagandet från arbetarna i Gafsa, som kämpar mot korruption och utnyttjande i detta tunisiska kolgruveområde, med den rättsvägran som vi såg under första förhandlingen.
<P>
Delegationscheferna i Tunisien är oroliga över situationen och har diskuterat den och förmodligen diskuteras den just nu. De skulle hålla möte i dag.
<P>
Jag uppmanar er, herr talman, att ta ett kraftfullt politiskt initiativ för att stoppa dessa systematiska överträdelser av de mänskliga rättigheterna som pågår i Tunisien.
<SPEAKER ID="026" NAME="Talmannen">
Vår nygamla kollega Martin Kastler har kommit nu också. Han sa att han hade fastnat i trafiken. Det finns två sätt att undvika att komma för sent, antingen att åka tidigare eller att förbättra de transeuropeiska näten.
<SPEAKER ID="027" NAME="Kyriacos Triantaphyllides" AFFILIATION="GUE/NGL">
(EN) Herr talman! Mord på krigsfångar och civila som tillfångatagits under krig är en av de allvarligaste kränkningarna av internationell rätt. I den tredje och den fjärde Genèvekonventionen fastslås tydligt att sådana handlingar är absolut oförenliga med den internationella rättens normer, vilket gör gärningsmannen skyldig i världssamfundets ögon. Samma anda återfinns i artikel 2 i Europeiska konventionen om skydd för de mänskliga rättigheterna och de grundläggande friheterna, enligt vilken det är en allvarlig kränkning att beröva någon livet.
<P>
Den turkiske skådespelaren Attila Olgaçs bekännelse nyligen av mordet på tio grekcypriotiska fångar under den turkiska invasionen av Cypern sommaren 1974 har åter aktualiserat de brott som Turkiet har begått och innebär att Turkiet har ett ofrånkomligt ansvar för att öppna sina arkiv så att man kan ta reda på vad som hänt alla saknade personer. Världssamfundet, där EU är en viktig aktör, måste på alla sätt pressa Turkiet att följa internationell rätt, Europadomstolens beslut om denna fråga samt alla relevanta FN-resolutioner.
<SPEAKER ID="028" NAME="Zita Pleštinská" AFFILIATION="PPE-DE">
(SK) Det tjeckiska ordförandeskapets motto ”Europa utan gränser” får inte bara vara en slogan, utan måste vara ett tydligt svar på dagens utmaningar. Ordförandeskapet bör ta itu med de frågor som oroar EU-medborgarna, som på grund av de befintliga hindren inte kan utöva sina rättigheter i EU.
<P>
EU har femtio miljoner invånare med olika hälsoproblem och de stöter dagligen på olika svårigheter. Många av dem har kommit till mig med krav på ett id-kort för allvarligt funktionshindrade personer som gäller i hela EU. Funktionshindrade medborgare kan inte använda dessa kort i alla EU-medlemsstater. Det gör det till exempel svårt för dem att parkera på parkeringsplatser avsedda för funktionshindrade. Jag har lagt fram en fråga om detta både till rådet och till kommissionen och jag hoppas att man snarast kommer att vidta åtgärder för att harmonisera dessa kort.
<P>
”Europa utan gränser” måste innebära att alla gränser tas bort, även fysiska, sociala och arkitektoniska, och att man förhindrar alla former av diskriminering av funktionshindrade personer.
<SPEAKER ID="029" NAME="Rovana Plumb" AFFILIATION="PSE">
(RO) I dokumenten från mötet den 5 februari i Prag nämns en debatt om Barcelonamålen gällande offentlig barnomsorg med betoning på barnomsorg i hemmet. Jag undrar om det tjeckiska ordförandeskapet känner till kommissionens rapport från oktober 2008 där det står att över sex miljoner kvinnor mellan 25 och 49 år uppger att de tvingas stanna hemma eller arbeta deltid på grund av att de måste ta hand om sin familj.
<P>
Barnomsorg i hemmet får inte vara till skada för den offentliga barnomsorgen. Som socialdemokrat anser jag att hela samhället drar nytta av att man investerar i offentlig barnomsorg. Jag uppmanar det tjeckiska ordförandeskapet att överväga hur man kan hjälpa medlemsstaterna att förbättra den offentliga barnomsorgen ur både ett kvantitativt och ett kvalitativt perspektiv, särskilt nu under krisen.
<SPEAKER ID="030" NAME="Bilyana Ilieva Raeva" AFFILIATION="ALDE">
(BG) Denna vecka kommer man att hålla en folkomröstning i Schweiz om fri rörlighet för personer. Medborgarna i Schweiz ska besluta om man ska förlänga avtalet, både tids- och omfångsmässigt, mellan Schweiz och EU och om det även ska omfatta medborgare från Bulgarien och Rumänien.
<P>
Med detta beslut kommer Schweiz att underlätta och definiera inte bara sakernas utveckling i framtiden, dvs. om vi ska tillämpa visum och gränser, utan kommer även att bestämma om vissa ansvarsfulla beslut för den ekonomiska utvecklingen under de senaste trettio åren ska tillämpas även i framtiden. Politiken för fri rörlighet för medborgarna är ett bidrag till den ekonomiska utvecklingen, både i Schweiz och i EU, och även för att förbättra vår levnadsstandard.
<P>
Jag hoppas att folkomröstningen denna vecka i Schweiz kommer att ge ett positivt resultat. Ett negativt resultat skulle innebära en återgång för detta fantastiska partnerskap och samarbete till de hinder som vi en gång hade, till restriktioner och till alla de besvär som uppstår på grund av att det saknas ett avtal.
<P>
Därför hoppas jag att våra schweiziska vänner kommer att stödja vår gemensamma framtid. Jag vill uppmana både EU:s medlemsstater och kommissionen att föra ett fortsatt gott gemensamt samarbete med Schweiz, till fördel för alla EU-medborgare.
<SPEAKER ID="031" NAME="Dariusz Maciej Grabowski" AFFILIATION="UEN">
(PL) Herr talman! Vid mötet i Davos krävde Tysklands förbundskansler Angela Merkel att man ska bygga en gasledning från Ryssland till Tyskland längs Östersjöns havsbotten.
<P>
Angela Merkel har återigen visat förståelse för solidariteten i EU. Ändå har de skandinaviska länderna, Litauen, Lettland, Estland och Polen uttryckt reservation och motstånd mot gasledningsprojektet. Angela Merkel har visat hur lite hon bryr sig om de miljövänner som varnar för hotet mot Östersjön. Angela Merkel bryr sig inte om att byggnadskostnaderna kommer att bli flera gånger högre än kostnaderna för en underjordisk ledning.
<P>
Jag har en fråga: Kan det vara så att Angela Merkel följer sin företrädare Gerhard Schröders exempel och söker arbete hos Gazprom? Är ledarna för den tyska högern och den tyska vänstern medvetna om att de genom att uppvisa denna attityd undergräver EU:s auktoritet, värdighet och sammanhållning?
<SPEAKER ID="032" NAME="László Tőkés" AFFILIATION="Verts/ALE">
(HU) Herr talman! Enligt FN-stadgan har alla människor rätt till självbestämmande. Detta gäller även för de 1,5 till 2 miljoner ungrarna i Transsylvanien. För två år sedan anordnade nationalrådet i Székely-landet en informell folkomröstning om regional självständighet för området. I denna folkomröstning, som genomfördes med flyttbara valurnor, röstade 99 procent av de tillfrågade 210 000 väljarna ja, trots en konstlat uppviglad anti-ungersk kampanj. Nyligen inledde ett betydande antal lokala regeringar i Székely ett nytt initiativ för en fullständig och officiell folkomröstning. De statliga organen och deras lokala företrädare, de så kallade prefekterna, gör allt de kan för att förhindra ungrarna i Székely att uttrycka sin vilja på ett fredligt, lagligt och demokratiskt sätt. Jag ber parlamentet och talman Hans-Gert Pöttering att hålla ett öga på utvecklingen av folkomröstningen i Rumänien och utöka skyddet för de lokala regeringarna som hotas av myndigheterna. Tack.
<SPEAKER ID="033" NAME="Madeleine Jouye de Grandmaison" AFFILIATION="GUE/NGL">
- (FR) Herr talman, mina damer och herrar! Det ekonomiska partnerskapsavtalet mellan Cariforum och EU är inte positivt för de yttersta randområdena i Franska Västindien och Guyana.
<P>
Ännu värre är att man i avtalet, vilket jag måste yttra mig om, inte respekterar det mandat som beslutades av Europeiska rådet eller EU:s strategi både för Karibien och för de yttersta randområdena. I dessa tre punkter nämner man särskilt behovet av en regional integrering av de yttersta randområdena inom Cariforum samt skapandet av en interregional marknad mellan dessa två parter i syfte att utveckla hela regionen.
<P>
Jag är oroad. Sedan 10 dagar tillbaka pågår en fruktansvärd strejk på Guadeloupe som har stoppat allt, även oljan. Strejken har pågått så länge eftersom invånarna i Franska Västindien och Guyana lider av de höga levnadskostnaderna, som är en och en halv gång så höga som i Europas storstäder. Hittills har detta bara varit ett problem för Frankrike, men nu har det även blivit ett problem för EU, och kommissionens vägran att förhandla om ett särskilt avtal mellan Cariforum och de yttre randområdena är enligt min uppfattning skamlig.
<SPEAKER ID="034" NAME="Georgios Georgiou" AFFILIATION="IND/DEM">
(EL) Herr talman! Vi har nyligen hört, läst och sett civila utsättas för bombanfall och barn dödas. Nyligen såg vi en man från Turkiet som öppet erkände att han under Turkiets invasion av Cypern 1974 hade mördat tio grekcypriotiska soldater vilka var försedda med handbojor. Däremot har vi inte sett några tecken på vilja från Internationella brottmålsdomstolen i Haag. Den vilja som var så uppenbar när det gällde de inblandade i händelserna i Jugoslavien att Internationella krigsförbrytartribunalen för f.d. Jugoslavien fortfarande jagar dem. Följaktligen anser jag att det är befogat att fråga parlamentet om det finns en lista över länder som omfattas av Haagdomstolens rättskipningsområde eller om det finns länder som denna domstol är likgiltig och avvisande inför. Jag anser att vårt krav att veta vilka länder och medborgare som ställs som svarande inför Haagdomstolen och vilka som inte gör det, är befogat.
<SPEAKER ID="035" NAME="Pál Schmitt" AFFILIATION="PPE-DE">
(HU) Tack för ordet, herr talman. Jag bad om ordet på grund av den tragiska olycka som inträffade för tre dagar sedan i Kroatien. En artonårig man klev på en landmina och blev ytterligare ett av många offer, bland dem italienare, nederländare och andra EU-medborgare. Kroatien omfattas inte av det omfattande minröjningsprogram som kommissionen finansierar mellan 2008 och 2013 trots att det finns ett okänt antal minor utplacerade. Även om Kroatien aldrig har tillverkat några minor finns det livsfarliga truppminor längs ungefär 100 mil på kroatisk mark. Med största respekt ber jag kommissionen och er, herr talman, att ingripa så att Kroatien också kan dra nytta av hjälpen från EU, precis som Bosnien, Ukraina och Cypern, eftersom detta är en ytterst kostsam och farlig operation. Jag talar i egenskap av EU-sidans ordförande i den gemensamma parlamentarikerkommittén EU-Kroatien. Tack för ordet.
<SPEAKER ID="036" NAME="Katerina Batzeli" AFFILIATION="PSE">
(EL) Herr talman! Jordbrukarnas demonstrationer i Grekland och andra demonstrationer runtom i EU utgör viktiga budskap om att det krävs en förändring av synen på jordbruket och livsmedelsfrågorna genom en reform av politiken både på EU-nivå och på nationell nivå. När ekonomier kollapsar, förtroendet för finanssystemet förloras, små- och medelstora företag försvinner efterhand och sysselsättningen minskar, allt på EU-nivå, kan vi inte blunda för de problem som ackumuleras på landsbygden, både inom den rurala ekonomin och den regionala sysselsättningen. Det vore en god idé om kommissionen och parlamentet inledde en dialog och lade fram förslag i ett försök att hantera problemet, inte bara för att se till att de små- och medelstora företagen överlever, utan även att de kan ta sig ur krisen under kommande år. Vidare bör man aktivera styrmekanismer och stärka både krishanteringsmekanismen, för att även omfatta förlorad inkomst, och den nationella politiken vilken bör göras flexiblare utan att detta nödvändigtvis innebär samfinansiering med medel från den gemensamma jordbrukspolitiken.
<SPEAKER ID="037" NAME="Eugenijus Gentvilas" AFFILIATION="ALDE">
(LT) Flera europeiska ledare förklarade nyligen att de var besvikna på Ukrainas och Georgiens ledare. De börjar tvivla på att de nuvarande ledarna kan demokratisera dessa stater och leda dem till medlemskap i Nato och Europeiska unionen. Sådana åsikter och uttalanden ger bara Rysslands politik och specialstyrkor vatten på sin kvarn. Mitt framför ögonen på oss pågår ryska provokationer i syfte att försvaga president Viktor Jusjtjenko, president Mikheil Saakashvili och deras västvänliga politik. Det försiggår även osynliga provokationer. Det bästa sättet att få reda på hur de är organiserade skulle vara att undersöka KGB:s arkiv. Bara det nutida Europas naiva politiker kan tro att Ryssland inte längre ägnar sig åt sådan utpressning och sådana provokationer, trots att landet leds av KGB-officeren Vladimir Putin. Den senaste provokationen består i information om att Georgien ska ha kidnappat en rysk soldat. Detta matades Europa med hela veckan. Senare medgav Ryssland att soldaten faktiskt själv hade deserterat, men den svarta propagandan hade redan gjort skada. Man får intrycket att Ryssland spelar ett skickligt spel med stridsvagnar, gasledningar, information och desinformation. Men det är framför allt europeiska politikers naivitet som gör det möjligt för Ryssland att spela ett sådant spel.
<SPEAKER ID="038" NAME="Hanna Foltyn-Kubicka" AFFILIATION="UEN">
(PL) Herr talman! De kinesiska myndigheterna har dragit nytta av att världsopinionens uppmärksamhet nu är riktad mot frågor som har att göra med den ekonomiska krisen, och har använt sitt omfattande förtrycksmaskineri för att öka pressen på tibetanerna. Kampanjen, som ska vara i 40 dagar, är huvudsakligen riktad mot deltagarna i förra årets protester.
<P>
Kallelser till polisstationer ökar, liksom försvinnanden, hotelser och oförklarade dödsfall. Vi kan inte utesluta möjligheten att förtrycket kommer att leda till oroligheter bland tibetanerna, som kommer att drivas till att ta till extrema åtgärder. Den kinesiska säkerhetstjänsten och armén kommer att svara genom att brutalt slå ned dessa protester, och det kan visa sig att vi har att göra med avsiktliga provokationer från de kinesiska myndigheterna, som antagligen räknar med att även demokratiska regeringar kommer att hålla sig till försiktiga protester under den gemensamma kampen mot den ekonomiska krisen. Europaparlamentet bör uttrycka sig tydligt och bestämt i denna fråga, och därför kommer jag i dag att ta mig friheten att inge ett förslag till vädjan till Kinas premiärminister. Låt oss tillsammans sända den kommunistiska regimen ett budskap om att vi inte samtycker till överträdelserna av det tibetanska folkets grundläggande rättigheter.
<SPEAKER ID="039" NAME="Nicolae Vlad Popa" AFFILIATION="PPE-DE">
(RO) Europeiska kommissionen har utsett 2009 till Europeiska året för kreativitet och innovation. Kreativt tänkande är nyckeln till framgång i en världsomspännande ekonomi, och detta är något som EU insett sedan länge. Innovation är en avgörande del i såväl kommissionens klimatförändringspaket som planen för att ge nytt liv åt den europeiska ekonomin. Europaparlamentet måste i sin tur engagera sig mer aktivt i att främja kreativitet som drivkraft för innovation. Förra året antogs energi- och klimatförändringspaketet, och den skriftliga förklaringen om fibromyalgi godkändes. Det vill jag tacka er för ännu en gång. Dessa handlingar banar väg för innovation och kreativitet på mycket viktiga områden som hälsa, genom att visa på nya behandlingar för fibromyalgi, och energi, genom att göra de nya alternativa energikällorna mer effektiva.
<SPEAKER ID="040" NAME="Alexandra Dobolyi" AFFILIATION="PSE">
(HU) Herr talman! Den 21 december 2007 gick även Ungern med i Schengenområdet, och ändå finns det vissa frågor om gränsen mellan Österrike och Ungern som ännu inte har lösts. Myndigheterna i Burgenland talar inte med oss. I juni 2008 ingav mina ungerska landsmän därför en framställning till utskottet för framställningar. Vi vidarebefordrade genast framställningen till kommissionsledamot Jacques Barrot. Jacques Barrot svarade så småningom, fyra månader senare, med att han inte hade tillräcklig information om framställningen och att de skulle försöka kontakta personen som hade ingett den. Två månader efter detta svar kontaktade jag själv personen som hade ingett framställningen och frågade vad som hade hänt i frågan. Jag fick svaret att dittills hade ingen från kommissionen hört av sig. Detta gör det sannerligen svårt för kommissionen att få information! När jag åter vände mig till kommissionens personal fick jag höra att de skulle utreda frågan ”inom kortast möjliga tid”. Jag skulle vilja fråga kommissionen vad uttrycket ”inom kortast möjliga tid” betyder, och jag vill uttrycka mina förhoppningar om att kampanjen inför valet som ska hållas om fyra månader inte kommer att genomföras på samma sätt av José Manuel Barroso och Jacques Barrot ”inom kortast möjliga tid”. Tack för ordet.
<SPEAKER ID="041" NAME="Viktória Mohácsi" AFFILIATION="ALDE">
(HU) Tack, herr talman. Mina damer och herrar! Här kommer en snabb en-minuts ögonblicksbild av den europeiska rasismen, som fortfarande frodas. I Ungern frikändes och återinsattes för ett par dagar sedan en polismästare som hade gjort ett rasistiskt uttalande efter en påstådd intern utredning. I utredningen tog man inte upp frågan om huruvida det rasistiska uttalandet faktiskt gjorts. I Rumänien, i kommunen Tărlungeni nära Braşov, har en mur uppförts mellan romska och icke-romska familjer. Som svar på en fråga från ett barn i kommunen om varför de skiljs åt, kanske fadern svarar: för att de som bor på den här sidan om muren är dåliga människor, och de som bor på den andra sidan är goda människor. För tio dagar sedan röstade vi för att anta betänkandet från delegationen till Italien. Sedan dess, för en vecka sedan, har Italien satt in väpnade styrkor mot romerna efter att två brott begåtts av okända personer. Polisstyrkorna far fram bland romska familjer med helikoptrar, hundar och beväpnade poliser. Tack för ordet.
<SPEAKER ID="042" NAME="Ilda Figueiredo" AFFILIATION="GUE/NGL">
(PT) Antalet arbetstagare som drabbas av arbetslöshet i Portugal ökar exponentiellt. Varje dag tillkännager företag nedskärningar i produktionen, friställningar av anställda eller till och med fullständig stängning.
<P>
Bland de allvarligaste fallen är det hot som hänger över cirka 2 000 arbetstagare på Qimonda, i Vila do Conde, efter att moderföretaget i Tyskland gått i konkurs. På onsdag kommer en delegation med arbetstagare från båda länderna att närvara här i parlamentet. De kommer att vänta sig solidaritet, och också vårt stöd i deras kamp för att försvara sina arbeten.
<P>
Även skandalen med försenade utbetalningar av löner och annan ersättning till arbetstagare växer. Detta sker bland annat vid korkföretag, en del textilföretag och inom keramik- och metallurgisektorerna. Denna situation ger upphov till allvarliga sociala problem, ökar fattigdomen och orsakar tragiska situationer i fall där flera medlemmar i samma familj arbetar på företaget i fråga. Detta kunde jag konstatera för bara ett par dagar sedan på Subercor. Det är ett företag i skosektorn, som har sin bas i Santa Maria da Feira och ingår i Suberus-gruppen. Arbetstagarna på Subercor har det svårt eftersom de inte får ut sina löner, och det finns par som går hungriga och redan är utan mat för sina barn. Dessa situationer som orsakas av den kris som drabbat oss är fruktansvärda, och följderna går att se i människors ansikten och i deras liv. Jag manar därför inte bara till solidaritet utan kräver också att dessa allvarliga problem måste lösas.
<SPEAKER ID="043" NAME="Kinga Gál" AFFILIATION="PPE-DE">
(HU) Herr talman! Den ungerska allmänheten har med stort intresse följt utvecklingen i ärendet med vattenkanoner i Ungern, och skulle vilja ha ett tydligt svar på frågan så snart som möjligt. Vi efterfrågar hjälp från kommissionen i denna sak. Frågan handlar om att den ungerska regeringen under åren 2006, 2007 och 2008 hävdade att den hade köpt nya vattenkanoner genom Schengenfonden, och att dessa användes för att skingra folkmassorna i Budapest den 22 oktober 2007. I slutet av 2008 meddelade justitieministern att detta inköp inte hade betalats genom Schengenfonden, som är en EU-resurs. Den ansvariga europeiska kommissionsledamoten bekräftade att kanonerna inte köpts genom Schengenfonden. En dag senare hävdade en statssekreterare vid samma departement att den ungerska regeringen hade bekostat köpet av vattenkanonerna genom de nationella källorna för Schengenfonden, ett uttalande som alltså motsade Europeiska kommissionens. Min fråga är: har kommissionen undersökt om Schengenfonden användes som avsett i detta fall, och har den försökt att reda ut sanningen bakom köpet av vattenkanonerna? Efter dessa händelser är det inte bara den ungerska regeringens trovärdighet och öppenhet som står på spel, utan även kommissionens. Tack för ordet.
<SPEAKER ID="044" NAME="Glyn Ford" AFFILIATION="PSE">
(EN) Herr talman! I måndags offentliggjorde den brittiska regeringen genomförbarhetsstudier för fem anläggningar för tidvattenkraft vid Severns mynning - tre fördämningar och två dammar.
<P>
EU har med rätta fastställt ambitiösa mål för förnybar energi, men man ska inte tro att dessa mål kan nås utan uppoffringar. Fördämningen vid Severn skulle täcka upp till 5 procent av Storbritanniens energibehov, men innebär att tolkningar av habitatdirektivet måste ifrågasättas.
<P>
Innebörden av de juridiska argumenten - eller den allmänna uppfattningen - som hindrar anläggningen skulle bevisa sanningshalten i Nietzsches påstående att galenskap är ovanligt hos enskilda personer, men vanligt inom partier, grupper och organisationer. EU och den brittiska regeringen borde begrunda Jeremy Benthams filosofi att vi bör sträva efter det som är bäst för det stora flertalet.
<SPEAKER ID="045" NAME="Margaritis Schinas" AFFILIATION="PPE-DE">
(EL) Herr talman! Det har tagit lång tid att frigöra Balkan från improduktiv nationalism, som går i otakt med europeiska normer för beteende och värderingar. Men det verkar som om somliga behöver få höra detta budskap igen. I oktober 2008 ansökte regeringen i f.d. jugoslaviska republiken Makedonien om gemenskapsfinansiering för korridor 10, som korsar dess territorium. Bara två månader senare, i ett skandalöst beslut som till och med publicerades i landets officiella tidning, beslutade de att kalla denna led ”Alexander den store av Makedonien”, vilket är en uppenbar förolämpning mot interimsavtalet med Grekland, där det uttryckligen står att man ska undvika regeringspropaganda och användning av symboler som kan ge upphov till fientlighet, hat och våld. Jag uppmanar kommissionen att göra ansökan om gemenskapsfinansiering beroende av att man upphäver detta skandalösa beslut, som påminner oss om att det fortfarande finns nationalister på Balkan. Vi håller på att bygga ett Europa där nationalism inte hör hemma.
<SPEAKER ID="046" NAME="Evgeni Kirilov" AFFILIATION="PSE">
(BG) I onsdags tillkännagav kommissionen sitt förslag till program för återuppbyggnad på området för energisäkerhet.
<P>
Enligt detta förslag kommer Bulgarien bara att motta en del av de 20 miljoner euro som öronmärkts för projektet att länka samman Bulgarien med Grekland. Bara en del av 20 miljoner euro, av miljarder för projekten! I mitt land har vi ett talesätt i sådana här fall: ”Det stora berget födde fram en mus.” Allt detta efter en stor gaskris!
<P>
Som ni vet drabbades Bulgarien mycket hårt och är det enda landet som är helt beroende av rysk gas. Officiellt har det sagts att projekt som är färdiga att genomföras ska finansieras, men misstankar har uppstått. Det oerhört viktiga projekt som Bulgarien har föreslagit för utbyggnad av gaslagringsanläggningen i Chiren kan slutföras inom bara ett par månader. Om stöd saknas kommer Bulgarien att ta sig an detta projekt på egen hand, men vad innebär det för europeisk solidaritet och rättvisa?
<P>
Förra veckan skrevs det i en inflytelserik europeisk tidskrift att denna kris kommer att leda till att stödet för EU-skeptikerna i Bulgarien stiger till 20 procent. Jag hoppas att detta inte är en rättvisande beräkning. Men om kommissionen fortsätter med sådant beteende mot Bulgarien, kommer det att bidra betydligt till detta.
<SPEAKER ID="047" NAME="Jim Higgins" AFFILIATION="PPE-DE">
(EN) Herr talman! För två och ett halvt år sedan fick jag reda på att kommissionen hade dragit Danmark inför EG-domstolen på grund av att Danmark infört en 2-procentig tröskel för hydrogenerade fetter i livsmedel. Kommissionen gjorde detta trots att det finns vetenskapliga bevis för att transfettsyror faktiskt är oerhört problematiska när det gäller hjärtsjukdomar osv. För två år sedan beslutade jag därför tillsammans med två av våra kolleger, Dan Jørgensen och Linda McAvan, att utarbeta en skriftlig förklaring. Vi fick stöd av 254 parlamentsledamöter från 25 olika länder, vilket var en massiv uppslutning.
<P>
Utskottet för miljö, folkhälsa och livsmedelssäkerhet offentliggjorde nyligen ett betänkande där maximinivån fastställs till 2 procent, precis som Danmark gjort. Mot bakgrund av de medicinska och vetenskapliga bevisen uppmanar jag nu därför kommissionen att till fullo godkänna den 2-procentiga tröskel som införts i Danmarks system och som rekommenderas i betänkandet från miljö, folkhälsa och livsmedelssäkerhet.
<SPEAKER ID="048" NAME="Ljudmila Novak" AFFILIATION="PPE-DE">
(SL) Jag konstaterar ännu en gång, och beklagar, att medan de italienska och ungerska minoriteternas status i Slovenien har reglerats på ett exemplariskt sätt och varje minoritet har en egen företrädare i det slovenska parlamentet, åtnjuter inte slovenska minoriteter samma stöd i de länder där de bor.
<P>
Trots det fördrag som undertecknades i Budapest finns det ingen politisk vilja i Ungern att låta den slovenska minoriteten få en egen företrädare i parlamentet. Dessutom visar de senaste rapporterna på att det enda slovenska museet i Ungern kommer att stängas på grund av nedskärningar. Ändå är detta museum den slovenska minoritetens enda kulturcentrum i Ungern och har bara mottagit 16 000 euro som finansiering.
<P>
Medan Slovenien anslår 14,5 miljoner euro per år till sin ungerska minoritet, anslår Ungern endast 400 000 euro per år till sin slovenska minoritet. Därför förväntar vi oss av förklarliga skäl att den ungerska regeringen ska förbättra sitt ekonomiska och politiska stöd till den slovenska minoriteten. Den ekonomiska krisen får inte utnyttjas som ursäkt för att skära ned på medel som anslagits till minoriteter, vare sig i Ungern, i Italien eller någon annanstans.
<SPEAKER ID="049" NAME="Atanas Paparizov" AFFILIATION="PSE">
(EN) Herr talman! Trots överenskommelsen mellan grekiska myndigheter och jordbrukare blockeras fortfarande vägen mellan Bulgarien och Grekland av jordbrukare, vid gränsövergången Kulata-Promachonas. Den fortsatta blockaden av gränsövergångar mellan Bulgarien och Grekland, som pågått i fjorton dagar, har orsakat stora ekonomiska förluster för bulgariska åkerier.
<P>
Jag och fjorton andra bulgariska ledamöter av Europaparlamentet har ingett en skriftlig fråga till kommissionen om de åtgärder som vidtagits i enlighet med förordning (EG) nr 2679/98. Vi erkänner EU-medborgarnas grundläggande rättigheter och friheter. Vi är dock övertygade om att denna förordning bör förbättras avsevärt för att undvika nya fall med fortlöpande blockader av transporter mellan medlemsstaterna, vilket är fullständigt oförenligt med den inre marknadens grundprinciper, däribland fri rörlighet för varor och personer.
<SPEAKER ID="051" NAME="Anne Laperrouze" AFFILIATION="ALDE">
- (FR) Fru talman! För nio dagar sedan drabbades regionerna Aquitaine, Midi-Pyrénées och Languedoc-Roussillon hårt av stormen Klaus.
<P>
Skadorna är omfattande, och jag efterlyser därför katastrofstöd för dessa regioner från EU. Jag tänker särskilt på EU:s solidaritetsfond, men också på strukturfonderna och landsbygdsutvecklingsfonden, och jag tänker även på godkännande av statligt stöd.
<P>
Jag vill uppmärksamma er på att i maj 2005 antog Europaparlamentet Rolf Berends betänkande om en reform av solidaritetsfonden, i syfte att utvidga dess användningsområde. Ärendet har stannat upp inom ministerrådet. Det är mycket viktigt att det snart får en positiv utgång.
<P>
EU-medborgarna förväntar sig att EU ska skydda dem och ge dem praktisk hjälp. Om EU beviljar katastrofstöd till dessa franska regioner och slutför reformen av solidaritetsfonden skulle EU-medborgarna se det som en järnfast garanti för att EU ser det som sin skyldighet och föresats att stå vid deras sida i svåra situationer.
<SPEAKER ID="052" NAME="Georgios Toussas" AFFILIATION="GUE/NGL">
(EL) Fru talman! Jordbrukare med små och medelstora gårdar har varit ute på gatorna i två veckor i en kamp som skakat om hela landet. Den gemensamma jordbrukspolitiken, som formuleras gemensamt och genomförs av grekiska regeringar, har tillsammans med överenskommelser inom ramen för Världshandelsorganisationen resulterat i att jordbruksproduktionen minskat, att jordbrukare med små och medelstora gårdar fått drastiskt minskade inkomster, och att små och medelstora jordbruk försvinner i allt snabbare takt. Greklands handelsbalans på jordbruksområdet har gått från överskott till ett underskott på hela 3 miljarder bara för 2008. I stället för att tillmötesgå de grundläggande kraven från små och medelstora jordbruk försöker Ny demokrati-regeringen att missleda dem med meningslösa uttalanden och mobiliserar samtidigt specialstyrkorna för att slå ned deras kamp. Det grekiska kommunistpartiet och arbetarna stöder de små och medelstora jordbrukens kamp mot den gemensamma jordbrukspolitiken och mot hela den medborgarfientliga politik som bedrivs av Europeiska unionen och borgerliga regeringar. De stöder även jordbrukarnas krav på garanterade minimipriser på jordbruks- och animalieprodukter, som ska täcka produktionskostnaderna och förbättra inkomsterna för små och medelstora jordbruk.
<SPEAKER ID="053" NAME="Jim Allister" AFFILIATION="NI">
(EN) Fru talman! I takt med att den ekonomiska krisen fördjupas uppstår stora problem som leder till industriella åtgärder i Storbritannien, vilket är en följd av den påtvingade oinskränkta fria rörligheten för arbetskraft inom EU och upphandlingskraven i samband med stora offentliga kontrakt. Kontrakt som tas hem av utländska företag genererar ett stort inflöde av utländska arbetstagare, vilket missgynnar lokala arbetstagare och arbetslösa och berövar dem deras möjligheter.
<P>
Här menar jag att många kommer att upptäcka det höga pris som Storbritannien betalar för sitt EU-medlemskap. Vi tvingas underkasta oss arbetsmarknadslagar och överhöghet i form av EU-lagstiftning och EG-domstolens beslut. Upphandlingspolitiken, som inte medger företräde för lokala underleverantörer och arbetstagare, skapar allt större förbittring över EU och dess stela regelverk.
<SPEAKER ID="054" NAME="Panayiotis Demetriou" AFFILIATION="PPE-DE">
(EL) Fru talman! För två år sedan antog parlamentet en resolution nästan enhälligt. I denna resolution krävde man en utredning av vad som hänt de personer som saknas på Cypern. Två år har gått och inga framsteg har gjorts. Den turkiska armén uppmanades att ge den ansvariga kommittén all information den förfogade över, men ingenting har gjorts i detta avseende. Tvärtom har vi i dag fått höra ett offentligt erkännande från en turk som var soldat vid denna tidpunkt och som av samvetsskäl, eftersom han inte står ut längre, har erkänt att han dödat tio grekcyprioter. Den turkiska armén känner till både dessa brott och andra, och säkert finns det inte en enda civiliserad person i dag, varken turkar eller andra, som inte fördömer dessa krigsförbrytelser. Så vad ska vi göra? Vi måste trappa upp våra ansträngningar att övertala den turkiska armén att lämna uppgifter till den ansvariga kommittén, så att vi kan få slut på det lidande som de saknade personernas anhöriga genomgår.
<SPEAKER ID="055" NAME="Richard Corbett" AFFILIATION="PSE">
(EN) Fru talman! Som ni vet har det förekommit omfattande protester i mitt hemland mot ett italienskt företag som tagit hem ett kontrakt för ett oljeraffinaderi beläget i min valkrets, och där man endast använt italiensk arbetskraft.
<P>
Protesterna är begripliga om företaget i fråga faktiskt har tagit sig rätten att enbart anlita landsmän och inte har tillåtit brittiska medborgare att arbeta. Detta skulle utgöra en överträdelse av EU:s lagstiftning (diskriminering på grund av nationalitet), vilket är fallet om företaget undergräver brittiska lagstadgade krav, som det är skyldigt att följa enligt direktivet om utstationering av arbetstagare.
<P>
Om de som protesterar däremot menar att endast brittiska företag ska ha rätt att delta i upphandlingen och endast anställa brittiska arbetstagare, då är deras argument förstås felaktiga. De måste komma ihåg att över två miljoner brittiska medborgare arbetar i andra EU-länder, medan endast en miljon icke-brittiska EU-medborgare arbetar i Storbritannien.
<P>
Brittiska arbetstagare till brittiska arbeten är en slogan som måste betyda att brittiska arbetstagare kan konkurrera på ett välordnat sätt, utan att drabbas av diskriminering. Det får inte innebära att saker och ting endast förbehålls det berörda landets medborgare, varken i Storbritannien eller i något annat EU-land.
<SPEAKER ID="056" NAME="Marco Pannella" AFFILIATION="ALDE">
(IT) Fru talman, mina damer och herrar! Det gläder mig att kunna säga att vi i övermorgon kommer att välkomna presidenten för den palestinska myndigheten vid ett formellt sammanträde här i Europaparlamentet. Men presidenten för den palestinska myndigheten kommer till ett parlament för det hemländernas Europa som håller på att förstöra det europeiska hemlandet, där Medelhavsområdet bara duger till grav för de fattiga och för dem som har dömts till svält och utrotning.
<P>
Det är dags för nationalistiska protester, och alla här från alla sidor borde delta. Vi företräder det gissel som är hemländernas Europa och som håller på att förstöra det europeiska hemlandet, och det är vår skyldighet att framföra detta till Bryssel. I övermorgon kommer en palestinier att tala. Att 80 procent av Israels medborgare är för EU, till skillnad från regeringen i Jerusalem, som Adenauer-stiftelsen har visat, visar också att inte ens folket i Palestina, Libanon, södra Medelhavsområdet och Tunisien har rätt att göra revolution ...
<P>
(Talmannen avbröt talaren.)
<SPEAKER ID="057" NAME="Iosif Matula" AFFILIATION="PPE-DE">
(RO) Med tanke på det nuvarande klimatet i Europa måste vi börja prioritera frågan om att garantera energisäkerhet. Diversifiering av transitvägar för energi kan garanteras genom att man länkar samman Europas gasnät inbördes. Detta främjar också solidaritet mellan medlemsstaterna, en av de grundläggande principerna för Europeiska unionen. Utöver det ekonomiska stöd som Rumänien och Ungern själva bidragit med, föreslog kommissionen förra veckan att man skulle anslå 30 miljoner euro för att slutföra projektet att bygga en gasledning mellan Arad och Szeged, som har saknat finansiering i mer än fem år.
<P>
Projektet är av avgörande betydelse. Gasledningen kommer inte bara att knyta samman Rumänien och Ungern, utan också utgöra en länk till EU:s gasnät. När gasledningen är färdig kommer Rumänien att både kunna exportera och importera gas på den europeiska marknaden, inte bara under normala omständigheter utan också när det uppstår energikriser i EU. Med tanke på detta ber jag om ert stöd så att kommissionens förslag kan genomföras så fort som möjligt.
<SPEAKER ID="058" NAME="Jörg Leichtfried" AFFILIATION="PSE">
(DE) Fru talman! Köttskandalen på Irland har fått efterdyningar i hela Europa, bland annat i Österrike, där en bisarr följd av skandalen var att irländskt kött såldes som tyrolskt bacon. Enligt min åsikt är den enda lösningen på detta EU-omfattande problem en obligatorisk ursprungsdeklaration på färskt kött och köttprodukter. Denna skulle innehålla följande information: ursprungsort, tidslängden för djurets resa till slakteriet och från denna tidpunkt till försäljningen av köttet, samt om köttet kommer från ett land utanför EU och i så fall vilket ursprungslandet är. Dessutom är det hög tid att EU lät inspektörer granska detta. För att detta ska kunna göras uppmanar jag rådet, kommissionen och er, mina damer och herrar, att vidta åtgärder för att garantera att europeiska konsumenter inte längre kan vilseledas på detta vis.
<SPEAKER ID="059" NAME="Jelko Kacin" AFFILIATION="ALDE">
(SL) Vi har både sett och hört nyhetsrapporter om att det långvariga inbördeskriget i Sri Lanka är på väg att ta slut. Men det var militär övermakt och inte politiska insatser eller andra permanenta lösningar som ledde till att de tamilska tigrarna drevs ut från sitt sista starka fäste. Denna militära lösning är fylld av problem. Vi ser vinnare och förlorare, och förlorarna är de tiotusentals civila som drar sig tillbaka eller flyr av rädsla för regeringsstyrkorna.
<P>
Erfarenheterna från västra Balkan visar oss att militära segrar och abrupta slut på militära konflikter ofta leder till att vinnarna dödar förlorarna eller de som anses vara sympatisörer. Segrar kan leda till enstaka, okontrollerade vedergällningsaktioner, men ofta också organiserat dödande vilket förövarna ofta försöker dölja.
<P>
Jag försöker inte anklaga någon i förväg. Jag vill bara påpeka att Europeiska unionen måste vidta omedelbara åtgärder för att garantera en internationell närvaro och övervakning under denna mest kritiska period efter konflikten, en period där civilbefolkningen som flyr av rädsla utsätts för fara.
<SPEAKER ID="060" NAME="James Nicholson" AFFILIATION="PPE-DE">
(EN) Fru talman! Många har nog hört talas om dioxinlarmet på Irland nyligen. Även uppfödare av nötkreatur i Nordirland drabbades av problemet, eftersom de importerat den foderblandning som gett problem med djuren. Nordirlands myndighet har nu erbjudit jordbrukarna en ersättning på 25 procent, vilket kommer att ruinera dem. Myndigheten har problem med att få fram sin del av medlen och kommer därför inte att kunna få del av de 37,5 procent som EU tillhandahåller. Såvitt jag förstår har Irlands regering gjort klart att den inte tar på sig något ansvar, trots att den godkänt foderfabriken och har kontrollansvar för den. Det finns också en stor mängd smittat griskött på en anläggning. Det här är ett ytterst allvarligt och farligt problem som måste lösas snarast möjligt.
<SPEAKER ID="061" NAME="Silvia-Adriana Ţicău" AFFILIATION="PSE">
(RO) Europeiska unionen är just nu mitt uppe i förberedelserna för att förhandla fram ett uppföljningsavtal till Kyotoprotokollet i syfte att fortsätta minska klimatförändringens konsekvenser. Medlemsstaterna måste gradvis minska sina koldioxidutsläpp. EU-företagen måste omedelbart investera i moderniseringar av sina produktionsanläggningar i energikrävande industrier för att kunna upprätthålla den nuvarande produktionsnivån, rädda arbetstillfällen och skydda miljön.
<P>
Jag vill gärna uppmärksamma er på att EU-företagen inte beviljas de krediter som de så väl behöver för att kunna modernisera på grund av den rådande ekonomiska krisen. Det handlar inte om att EU:s företag måste producera mindre, utan helt enkelt på ett intelligentare och mer miljövänligt sätt. Jag uppmanar Europeiska kommissionen, Europeiska investeringsbanken och medlemsstaterna att prioritera EU:s hållbara ekonomiska utveckling och med hjälp av de europeiska ekonomiska återhämtningsplanerna se till att de nödvändiga förutsättningarna finns för att EU:s företag ska kunna modernisera och fortsätta vara konkurrenskraftiga på en allt tuffare marknad.
<SPEAKER ID="062" NAME="Iuliu Winkler" AFFILIATION="PPE-DE">
(HU) Tack så mycket, fru talman. Europeiska unionen står inför utmaningar som att garantera stabilitet och säkerhet, förbättra välståndet för medborgarna och bygga en gemensam europeisk framtid. De historiska, nationella och etniska minoriteterna är av bestående värde för ett mångskiftande Europa. Respekten för dessa minoriteters rättigheter kan ännu inte garanteras på ett tillfredsställande sätt. Att dokument som ramkonventionen för skydd av nationella minoriteter samt europeiska stadgan om regionala språk och minoritetsspråk finns inger förtroende. Men det är tydligt att ytterligare insatser krävs tills alla medlemsstater i EU har ratificerat dessa dokument. Parlamentet bör ha som målsättning att inrätta en bindande ram för att garantera skyddet av nationella minoritetsgrupper, erkänna olika former av autonomi och självbestämmande och utifrån subsidiaritetsprincipen lösa minoritetsgruppernas situation på ett betryggande sätt. Tack så mycket.
<SPEAKER ID="063" NAME="Véronique Mathieu" AFFILIATION="PPE-DE">
- (FR) Fru talman! Jag vill uttrycka mitt fulla stöd för de medborgare och familjer som har drabbats av stormen Klaus, som slog till mot södra Europa och i synnerhet mot sydvästra Frankrike för lite över en vecka sedan.
<P>
Stormen har fått tragiska konsekvenser. Elva personer omkom, mer än en och en halv miljon hem blev utan elektricitet och att 300 000 hektar skog har förstörts, vilket är 40 procent av skogarna i Landesregionen. Cirka 30 till 40 miljoner m3 skog har fällts.
<P>
Sedan 2002 har Europeiska unionen haft en solidaritetsfond för ekonomisk hjälp i nödsituationer som ska delas ut till regioner i Europa som drabbas av sådana naturkatastrofer. Ministerrådet måste - och här upprepar jag Anne Laperrouzes slutsatser - frigöra medel ur denna solidaritetsfond, och jag hoppas att parlamentet ser till att så sker mycket snart.
<SPEAKER ID="064" NAME="Czesław Adam Siekierski" AFFILIATION="PPE-DE">
(PL) Fru talman! Vi firar snart att det är 20 år sedan rundabordssamtalen startade i Polen. Det var då de styrande och oppositionen samlades för att förhandla och tillsammans reflektera över hur problemen i Polen skulle lösas. Det handlade om både ekonomiska och sociala problem, men också om de viktigaste problemen i vårt politiska system.
<P>
Oppositionen företräddes främst av Solidaritet, som grundades 1980 av Lech Wałęsa, och organisationens rådgivare. Från regeringens sida var förhandlarna auktoriteter från det sönderfallande socialistiska ekonomiska systemet, de som skapade tillståndet med krigslagar i Polen.
<P>
Som ett resultat av rundabordssamtalen och överenskommelserna hölls val i juni 1989 som resulterade i att den första regeringen styrd av en icke-kommunist tillträdde: Tadeusz Mazowiecki. Det var denna regering som visade oss att den rätta riktningen för Polen inte bara var frihet och demokrati utan också integration med Europeiska unionen. De förändringar som skedde i mitt land ledde då till att många av länderna i Central- och Östeuropa inledde sin marsch mot frihet, demokrati och integration med EU.
<SPEAKER ID="065" NAME="Talmannen">
Punkten är härmed avslutad.
