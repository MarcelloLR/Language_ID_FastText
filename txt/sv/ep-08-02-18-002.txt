<CHAPTER ID="002">
Uttalande av talmannen
<SPEAKER ID="006" NAME="Talmannen">
Mina damer och herrar! Kosovos parlament utropade igår Kosovos självständighet. Detta beslut var väntat och det är ett uttryck för Kosovomedborgarnas vilja att på ett fredligt sätt och på egen hand ta ansvar för sin politiska framtid och för utformningen av den självständiga statens institutioner.
<P>
Som en följd av Ahtisaarirapporten fattade Europaparlamentet för ungefär ett år sedan ett beslut om övervakad självständighet för Kosovo. Förhandlingarna mellan Belgrad och Priština var synnerligen besvärliga, och tyvärr ledde de inte till en lösning som var politiskt godtagbar för alla berörda parter. Som det så ofta är inom politiken fanns det inte någon magisk formel. Det som har hänt under de senaste åren är en tung börda som har bidragit till denna situation. Fallet Kosovo saknar dock motstycke. Kosovo som FN-protektorat är någonting unikt, ett specialfall som inte kan jämföras med andra.
<P>
Jag vill uppmana alla berörda parter att visa förnuft och lugn. Jag är säker på att alla i Kosovo - serber såväl som Kosovoalbaner - önskar stabilitet och välstånd i sin region. Detta är faktiskt Europeiska unionens och Europaparlamentets främsta mål. Det är vår uppgift och vår skyldighet att uppmana de politiska ledarna i Kosovo att ta sitt ansvar och att skapa demokratiska politiska institutioner som respekterar alla medborgares rättigheter och friheter inom ramen för ett multietniskt Kosovo som har vänskapliga relationer med sina grannar.
<P>
I detta sammanhang välkomnar jag också rådets beslut att sända Kosovomissionen Eulex under ledning av Yves de Kermabon. Missionens uppgift kommer att vara att bistå Kosovos medborgare när det gäller polisväsen och rättssäkerhet för att övergången till självständighet ska kunna ske friktionsfritt.
<P>
Jag välkomnar också utnämningen av Pieter Feith till EU:s särskilda sändebud i Kosovo. Detta bevisar Europeiska unionens tydliga och beslutsamma engagemang och vår vilja att göra någonting praktiskt för att skapa varaktig stabilitet i Balkan.
<P>
Jag litar på att rådet (allmänna frågor) kommer att fatta ett klokt beslut vid sitt möte i eftermiddag. Länderna i västra Balkan har EU-anslutning som mål. Deras anslutning kommer inte att kunna ske inom den närmaste framtiden, men vart och ett av dessa länder har detta mål. Mot bakgrund av detta bör vi hjälpa människorna i Serbien och Kosovo att lösa sina tvister som ett led i den europeiska integrationen, något som redan har ägt rum i andra delar av Europa. Den debatt som är planerad att hållas på onsdag kommer att vara en första möjlighet att göra detta.
