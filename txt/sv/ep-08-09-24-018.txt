<CHAPTER ID="018">
Mervärdesskatt på behandling av försäkringstjänster och finansiella tjänster (debatt)
<SPEAKER ID="429" NAME="Talmannen">
Nästa punkt är ett betänkande av Joseph Muscat, för utskottet för ekonomi och valutafrågor, om förslaget till rådets direktiv om ändring av direktiv 2006/112/EG om ett gemensamt system för mervärdesskatt, i fråga om behandling av försäkringstjänster och finansiella tjänster - C6-0473/2007 -.
<P>
Jag vill ta tillfället i akt att välkomna min vän Joseph Muscat och gratulera honom till hans stora politiska framgång nyligen. Den kanske leder till att han snart lämnar Europaparlamentet men just nu finns det skäl att fira, både för honom och säkert för många av oss andra.
<SPEAKER ID="430" NAME="Joseph Muscat" LANGUAGE="MT">
Vi diskuterar nya och mer genomblickbara regler inom sektorn för finansiella tjänster vid en tidpunkt då vi upplever en av de största kriserna inom just denna sektor. Den nuvarande situationen visar att vi inte kan låta saker bero utan att det finns ett behov av reglering. ”Reglering” betyder inte byråkrati - absolut inte överdriven byråkrati - utan försäkran om att saker görs på bästa möjliga sätt, utan formulär och dokument som inte leder någonvart. När jag och mina ledamotskolleger förberedde detta betänkande hade vi två prioriteringar. Den första var att se till att ändringarna inte skapar negativa effekter för konsumenten.
<P>
Med andra ord bör inte konsumenten belastas extra. Det är därför som vi säger att möjligheten att införa mervärdesskatt på finansiella tjänster endast ska gälla transaktioner mellan företag och därför ska vara återvinningsbar. Det är aldrig meningen att mervärdesskatt på skattepliktiga finansiella tjänster ska påverka individen - det vill säga konsumenten. Detta anges klart och tydligt i den föreslagna texten, trots eventuella reservationer från andra institutioners sida. Vissa personer kritiserar att industrin då kommer att spara på kostnaderna och att medlemsstaternas inkomster kommer att minska - ett intressant argument, som jag dock uppriktigt sagt tror oftast kommer från dem som har en inskränkt syn på ekonomin och finanspolitiken. För det första, i en konkurrensbetonad sektor som den för finansiella tjänster och i ett system där man har säkerhetsåtgärder mot överenskommelser mellan företag ska alla kostnader som företagen slipper antingen föras vidare som förmåner till konsumenten eller användas för att kompensera för andra kostnader. För det andra måste vi i Europeiska unionen en gång för alla inse att vi inte konkurrerar ensamma på marknaden. Vi måste se till att system som används av andra medlemsstater - och av Europeiska unionen som helhet - är attraktiva för seriösa företag som önskar komma in på marknaden och etablera sig som europeiska operatörer. Att förenkla systemen är ett sätt att stimulera sektorn, generera marknadspotential och skapa produktiv sysselsättning.
<P>
Med detta betänkande hjälper vi till att skapa en europeisk marknad genom att undanröja hindren. Vi genomför det som vi talat om under så många år. Vi uppfyller ett av målen i handlingsplanen för denna sektor. Vi bevisar att vi kan vara proaktiva, lösa problem och genomföra nya idéer. Vi kanske är oense om tekniska begrepp, kanske föredrar någon ett system framför ett annat, men jag anser att Europaparlamentet måste tillkännage att detta är vårt slutmål. Självklart finns det vissa punkter där vi inte är helt överens, inte jag heller - till exempel breddning av definitionerna. Det hade varit bättre om utskottet här hade följt mina rekommendationer om att antingen alltid hålla sig till kommissionens text eller begränsa definitionerna ytterligare. Trots det bör vi notera att utskottet valde att fortsätta strategiskt, och därmed antogs detta betänkande med endast en röst mot. Jag ser fram emot reaktionerna från mina vänner och från kommissionen.
<SPEAKER ID="432" NAME="László Kovács">
ledamot av kommissionen. - (EN) Fru talman! Jag vill börja med att tacka Joseph Muscat för hans arbete och hans stöd för kommissionens förslag. Jag önskar honom lycka till i hans framtida roll på Malta.
<P>
Kommissionens förslag inriktar sig på tre centrala frågor.
<P>
För det första att de nuvarande bestämmelserna i allt större utsträckning blir föremål för rättslig prövning i EG-domstolen. Någonting behöver göras åt detta.
<P>
För det andra behöver vi sörja för en mer konsekvent tillämpning av momsbestämmelserna för finansiella tjänster och rättvisare villkor på den inre marknaden.
<P>
För det tredje måste vi se till att förbättra konkurrenskraften inom sektorn.
<P>
Det uttrycks en viss oro över att försäkringar och finansiella tjänster i Europeiska unionen inte är tillräckligt effektiva, vilket gör att EU:s företag får betala mer för finansiella tjänster och försäkringstjänster än sina konkurrenter i tredjeländer. Detta är inte bara ett resultat av Europeiska unionens momsbestämmelser, men de är en bidragande faktor. Jag vill tillägga att momsbefrielse inte tillämpas enhetligt i de olika medlemsstaterna och detta kan snedvrida konkurrensen i Europeiska unionen. Till exempel möjligheten att få tillbaka den skatt som betalas till utomstående specialiserade tjänsteleverantörer (till vilka tjänster läggs ut på entreprenad) varierar beroende på nationell tolkning av momsbestämmelserna.
<P>
Kommissionens syfte med förslaget var att förbättra konkurrenskraften hos de europeiska företag som tillhandahåller försäkringstjänster och finansiella tjänster, men i verkligheten måste detta balanseras mot medlemsstaternas behov av att garantera stabila skatteintäkter.
<P>
Förslaget består av tre delar.
<P>
För det första, för att öka den rättsliga förutsebarheten föreslår vi en modernisering av definitionen av vilka tjänster som är undantagna från skatteplikt.
<P>
För det andra, för att undvika att kunderna ådrar sig icke avdragsgill, ”gömd” mervärdesskatt syftar förslaget till att möjliggöra för banker och försäkringsbolag att välja att beskatta sina tjänster.
<P>
För det tredje, innehåller förslaget ett undantag från mervärdesbeskattning för arrangemang för kostnadsdelning, inklusive gränsöverskridande arrangemang.
<P>
Dessa förslag kan inledningsvis leda till att medlemsstaternas mervärdesskatteintäkter minskar, men det kan motiveras om de föreslagna förändringarna leder till ökad konkurrenskraft, vilket vi förväntar oss.
<P>
Jag välkomnar därför iakttagelsen i betänkandet om problemen med icke återvinningsbar ingående moms och dess betydelse för företagens effektivitet och Lissabonstrategin. Jag välkomnar också att föredraganden inser att förändring kan leda till att mervärdesskatteintäkterna minskar.
<P>
För konsumenternas del håller jag med om att konsekvenserna inte alltid är tydliga, men jag tror att de så småningom kommer att gynnas av företagens kostnadssänkningar.
<P>
Jag välkomnar också de positiva kommentarerna om förslagets omfattning och den ökade rättsliga förutsebarheten. De nya definitioner som kommissionen föreslår är nödvändiga och gör att lagstiftningen hinner i kapp den ekonomiska verkligheten.
<P>
Jag stöder kommentarerna om försiktighet och bristen på tillförlitliga siffror, som skulle möjliggöra en fullständig bedömning av förändringens effekt. Denna brist bör dock inte läggas kommissionen till last, eftersom varken de berörda företagen eller de nationella myndigheterna kunnat tillhandahålla de nödvändiga uppgifterna.
<P>
Liksom Joseph Muscat är jag medveten om att konsolideringen över gränserna i finansindustrin alltmer leder till att skatteintäkter från ingående mervärdesskatt i huvudsak uppkommer i den medlemsstat där tjänsten utförs, snarare än i den medlemsstat där kunden som köper tjänsten har sin hemvist. En övergång från undantag till beskattning, vilket skulle bli resultatet av den ökade möjlighet att beskatta som vi förespråkar i detta förslag, skulle korrigera trenden. Jag anser att det är bästa sättet att hantera de problem som tagits upp.
<P>
Till sist vill jag informera er om att detaljerade diskussioner om detta förslag redan har inletts i rådet under det tidigare slovenska ordförandeskapet. Det nuvarande franska ordförandeskapet har också åtagit sig att gå vidare med just detta ärende. Därför välkomnar jag det positiva engagemanget från Europaparlamentets sida, som kan uppmuntra rådet att gå vidare.
<SPEAKER ID="433" NAME="David Casa" LANGUAGE="MT">
Detta betänkande är särskilt viktigt, framför allt om man beaktar att ekonomin under de senaste åren har tagit en något annorlunda vändning jämfört med tidigare år. Det råder ingen tvekan om att detta betänkande bättre återspeglar den nuvarande situationen. Därför är det så viktigt att öka den rättsliga förutsebarheten så att de berörda företagen kan fungera utan för mycket byråkrati, som föredraganden mycket riktigt påpekade. Det kan uppnås genom att ta bort missförhållanden i den nuvarande lagstiftningen som reglerar mervärdesskatten på finansiella tjänster. Det är en lag som har funnits i 30 år och som inte är tillräckligt tydlig. Detta är ett betänkande som kan skapa större stabilitet, och vi måste se till att alla medlemsstater tillämpar samma skattesatser för att i möjligaste mån minska skillnaderna. Det har länge behövts en förändring, och jag anser att föredraganden gjorde rätt när han, samtidigt som han kom ihåg behovet av att förenkla rutinerna för finansföretag, även såg till att konsumenterna gynnas av den föreslagna förändringen - och det menar jag är det viktigaste.
<P>
I dag närvarar min ledamotskollega från Malta för sista gången i kammaren och jag vill passa på att önska honom lycka till i hans fortsatta politiska arbete. Han har fått fyra års erfarenhet av Europaparlamentet och denna erfarenhet har, anser jag, förvandlat honom från en politiker som inte riktigt trodde på Europeiska unionen och på att den kunde gynna Malta till en som, genom detta betänkande, har visat oss att han verkligen tror på politisk förändring härifrån inte bara för sitt eget hemland utan även för resten av EU. I dag pågår en förändring som jag hoppas han tar med sig hem, för hans erfarenheter i Europaparlamentet kan tillämpas i vårt hemland och vårt politiska arbete där kan likna vårt arbete här i Europaparlamentet. Det nationella intresset behåller nämligen sin betydelse, liksom Europeiska unionens intresse, eftersom vi i dag är en del av unionen. Jag önskar honom lycka till i hans arbete och framgång som ledare för oppositionen. Jag tänker inte säga att jag hoppas att han får en lång karriär som ledare för oppositionen eftersom jag inte borde tala så om min ledamotskollega, men jag hoppas att han kan föra vidare de positiva erfarenheterna från arbetet i Europaparlamentet först och främst till sitt parti, men också till vårt hemland.
<SPEAKER ID="434" NAME="Antolín Sánchez Presedo">
för PSE-gruppen. - (ES) Sedan 1977 har de flesta finansiella tjänsterna, däribland försäkring och förvaltning av investeringsfonder, varit befriade från mervärdesskatt. Under denna period har i huvudsak två problem uppstått: definitionen av räckvidden för undantag och att det inte går att återvinna mervärdesskatt som har tagits ut för att tillhandahålla tjänster som omfattas av undantag, vilket har lett till fenomenet med dold mervärdesskatt. Globalisering, europeisk finansiell integration och marknadskonsolidering, som har påverkat organisationen och utläggningen av dessa tjänster på entreprenad, har ytterligare komplicerat problemet.
<P>
Detta betänkande är ett första försök att uppdatera ett direktiv som förutom att det är förvirrande - vilket har lett till att EG-domstolen har ingripit - även är föråldrat.
<P>
Jag skulle vilja gratulera föredraganden Joseph Muscat till hans utmärkta arbete med att få till stånd detta betänkande om en så ekonomiskt känslig och tekniskt komplex fråga.
<P>
Hans förslag om att modernisera definitionen av försäkringstjänster och finansiella tjänster, som är förenliga med handlingsplanen för finansiella tjänster och strikta när det gäller hanteringen av undantag, har accepterats av en majoritet. Hans engagemang för att förhindra att konsumenterna drabbas av stigande priser till följd av att beskattningsbara personer väljer beskattning har också rönt allmänt bifall.
<P>
I slutresultatet ingår ett särskilt undantag från mervärdesbeskattning för de företag som deltar i arrangemang för kostnadsdelning. Detta kommer att öka säkerheten för branschen och budgetsäkerhet för medlemsstaterna, förhindra snedvriden konkurrens och förbättra konkurrenskraften för banker och försäkringsbolag utan att kundernas kostnader ökar.
<P>
Jag är extra nöjd med att två aspekter i ändringsförslagen har införlivats. Hänvisningen till samförsäkring och den förbättrade definitionen av begreppet förmedling, som begränsas till yrkesverksamhet i form av separat, direkt eller indirekt förmedlingsprestation och i vilken det specificeras att förmedlare inte är motparter vid efterföljande transaktioner.
<P>
Jag skulle vilja avsluta genom att önska Joseph Muscat lycka till i framtiden. Jag säker på att han snart kommer att nå framgång genom sitt deltagande i den europeiska integrationen via rådet.
<SPEAKER ID="435" NAME="Zbigniew Krzysztof Kuźmiuk">
för UEN-gruppen. - (PL) Fru talman! Som UEN-gruppens företrädare i denna debatt skulle jag vilja uppmärksamma tre frågor.
<P>
För det första leder Europeiska kommissionens förslag om ändringar av mervärdesskatten för försäkringstjänster och finansiella tjänster till bättre rättssäkerhet, inte bara för de finansiella organ som tillhandahåller dessa tjänster utan även för skattemyndigheterna i de enskilda medlemsstaterna.
<P>
För det andra är det en bra lösning att medlemsstaterna åtar sig att ge skattebetalare ett val i fråga om mervärdesskatt på finansiella tjänster och försäkringstjänster, samtidigt som man låter många detaljerade bestämmelser på området vara kvar inom medlemsstaternas ansvarsområde. Det innebär att beskattningsrätten decentraliseras och därmed att subsidiaritetsprincipen tillämpas.
<P>
För det tredje är det nödvändigt att kontinuerligt analysera de föreslagna ändringarnas finansiella konsekvenser. Detta bör framför allt handla om minskade mervärdesskatteintäkter i de enskilda medlemsstaterna till följd av en ökad användning av avdrag från entreprenörernas sida. Dessutom bör man undersöka hur dessa ändringar påverkar konsumenternas kostnader för finansiella tjänster och försäkringstjänster.
<SPEAKER ID="436" NAME="Louis Grech" AFFILIATION="PSE">
(MT) Föredraganden har hållit fast vid ramarna i kommissionens förslag så att vi tvingas ta itu med ett problem som vi har skjutit upp i mer än 30 år. Denna sektor är mycket viktig för allt fler länder, däribland Malta. I betänkandet hittar vi bestämmelser som underlättar viktiga företags arbete och som underlättar en verkligt fri marknad utan gränser, vilket gör att det skapas välstånd, arbetstillfällen och större valfrihet. En av prioriteringarna är att det ska finnas bestämmelser som skyddar konsumenterna och innebär att de under inga omständigheter tvingas betala ytterligare skatter. Varje sänkning av kostnaderna och varje förbättring av systemets effektivitet bör komma konsumenterna till del. Vid behov bör ytterligare analyser göras i framtiden för att inkludera andra skyddsmekanismer.
<P>
Joseph Muscats betänkande leder till större klarhet och rättssäkerhet vid beskattning av finansiella tjänster, särskilt i en tid av stora förändringar på finansmarknaderna.
<P>
Avslutningsvis skulle jag vilja tacka Joseph Muscat för hans betydande bidrag under de senaste fyra och ett halvt åren.
<SPEAKER ID="437" NAME="László Kovács">
ledamot av kommissionen. - (EN) Fru talman! Tack för era kommentarer och för de värdefulla åsikter som ni gett uttryck för under debatten. Som jag sa i mitt inledningsanförande är det väldigt viktigt att få parlamentets stöd för kommissionens förslag om mervärdesskatt på försäkringstjänster och finansiella tjänster. Vi har noterat de problem som tas upp i betänkandet, framför allt bristen på neutralitet när det gäller återvinningsandelar, svårigheterna med statistik och risken för avledning av skatteintäkter från ingående mervärdesskatt som inte är återvinningsbar.
<P>
Även om kommissionen i princip skulle kunna godta vissa ändringsförslag, exempelvis dem som gäller derivat, kommer vi inte formellt att ändra vårt förslag. Vi kommer emellertid att sträva efter att så långt det är möjligt ta hänsyn till parlamentets föreslagna ändringar vid våra överläggningar med rådet.
<P>
Jag skulle vilja tacka er för att ni har ställt er bakom vårt förslag. Att parlamentet tillstyrker förslaget ger en tydlig signal till medlemsstaterna och gör dem mer medvetna om att de behöver agera.
<SPEAKER ID="438" NAME="Joseph Muscat" LANGUAGE="MT">
Till att börja med skulle jag vilja tacka parlamentets tjänsteavdelningar och kommissionen för all hjälp med detta svåra ärende, även om arbetet fortfarande inte är avslutat. För parlamentets del hoppas jag i likhet med kommissionsledamoten att vårt budskap är mycket tydligt. Jag tror att vi måste komma överens om att vi definitivt måste införa bestämmelser, göra ändringar där det behövs och se till att systemet blir enklare, men att vi måste vara försiktiga så att inte kunderna får stå för hela kostnaden - om detta råder full enighet i parlamentet. Jag tror att detta är det viktigaste budskapet från oss här i parlamentet till kommissionen, och även till rådet. Jag önskar alla lycka till tills detta ärende är avslutat. Jag tackar mina vänner för deras lyckönskningar, särskilt David Casa, som verkligen har visat oss att arbetarpartiet och nationen går en ny vår till mötes.
<SPEAKER ID="439" NAME="Talmannen">
Tack så mycket, herr Muscat. Jag hoppas att ert arbete blir framgångsrikt och att det kommer att göra Europa starkare och starkare.
<P>
Debatten är härmed avslutad.
<P>
Omröstningen kommer att äga rum på torsdag den 25 september 2008.
<P>
Skriftliga förklaringar (artikel 142)
<SPEAKER ID="440" NAME="Gábor Harangozó" AFFILIATION="PSE">
skriftlig. - (EN) Till att börja med skulle jag vilja gratulera föredraganden Joseph Muscat till ett mycket omfattande betänkande som belyser frågan om ett gemensamt system för mervärdesskatt på försäkringstjänster och finansiella tjänster ur företags, skatteförvaltningars och konsumenters perspektiv. Även om det utifrån detta betänkande är svårt att tydligt avgöra exakt vilka fördelar konsumenterna kommer att få när det gäller effektivitet och minskade kostnader, anser jag att vi bör se till att det råder rättssäkerhet och samstämmighet i frågor som rör mervärdesskatt på försäkringstjänster och finansiella tjänster. Vi måste se till att förenklade mervärdesskatteregler för företagen inte genomförs på konsumenternas bekostnad. Som föredraganden gör är det emellertid värt att notera att medlemsstaterna ges stor flexibilitet, vilket kan leda att genomförandet kommer att skilja sig åt mellan medlemsstaterna. Med tanke på osäkerheten kring vilka effekter genomförandet av dessa åtgärder kommer att få skulle jag avslutningsvis vilja framhålla att vi även i fortsättningen bör vara vaksamma och stödja kommissionens skyldighet att rapportera om ärendet till både rådet och parlamentet.
