<CHAPTER ID=3>
Återupptagande av sessionen
<SPEAKER ID=4 NAME="Talmannen -">
Jag förklarar Europaparlamentets session som ajournerades den 16 april 2002 för återupptagen

<SPEAKER ID=6 NAME="Talmannen -">
Jag vill ta detta tillfälle i akt att för att välkomna en delegation av brasilianska parlamentariker som har intagit sina platser på åhörarläktaren. Delegationen leds av Foscarini och har besökt parlamentet under den gångna veckan. Jag hoppas att deras besök har varit intressant och lärorikt. Ni är mycket välkomna.
<P>
(Livliga applåder)
<P>
Det är också med stor glädje som jag hälsar en grupp studenter från College Jean Zay i Lens i Frankrike välkomna, tillsammans med deras lärare och borgmästaren i Lens, Guy Delcourt. I sin skola har de byggt ett jättelikt euromynt och jag har fått veta att det nu finns med i Guinness rekordbok och ställs ut på det franska finansministeriet. Jag vill tacka dem för deras ansträngningar och än en gång välkomna dem till denna kammare i dag

<SPEAKER ID=8 NAME="Talmannen -">
Beträffande dagens föredragningslista vill jag informera kammaren att Cortés, minister för internationellt samarbete med Latinamerika, inte kan vara här före kl. 17.30. Därför kommer yttranden från rådet och kommissionen om toppmötet mellan Europeiska unionen och Latinamerika att inledas efter kl. 17.30.

<SPEAKER ID=9 LANGUAGE="DE" NAME="Schulz (PSE).">
Herr talman, ärade kolleger! Den socialdemokratiska gruppen hade begärt att ett uttalande om den gemensamma fiskeripolitiken från rådet och kommissionen skulle tas upp på dagens föredragningslista i början av plenarsammanträdet. Gruppen hade begärt inte bara detta uttalande, utan även ett uttalande från kommissionen och rådet om hur de beslut fattats som ligger till grund för denna gemensamma fiskeripolitik. Vi hade utbett oss ett sådant uttalande eftersom allmänheten fått det intrycket - och detta har åtminstone den spanska regeringen och dess jordbruksminister aktivt bidragit till - att man från en medlemsregerings sida utövat påtryckningar på en eller flera ledamöter i kommissionen när dessa beslut fattades.
<P>
Det vore av stor betydelse med tanke på den europarättsliga relevansen i detta händelseförlopp. Därför hade det varit lämpligt med ett uttalande från rådet och kommissionen i denna fråga, dvs. om hur dessa beslut fattats. Vi är desto mer övertygade om detta som vi i pressmeddelandena i dag om kommissionens beslut måste läsa att den omtalade ledamoten i kommissionen, kommissionär De Palacio, vars regering uppenbarligen utövat påtryckningar på henne, i ett offentligt brev har kommit med massiv kritik mot kommissionens beslut - hon var själv uppenbarligen frånvarande vid det avgörande sammanträdet i kommissionen. Det betyder att det sakförhållande som vi på sin tid övervägde blir alltmer konkret och därför påkallar en debatt i parlamentet, eller åtminstone ett uttalande av rådet och kommissionen.
<P>
Rådet är inte närvarande i dag. Men rådet kunde vid det kommande plenarsammanträdet i Strasbourg uttala sig om hur dessa beslut fattats. Åtminstone kunde kommissionens företrädare i dag, förutom att uttala sig om den gemensamma fiskeripolitiken, också förklara hur dessa gemensamma beslut kom till stånd.
<P>
(Applåder)

<SPEAKER ID=10 LANGUAGE="DE" NAME="Poettering (PPE-DE).">
Herr talman! Jag skulle inte ha yttrat mig om kollegan Schulz inte hade gjort dessa påpekanden. Jag vill nu inte göra någon bedömning av hur den av kollegan Schulz nämnda regeringen agerat, och inte heller om hur en ledamot av kommissionen har uppträtt. Men, kollega Schulz, era påpekanden skulle vara mera trovärdiga om ni också hade kritiserat att den tyska förbundsregeringen, när man avsåg att skicka en varningsskrivelse till den, utövade påtryckningar mot ministerrådet så att detta brev slutligen inte avsändes.
<P>
(Applåder)
<P>
Ni vore mer trovärdig om ni också hade gjort en medlem i ert parti, som är ledamot av kommissionen - och jag kommer nu uttryckligen inte att nämna namnet, eftersom jag inte vill utlösa någon stor diskussion om det - till föremål för en diskussion, när denna kommissionär bröt mot kommissionens regler! Jag vill uttryckligen säga att jag här inte är ute efter att vi skall göra upp med det förflutna. Men ni tar här upp frågor selektivt, och det rubbar er trovärdighet. Det underbygger inte den eventuellt berättigade kritiken av regeringars eller kommissionärers enskilda uppträdande. Jag ville fastslå detta. Vi var ense om att kommissionär Fischler i dag skall göra ett uttalande. Kommissionär Fischler är välkommen. Vi skall inte missbruka detta uttalande för partipolitiska förklaringar.
<P>
(Applåder)

<SPEAKER ID=11 LANGUAGE="EN" NAME="Watson (ELDR). -">
Herr talman! Ibland är det svårt att hålla huvudet klart när luften fylls av klagomål och jag tror att det är just det vi ser. Det har uppenbarligen framförts vissa påståenden om vissa kommissionärers och andras göranden i ett fall som berör fisket, men denna fråga har redan behandlats av talmanskonferensen. Fiskeriutskottet har uppmanats att undersöka detta och rapportera till talmanskonferensen och jag har hört att budgetkontrollutskottet också undersöker saken. Det är viktigt att vi låter det sedvanliga förfarandet ha sin gång i parlamentet innan frågan tas upp i plenarsession.
<P>
Det är också viktigt att vi inte blandar ihop dessa anklagelser med det mycket viktiga meddelande som kommissionen har lagt fram om den gemensamma fiskeripolitikens framtid och hur fiskbestånden skall skyddas för de kommande generationerna. Därför ber jag er, herr talman, att uppmana Schulz att, för den socialistiska gruppen, i vederbörlig ordning återföra ärendet till talmanskonferensen.

<SPEAKER ID=12 LANGUAGE="DE" NAME="Cohn-Bendit (Verts/ALE).">
Herr talman! Två saker: För det första hade vi nu under talmanskonferensen enats om att vi skall diskutera båda sakerna. Vi ville visserligen diskutera dem åtskilda, men då sade man nej, det går endast i samband med kommissionens uttalande. Man måste bara någon gång enas om vad man vill. Vi är beredda att diskutera det på det ena eller andra viset. Men vi är inte införstådda med att man varje gång som vi beslutar något säger att det måste göras tvärtom, och sedan återigen tvärtom!
<P>
För det andra beträffande regeringarnas intervention. Jag kommer att överraska er. Ni har rätt när ni kritiserar förbundskanslern, och han har rätt när han kritiserar regeringen...
<P>
(Tillrop från Poettering: Då skall han göra båda delarna!)
<P>
... det säger jag ju! Men där är det något som är fel! Kommissionärerna företräder inte sina regeringar, utan de företräder Europeiska unionens intressen! Ministrarna företräder regeringarna. Det måste vi göra helt klart för alla våra regeringar. Låt oss här som ledamöter inte göra oss till företrädare för våra partier eller regeringar, utan låt oss tillsammans med kommissionen företräda Europeiska unionens intressen! OK? OK!
<P>
(Skratt, applåder)

<SPEAKER ID=13 LANGUAGE="EN" NAME="Crowley (UEN). -">
Herr talman! Låt mig bara påminna ledamöterna av denna kammare att, även om vi kan ha våra missförstånd eller meningsskiljaktigheter när det gäller hur vi skall gå till väga eller otillbörlig påverkan riktad mot enskilda medlemmar av kommissionen eller någon annan, så gäller den viktigaste fråga vi skall diskutera här i dag försörjningen för de hundratusentals människor som är sysselsatta inom fiskeindustrin.
<P>
Dessa människor vill ha garantier för att de skall kunna fortsätta som fiskare och förse folken i hela Europa med fisk och bevara starka lokalsamhällen längs kusterna. Detta käbbel, om förfaranden, enskilda frågor eller politiska frågor, är inte hedrande för oss som ett parlament. Det är meningen att vi skall företräda människors intressen inom Europeiska unionen, inte att vi bara skall vara politiska block som försöker vinna poäng.
<P>
Så låt oss lyssna på vad kommissionär Fischler har att säga, och sedan angripa eller stödja politiken. Låt oss arbeta med verkliga problem, inte med jargongartade frågor som mest handlar om att ta politiska poäng.

<SPEAKER ID=14 LANGUAGE="EN" NAME="Stevenson (PPE-DE). -">
Herr talman! Som Watson sade har vi i fiskeriutskottet, på talmanskonferensens uppmaning, gjort en fullständig undersökning av den här frågan. Vi har nu utarbetat en rapport som bygger på en mycket öppen utfrågning med Fischler, som under två timmar lämnade mycket rättframma svar på en hel störtflod av frågor. Vi kommer att överlämna den rapporten till talmanskonferensen sedan fiskeriutskottet har granskat den än en gång för att förvissa sig om att det är en korrekt redogörelse för den utfrågning som ägde rum i förra veckan.
<P>
Vår uppgift i fiskeriutskottet är nu, som Brian Crowley just sade, att koncentrera vår uppmärksamhet på reformen av den gemensamma fiskeripolitiken. Att inte göra det, utan istället skapa fler hinder för att få den här reformen tillbaka på rätt spår, skulle bara vara att spela de som har försökt att få processen att spåra ur ända från början i händerna. Jag hoppas att denna kammare kommer att stödja fiskeriutskottet i dess granskning av reformpaketet. Om det finns fler frågor som bör ställas när det gäller personalpolitik eller någon annan aspekt av denna kontrovers, så skulle jag vilja hänskjuta det till er medling i talmanskonferensen.

<SPEAKER ID=15 LANGUAGE="DA" NAME="Frahm (GUE/NGL).">
Herr talman! Det som får mig att begära ordet är enbart Cohn-Bendits påpekande om att vi inte bör se till nationella intressen när det gäller denna fråga. Som dansk instämmer jag helt och fullt i detta uttalande. Men man bör undersöka om det verkligen har gått till så här, om nationella intressen har spelat in. Jag tycker inte att det räcker med ett anförande. Vem som helst kan ju komma och säga vad som helst. Här måste göras en ordentlig undersökning. Men jag håller inte med om att det är Europeiska unionens intressen vi skall försvara här. Det är våra barns och våra barnbarns intressen. Skall det finnas fisk i havet även till kommande generationer? Det måste vara vår uppgift att garantera detta. Därför är det inte Europeiska unionens utan kommande generationers intressen vi skall främja.

<SPEAKER ID=16 LANGUAGE="EN" NAME="Hudghton (Verts/ALE). -">
Herr talman! Jag kan acceptera de skäl talmanskonferensen hade för att först och främst debatten om innehållet i de förslag som vi alla är mycket angelägna om att gå vidare med skulle hållas åtskild. Men jag anser även att det finns frågor om den senaste kontroversen som ännu inte har retts ut. Det finns, som andra har sagt, även bredare aspekter som förtjänar att undersökas ytterligare. Det är till exempel ett anmärkningsvärt sammanträffande att den dåvarande generaldirektören för fiskeridirektoratet för 10 år sedan lämnade sin post under mycket likartade omständigheter i en mycket likartad kontrovers, när den gemensamma fiskeripolitiken senast var föremål för en översyn.
<P>
Så för att skingra den skugga som i annat fall kunde falla över kommissionen i denna fråga, anser jag att det finns skäl för ytterligare granskning åtskilt från fiskeriutskottets granskning av förslagens innehåll.

<SPEAKER ID=17 LANGUAGE="ES" NAME="Nogueira Román (Verts/ALE).">
Herr talman! Jag anser att vi är sysselsatta med ett demokratiskt förfarande som faktiskt döljer intressen man inte kan bortse från.
<P>
Den reform som kommissionen har föreslagit kommer att leda till att 28 000 arbetstillfällen går förlorade i en sektor där det finns en uppenbar diskriminering mellan länderna i nord och syd, eftersom man tillåter bifångster för länderna i nord. Vi vill alla att resurserna skall bevaras, men under förutsättning att alla européer har samma rättigheter till gemenskapsvattnen, något som kommissionen och många av dem som protesterar mot den spanska regeringens ingripanden, vilket jag inte anser vara lämpligt, inte vill ge oss.

<SPEAKER ID=18 LANGUAGE="DE" NAME="Schulz (PSE).">
Herr talman! Jag kommer också med ett förslag till förfarande, jag går inte in på Poetterings yttranden. Det är naturligt svårt. Den som känner mig vet att jag nu måste behärska mig intensivt!
<P>

I Tyskland kommer en valkampanj att äga rum om ett par veckor, och Poettering har ju klargjort att den redan pågår. Därför går jag inte in på hans yttranden. Men att man i parlamentet för att vara trovärdig måste underbygga ett förslag i fråga om arbetsordningen, vilket rör föredragningslistan och lades fram av vår grupp, och vilket jag har motiverat i sak, med kritik av sin egen regering, det uttalandet kan knappast överträffas när det gäller att vara partitrogen! Därför är ni inte trovärdig! Vi begär att man röstar om vårt förslag.

<SPEAKER ID=19 NAME="Talmannen -">
Denna fråga diskuterades i talmanskonferensen när vi planerade föredragningslistan för i dag. Dagens föredragningslista godkändes av parlamentet efter omröstning i plenarsession i Strasbourg. När föredragningslistan en gång har antagits så ligger frågan om ändringar av den i mina händer.
<P>
Jag noterar den begäran som framförts av Schulz i den socialdemokratiska gruppen. Med tanke på det arbete som utförs av våra kolleger i fiskeriutskottet föreslår jag att vi skall uppmana ordföranden för det utskottet att lägga fram en rapport för talmanskonferensen, och att konferensen, mot bakgrund av den rapporten, kommer med en rekommendation om eventuella ytterligare punkter på föredragningslistan såsom Schulz har föreslagit i dag.
<P>
Jag föreslår att vi inte ändrar föredragningslistan i dag.
<P>
(Arbetsplanen fastställdes.)

<SPEAKER ID=21 LANGUAGE="DE" NAME="Klaß (PPE-DE).">
Herr talman! Jag vill av en mycket aktuell anledning göra ett uttalande, ställa en fråga om säkerheten och samtidigt också varna alla som går in i eller ut ur denna byggnad. Omkring kl. 18.00 i går överfölls jag och rånades tillsammans med min medarbetare vid besöksingången till byggnaden av en grupp om fyra-fem unga män. Min medarbetares väska försvann, och hennes hand skadades. Vi var på gården, inom säkerhetsområdet, inom säkerhetskamerans område. Överfallet blev perfekt bandat, och jag rekommenderar denna film som läroexempel för oss alla. Jag skrek högt och ropade på hjälp och sprang efter förövarna in i parken. Först när min medarbetare kunde ta sig samman och gå in i byggnaden fick hon stöd och hjälp från säkerhetstjänsten. Jag konstaterar alltså att allas vår säkerhet inte är garanterad i entréområdet till denna byggnad.
<P>
Jag vill ställa följande fråga: Varför kom inte säkerhetsvakten och hjälpte oss? Han kunde höra mig, och han hörde mig. Vad har parlamentet gjort sedan förra gången något liknande hände? Jag kräver en säkerhetszon eller en bannmil omkring denna byggnad och även vid entrén till Eastmanbyggnaden, som vi ju också måste använda som en del av parlamentet. Det får inte vara så att rånarligor här ostört kan bedriva ofog och att vår säkerhetstjänst inskränker sig till att kontrollera och chikanera våra besöksgrupper, våra assistenter och ibland också ledamöterna.
<P>
(Applåder)

<SPEAKER ID=22 NAME="Talmannen -">
Fru Klass! Ni har helt rätt. Av gensvaret kommer ni att kunna se att ni och er assistent har stöd och även, det är jag övertygad om, sympati från samtliga ledamöter av denna kammare. Den fråga ni tar upp är mycket allvarlig. Presidiet kommer att hålla ett möte senare i dag där jag kommer att ta upp den här frågan för att därefter återkomma till er.

<SPEAKER ID=23 LANGUAGE="DE" NAME="Mombaur (PPE-DE).">
Herr talman! Kollegan Klass viktiga uttalanden kräver en komplettering. Alltsammans bandades ju. Det är alltså på tiden att ni, herr talman, vidtar disciplinära åtgärder mot alla dem från säkerhetstjänsten som fanns i närheten och inte ingrep. Vidare bör ni väcka åtal på grund av försummelse att lämna hjälp hos ansvarig åklagare!
<P>
(Applåder)

<SPEAKER ID=24 LANGUAGE="EN" NAME="Ludford (ELDR). -">
Herr talman! Det är på sin plats att jag framför mitt ärende efter detta utbyte, eftersom det som för närvarande tilldrar sig det största politiska intresset här i Bryssel är ränkerna och intrigerna kring fiskeripolitiken, snarare än dess innehåll som naturligtvis är väldigt viktigt. Det är mycket beklagligt att vi inte möjlighet att skjuta in en debatt om hotet om kärnvapenkrig i Asien mellan Indien och Pakistan på vår föredragningslista. Jag vill framföra en protest mot att vi är så navelskådande och inte låtsas om det största hotet mot världens säkerhet i dag - ett krig i vilket miljontals människor kan dö.
<P>
Det gläder mig att Solana, Patten och Straw har rest till området, och jag menar inte att en debatt i Europaparlamentet skulle vara avgörande men det verkar som att vi inte bryr oss om frågan. Europaparlamentet frånsäger sig således alla anspråk på att man försöker bygga en effektiv gemensam utrikes- och säkerhetspolitik för EU. När ett sådant hot hänger över världen ger det, uppriktigt sagt, perspektiv åt en del av det vi har fått höra under den senaste kvarten.

<SPEAKER ID=25 NAME="Talmannen -">
Jag accepterar utan reservationer ert påpekande om allvaret i konflikten mellan Pakistan och Indien i fråga om Kashmir.
<P>
Kommissionär Patten kan inte närvara vid vårt sammanträde i dag eller i morgon, men han kommer att framträda inför utskottet för utrikesfrågor, mänskliga rättigheter, gemensam säkerhet och försvarspolitik nästa måndag.
<P>
Det spanska ordförandeskapet har uppgett att man är beredd att diskutera denna fråga i Strasbourg. Så, även om vi inte har möjlighet att debattera den här frågan under detta sammanträde, har vi vidtagit åtgärder för att den skall finnas med på vår föredragningslista av de skäl ni har angett.

<SPEAKER ID=26 LANGUAGE="EN" NAME="MacCormick (Verts/ALE). -">
Herr talman! Den 10 april diskuterade vi betänkandet av González Álvarez om etanol som framställts av jordbruksprodukter. Jag var föredragande av yttrandet från utskottet för rättsliga frågor och den inre marknaden om det betänkandet. Det återkallades den 10 april på grund av en överenskommelse om att åtgärden i dess dåvarande utformning saknade lämplig rättslig grund.
<P>
I går forcerades det genom utskottet för jordbruk och landsbygdens utveckling i ett nytt utförande utan att hänvisas till utskottet för rättsliga frågor och den inre marknaden. Detta är ett regelvidrigt tillvägagångssätt och jag kräver att utskottet för rättsliga frågor och den inre marknaden skall höras, även om det måste ske i hast, för att kontrollera att det finns en rättslig grund för åtgärden i dess nya utförande.
<P>
När jag nu talar om artikel 63, så är det många av frågorna med anledning av reformen av den gemensamma fiskeripolitiken som väcker grundläggande frågor om rättslig grund, och förhoppningsvis kommer de att bli föremål för en grundlig behandling i utskottet för rättsliga frågor och den inre marknaden såväl som i fiskeriutskottet.

<SPEAKER ID=27 NAME="Talmannen -">
Jag tackar er för att ni riktar vår uppmärksamhet på denna fråga. Vi skall undersöka saken före Strasbourg.

<SPEAKER ID=29 NAME="Talmannen -">
Nästa punkt på föredragningslistan är yttrandet från kommissionen om den gemensamma fiskeripolitiken.

<SPEAKER ID=30 LANGUAGE="DE" NAME="Fischler">
Herr talman, mina damer och herrar ledamöter, mina damer och herrar! Jag är mycket tacksam för att jag nu får lägga fram innehållet i den reform för er, som vi i går beslutade att lägga fram som förslag till rådet (fiske) och till parlamentet. Det är ingen överdrift och inte heller någon billig retorik när jag säger följande: Bara med hjälp av en djupgående reform kan vi ge våra yrkesfiskare såväl som fiskbestånden en framtid! Den nuvarande fiskeripolitiken är ohållbar och är därför dömd att misslyckas. Allt fler bestånd hotas av kollaps. Fiskerikapaciteten blir inte mindre, utan den ökar. Kontrollerna och sanktionerna är obalanserade och därför orättvisa. Med allt större ansträngningar fångas allt mindre mängder fisk. De ekonomiska möjligheterna för yrkesfiskarna försämras, och många måste sluta, trots ökat offentligt stöd.
<P>
Man har redan flera gånger frågat mig hur det kunnat gå så långt. Mitt svar lyder: Därför att vårt system är felaktigt! Följaktligen skall vi inte heller bota symptomen, utan vi skall ändra systemet. För den kommande fiskeripolitiken behövs det klara mål. Reformen måste leda till en ny fiskeripolitik, som garanterar en hållbar utveckling i ekologiskt, ekonomiskt och socialt avseende. Vi behöver ett ansvarsmedvetande inom fiskeri och vattenkultur, och de skall möjliggöra ett sunt marint ekosystem. Vi eftersträvar en prestations- och konkurrensduglig sektor, som även är till nytta för konsumenterna. Men vi måste också säkra rättvisa ekonomiska ramvillkor för dem som är särskilt beroende av fisket.
<P>
I den nya fiskeripolitiken vill vi också tillämpa principerna med new governance genom att garantera öppenhet och insyn i våra åtgärder, se till att själva sektorn omfattas, klargöra ansvarsområdena, utveckla snabba beslutsförfaranden och säkra sammanhållningen med andra politikområden. Reformens omfattning klargörs bäst av att jag jämför den nuvarande politiken med den kommande. Hittills har rådet (fiske) år för år i december beslutat om tillåten totalfångst och kvoter, och varje år urvattnas de vetenskapliga rekommendationerna genom kompromisser. Härtill kommer att det befintliga systemet hittills inte har satt något effektivt stopp för olagliga fångster och ofantliga fångster av ungfisk. Vår politik när det gäller bestånden och kontrollen av dem har vi fastslagit med hjälp av kvoter, i stället för att åstadkomma en klar direkt relation mellan de vetenskapligt konstaterade bestånden och fiskeansträngningarna, som är väsentligt lättare att kontrollera.
<P>
I fråga om fiskeflottorna har vi bedrivit en politik där målen inte har lett till någon märkbar minskning av kapaciteten, och med åtgärder där stödet till skrotning fullständigt motverkades av stödet till nybyggnation av fartyg, i stället för att se till att man för de bestånd som lider mest av överfiskningen genomför den minskning som är nödvändig för att de enskilda yrkesfiskarna skall kunna ges tillstånd till en förnuftig nivå på sina fiskeansträngningar.
<P>
Vi har bidragit till att det i dag pågår en tävling om allt mindre fiskbestånd mellan fartyg, som är allt mer effektiva, vilket får till följd att den ekonomiska avkastningen har försämrats, trots ökande fiskpriser, och även får till följd att ungefär 66 000 arbetstillfällen redan gått förlorade mellan 1991 och 1998. Denna trend har också förstärkts genom att vi primärt har använt anslagen till anskaffning av nya, effektivare fartyg, i stället för till åtgärder som hade visat på alternativ för dem som drabbats. Slutligen har vi genom helt olika kontroller och sanktioner åstadkommit ett klimat av misstroende, så att alla i dag tror att de behandlas sämre än kollegerna i grannlandet, i stället för att vi ser till att få s.k. enhetliga spelregler.
<P>
Av alla dessa orsaker vill vi skapa ett nytt, sammanhållet system, som i möjligaste mån är självstyrande i riktning mot de mål som satts upp, i stället för att fungera som en dödsspiral. Som utgångspunkt tar vi de bestånd i havet där man i regel fiskar gemensamt. Vi låter forskarna göra en bedömning av deras tillstånd, och om så visar sig nödvändigt kommer vi att utarbeta fleråriga planer för tillväxt och förvaltning. Av detta kan vi sedan härleda vilka fiskeansträngningar som bestånden tål och vilka tekniska åtgärder som skall vidtas. Eller med andra ord: I framtiden skall vi fastslå årliga kvoter och tillåten totalfångst i allt mindre utsträckning, och i stället bestämma med vilka nät och hur många dagar ett visst antal fartyg får fiska bland bestånden i bestämda områden.
<P>
Detta system är också mycket lättare att kontrollera med hjälp av VMS och det kan också anpassas varje år beroende på beståndens utveckling. Där det finns överkapacitet kommer de yrkesfiskare, som inte längre kan utnyttja sitt fartyg fullt ut, att tvingas fråga sig: Är det mer attraktivt för mig att fortsätta med detta, eller skall jag lämna sektorn, låta skrota mitt fartyg och gå i pension, eller skall jag omskola mig till ett annat yrke?
<P>
Men vi måste sluta upp med att genom stöd förleda de drabbade yrkesfiskarna att göra nyinvesteringar, utan att de har en motsvarande ekonomisk bakgrund. I stället skall vi använda anslagen till att ge dem som lämnar yrket en positiv framtid, vilket samtidigt också förbättrar möjligheterna för de kvarvarande fartygsägarna.
<P>
För att finansiera detta koncept krävs det till att börja med att de befintliga fiskeristrukturprogrammen omarbetas. Medlemsstaterna får inte längre gömma sig bakom argumentet att man måste vänta till år 2006. Möjligheten till omarbetning finns redan med i de befintliga föreskrifterna. Vi föreslår att man använder de hittillsvarande medlen för att exportera fartyg och till samriskföretag för skrotning, och att man i stället för att stödja nyanskaffning av fartyg varigenom man upprätthåller artificiella konkurrensförhållanden använder 450 miljoner euro för sociala åtgärder. Vi anser att det är absolut nödvändigt att dessa pengar i framtiden används till sociala åtgärder, ty enligt våra första uppskattningar kan cirka 7 000 arbetstillfällen försvinna varje år på grund av de minskade fiskeansträngningarna. Härtill kommer också sådana arbetstillfällen som hur som helst försvinner varje år, exempelvis därför att man också inom fiskerisektorn arbetar med allt modernare teknik, som är mindre arbetsintensiv.
<P>
I varje fall bör, om så visar sig nödvändigt, ytterligare nya medel lösgöras för skrotning och för socialt stöd. Det är den huvudsakliga skillnaden. Jag har sagt att 8 000 arbetstillfällen har försvunnit varje år under de senaste åren, utan någon reform. För att socialt trygga dessa arbetstillfällen har omkring 100 miljoner euro avsatts för det nuvarande strukturprogrammets hela löptid. För nyanskaffning av fartyg har 800 miljoner euro avsatts. Det är verkligen på sin plats att vi tar mer hänsyn till människorna och att vi ser till att dessa extra medel kommer människor och inte nya fartyg tillgodo!
<P>
(Applåder)
<P>
Resultatet av alla dessa ansträngningar kommer att bli en mindre, men mer konkurrensduglig flotta, vars fiskeansträngningar emellertid är mycket bättre avstämda mot de resurser som står till buds. Flottan kommer också att ha en sundare ekonomi och vara mindre beroende av stöd. För att stärka en enhetlig fiskeriövervakning föreslår vi att det inrättas en gemensam fiskerikontroll. De nationella kontrollverksamheterna skall samordnas med EU:s och de medel som satsas på detta skall utnyttjas gemensamt. Yrkesfiskarna fiskar ju inte bara inom sitt hemlands gränser. Varför skall då inspektörerna bara utföra kontroller i sina egna vatten? Kontrollerna kommer då - vare sig de sker i Biscaya eller i Engelska kanalen - att genomföras av inspektörsgrupper som är sammansatta av inspektörer från flera medlemsstater. Men gemensamma kontroller kräver också en harmonisering av sanktionerna. De medlemsstater som inte håller sig till de gemensamma föreskrifterna måste räkna med avdrag på kvoterna, minskning av fiskeansträngningarna eller nedskärning av fiskeristrukturmedlen.
<P>
Jag är säker på att sektorn till att börja med delvis kommer att vara misstrogen mot dessa idéer. Det kan vi heller inte klandra dem för, eftersom de som direkt är drabbade av fiskeripolitiken hela tiden i stor utsträckning varit uteslutna från de tidigare besluten. Också här måste vi gå nya vägar och göra sektorn till vår första och viktigaste rådgivare. Av den anledningen måste vi emellertid också utforma alla våra beslut på ett öppet och begripligt sätt, så att yrkesfiskarna inte längre har en känsla av att det inom fisket går till som i ?Djurfarmen?, där alla är jämlika, men några är mera jämlika.
<P>
Men vi vill också främja en internationell dialog, särskilt mellan Europeiska unionen och de länder med vilka vi har slutit fiskeriavtal. Vår strategi för ett världsomfattande fiske omfattar en handlingsplan för bekämpning av olagligt fiske, en bättre bedömning av läget för de bestånd som är tillgängliga för EU-fartyg utanför EU:s vatten, och ett integrerat ramkoncept för partnerskap inom fisket.
<P>
Jag sammanfattar: Vårt första reformpaket innehåller våra mål för framtiden, reformförslagen för bevarande av fiskbestånden, integrering av miljömål i fiskeripolitiken, flottpolitik, fiskerikontroll och bekämpning av olagligt fiske. Vi kommer att tillfoga ytterligare förslag och rapporter om bevarande av bestånden i Medelhavet, fiske utanför EU:s vatten, fiskerikontroll, vattenbruk, integrering av ekonomiska beståndsdelar i fiskeripolitiken och omstrukturering av flottorna i kustområdena. I vår tidsplanering beaktas att åtgärderna skall kunna träda i kraft den 1 januari 2003.
<P>
Om vi har modet att fatta ansvarsfulla beslut, finns det också hopp om ett hållbart fiske, balanserade ekosystem, mer oberoende inom sektorn och en ekonomisk och social stabilisering för våra kustområden. Därför vill jag uppmana er att stödja fiskerireformen. Då kan ni räkna med mitt engagemang.
<P>
Låt mig bara helt kort gå in på olika rapporter som stod att läsa i medierna i dag. Av dessa framgår att vice ordförande Palacio Vallelersundi inte är införstådd med fiskerireformen. Det finns också andra publicerade artiklar som går i liknande riktning. Jag anser att det är beklagligt. Jag vill helt klart säga att det är fullständigt normalt att en kommissionär inför ett beslut skriver brev till en kollega, men ordvalet i detta brev är beklagligt. Jag vill klargöra en sak när det där talas om provokation - jag menar att det bara finns en sak som skulle vara provokativ, och det vore om vi inte är i stånd att grundligt reformera fiskerisektorn! Låt oss alltså diskutera innehållet i reformen, så att vi ger denna sektor och de människor som är verksamma där en framtid!
<P>
(Applåder)

<SPEAKER ID=31 LANGUAGE="EN" NAME="Stevenson (PPE-DE). -">
Herr talman! Jag tackar kommissionären för hans presentation. En genomgripande reform av den gemensamma fiskeripolitiken borde naturligtvis ha kommit för länge sedan och vi bör gratulera kommissionen för att den har åstadkommit ett så dynamiskt paket med förslag, i synnerhet med tanke på de samordnade försöken att stoppa reformen, som vi talade om i början av det här mötet, och den storm av protester som denna klumpiga skrämseltaktik gav upphov till.
<P>
Jag välkomnar förslagen att permanenta 6- och 12-milszonerna som är ett viktigt skydd för fisket. Det gläder mig att förvaltning och kontroll av bestånden inom dessa zoner i väsentlig utsträckning kommer att delegeras till medlemsstaterna. Delegeringen av förvaltningen är i själva verket en kärnpunkt i dessa förslag till reform av den gemensamma fiskeripolitiken. Skapandet av regionala rådgivande kommittéer, med fiskare, forskare, företrädare för vattenbrukssektorn, marinekologer och även tillsammans med regionala politiker utgör ett genombrott för intressenternas delaktighet.
<P>
Jag applåderar kommissionens mod att kräva ett omedelbart slut på detta bisarra spektakel att subventionera modernisering och byggandet av nya fartyg i vissa medlemsstater, samtidigt som man subventionerar skrotning av fartyg i andra. Vi vet alla att det är alltför många fiskare som jagar alltför få fiskar. Vi vet alla att EU:s flottkapacitet måste skäras ned. Därför måste vi kräva att allt offentligt stöd skall föras över från modernisering och omstrukturering och nybyggnad till skrotning.
<P>
Kommissionens siffror ger emellertid stor anledning till oro när det gäller den totala minskningen av EU:s fiskeflotta. Enligt mina beräkningar, land för land, kommer bruttotonnaget för de nordliga medlemsstaterna, som i huvudsak har fiskat i Nordsjön, Östersjön och Atlanten att skäras ned med 21,3 procent. Samtidigt kommer bruttotonnaget för de sydliga medlemsstaterna, som fiskar i Medelhavet, Adriatiska havet och Biscayabukten, endast att skäras ned med 9,2 procent.
<P>
Om vi tar enskilda exempel så kommer Förenade kungariket att tvingas skrota 23,1 procent, Belgien 25,3 procent, Danmark 27,3 procent och Sverige kommer att drabbas av ett dråpslag och förlora 49,7 procent av sitt bruttotonnage. Samtidigt kommer Spanien, som har den ojämförligt största flottan inom EU, att slippa undan med en nedskärning på endast 9,4 procent och Italien, som har den näst största flottan, kommer endast att utsättas för en nedskärning på 7,3 procent.
<P>
Människor undrar om kommissionen har gett efter för påtryckningar från Spanien. Vi kommer att granska dessa siffror noggrant i utskottet. Kommissionären sade att vi inte skall följa principen att alla är jämlika, men med de föreslagna nedskärningarna verkar följa just principen att några är mer jämlika än andra vi följer.
<P>
(Applåder)

<SPEAKER ID=32 LANGUAGE="ES" NAME="Barón Crespo (PSE).">
Herr talman! Jag tar vid där kommissionären slutade: Om en minister i vilken som helst av unionens medlemsstater samma dag som ett beslut fattas skriver ett brev - och dessutom är det inte riktat till rådet - som det som kommissionärens vice ordförande har skrivit till kommissionären, skulle det bli regeringskris och premiärministern eller presidenten, eller båda, skulle se sig tvungna att avgå. Detta är de demokratiska sederna.
<P>
Herr talman, jag utnyttjar tillfället för att säga att jag har mycket litet förtroende för neutraliteten hos ordföranden för parlamentets fiskeriutskott när det gäller att inleda en opartisk undersökning efter att ha lyssnat till vad han sagt, eftersom fiskeriutskottets ordförande skall företräda parlamentets intressen och inte komma med egna teorier om vad som kan intressera ett eller annat land.
<P>
(Applåder)
<P>
Låt mig, herr talman, säga att har ett problem med reformen av fiskeripolitiken, men vi har även ett konstitutionellt problem och detta märker vi av i rådet, rådsordföranden säger att han ger instruktioner till kommissionen och i kommissionen råder en mycket klar, offentlig och uppenbar oenighet, vilket vi har fått reda på genom pressen. I går fattade kommissionen beslutet och man har inte framträtt inför parlamentet: man har berättat allt för pressen. Det enda sätt vi har att få reda på vad som pågår är att köpa tidningarna.
<P>
Herr talman! Jag kommer endast att ställa en fråga till kommissionären, och min utgångspunkt är att parlamentet har ett mycket stort ansvar, nämligen att göra sitt bästa för att försvara alla européers intressen, däribland de sysselsatta inom fisket.
<P>
Vi anser att det saknas punkter i denna rapport: man talar inte om ekonomisk och social sammanhållning, man talar inte om den sociala strukturen i kustområdena, som även de är europeiska, man talar inte om hållbar utveckling, man har inte tagit med fiskodling, inte heller konsumenterna som även de har rättigheter. Dessutom är vi alla överens om att vi måste äta mer fisk för att förbättra vår kosthållning.
<P>
Därför, herr talman, är min enda fråga till kommissionären följande: varför tillämpas inte alla de principer för reformen av fiskeripolitiken som ni säger er värna om i den gemensamma jordbrukspolitiken? Om vi säger att fiskeripolitiken är mångdimensionell, att vi genom den måste värna om medborgarnas intressen, landskapet, kulturen och alla aspekter som styr det europeiska livet, varför värnar ni om dessa principer i jordbruket, men inte i fisket?
<P>
(Applåder)

<SPEAKER ID=33 LANGUAGE="EN" NAME="Attwooll (ELDR). -">
Herr talman! ELDR-gruppen välkomnar de förslag som kommissionen har lagt fram. I sin resolution om grönboken begärde parlamentet en politik som kan balansera kraven på miljömässig uthållighet och fiskets roll som en socioekonomisk sektor. I själva verket beror den sektorns framtida existens på våra åtaganden i dag att bevara bestånden.
<P>
Vi är överens om att det finns ett trängande behov av att minska fiskeansträngningen och att detta till en del måste åstadkommas genom en minskning av kapaciteten. Men det måste ske på ett rättvist sätt och på ett sätt som återspeglar de olika beståndens nuvarande tillstånd. Inte heller kan vi förvänta oss att uthållighet skall uppnås enbart genom nedläggningar. Vi behöver en tydlig uppfattning om de andra åtgärder som planeras med detta syfte och hur de tillsammans skall åstadkomma detta.
<P>
Den utlovade långsiktiga strategin, som anger fleråriga fångstmål, kommer utan tvivel att vara en viktig förbättring och bidra till att lösa problemet med kassering. Förslagen innebär även andra goda nyheter, inte bara för ungfisk utan även för andra utsatta arter, såsom delfiner, sjöfågel och hajar.
<P>
Vi välkomnar även intentionen att få till stånd ett bättre genomförande av bestämmelserna och de planerade åtgärderna för att bekämpa olagligt fiske och trygga ett uthålligt fiske bortom EU:s vatten. Bevarandet av 6-12-milsgränsen kommer att bidra till utvecklandet av bevarandeåtgärderna och betyda mycket för att skydda kustfisket som många av våra bräckliga lokalsamhällen är beroende av. Det skulle kännas mycket betryggande om kommissionären kunde bekräfta att den nya förordningen om dessa gränser absolut kommer att ha trätt i kraft senast den 1 januari 2003.
<P>
Vi anser även att inrättandet av regionala rådgivande kommittéer kommer att betyda mycket för att uppmuntra ansvarsfulla bevarandeåtgärder, även om det behöver klargöras ytterligare vilken roll det är meningen att dessa kommittéer skall ha. Vi inser att avskaffandet av offentligt stöd till modernisering och förnyelse av fiskeflottorna inte kommer att vara acceptabelt för alla, men vi anser att under de givna förutsättningarna är det bara följdriktigt.
<P>
Undantaget för säkerhet är icke desto mindre välkommet, förutsatt att det verkligen endast är avsett för säkerhet. Det gläder oss i synnerhet att pengarna kommer att omvandlas till ett omfattande socialt paket för att mildra åtgärdernas effekter på försörjningen för de som för närvarande är sysselsatta inom fisket. Det har alltid varit en anledning till oro att nedläggningsåtgärder inte innehåller något stöd för fiskefartygens besättningar.
<P>
Om vi får ordning på saker och ting kommer vi att kunna stödja både fisken och fisket och skörda frukterna av dem. Om inte, är det möjligt att vi inte kommer att ha någondera, vilket framtida generationer kan ha mycket svårt att förlåta oss.

<SPEAKER ID=34 LANGUAGE="EN" NAME="Hudghton (Verts/ALE). -">
Herr talman! Det finns många välkomna inslag i detta efterlängtade paket. Tonvikten på bevarande och hållbarhet måste naturligtvis stå i centrum för den gemensamma fiskeripolitiken. Förvaltning av fiske efter flera arter och flerårig förvaltning är välkommet. Ansträngningar för att skapa lika villkor när det gäller genomförandet är välkomna. Tekniska bevarandeåtgärder och utveckling av dem är välkomna. Det är naturligtvis nödvändigt att bringa flottkapaciteten i överensstämmelse med tillgängliga resurser. Jag utgår från att kommissionären kan bekräfta att man kommer att ta hänsyn till de senaste ansträngningarna på vissa områden.
<P>
Jag välkomnar bevarandet av 6- och 12-milsgränsen, men utanför 12 mil är jag allvarligt bekymrad över dokumentens ordalydelse beträffande tillträdet till vattnen och resurser och beträffande relativ stabilitet. Menar kommissionen att lika tillträde kommer att ge lika tillträde till fiskemöjligheter i våra vatten? Säger dokumentet verkligen att nycklar för relativ stabilitet kommer att vara ständigt öppna för översyn? Tänker sig kommissionen att nya medlemsstater skall få kvoter i områden där de för närvarande inte har några - till exempel i Nordsjön?
<P>
I just det kapitlet pekar ordvalet i dokumentet snarare i riktning mot relativ instabilitet än mot den avsedda stabiliteten. Det finns åtminstone en möjlighet att de annars så goda avsikterna med förslagen om bevarande i dokumentet skulle kunna undergrävas. Så på det området vill jag se tydliga avsiktsförklaringar.

<SPEAKER ID=35 LANGUAGE="ES" NAME="Jové Peres (GUE/NGL).">
Herr talman! Kommissionen kommer med ett förslag om den gemensamma fiskeripolitiken och vi möts än en gång av strategin att hugga av huvudet för att bota huvudvärken. Det går inte att förneka den känsliga situation som råder i en del fiskevatten, men det är överraskande att kommissionen inte finner någon annan lösning än att avveckla fiskerisektorn och de arbetstillfällen som är knutna till denna.
<P>
Det är förvånande att man ägnat så lite uppmärksamhet åt de tekniska åtgärderna för förnyelse av bestånd och att det industriella fisket slipper undan åtgärderna för att minska fiskeflottan. Att industriellt fiska enorma mängder fisk utan åtskillnad förefaller inte påverka de marina resurserna, medan fisket för att föda människor, som ger upphov till arbetstillfällen och har ett större mervärde är vad som utarmar fiskevattnen.
<P>
Kommissionen har försökt dölja ett skevt och ofullständigt förslag med en ekologisk fernissa. Det är förvånande att de länder som har uppfyllt FUP-kraven skall genomföra större minskningar av sina flottor, men att man inte ställer krav på de länder som inte har uppfyllt dem, som till och med har ökat sin flottkapacitet - jag kommer inte att nämna några namn. Förslaget är ofullständigt och diskriminerande. Man glömmer bort att det finns planerade strukturella åtgärder till 2006. Det är förvånande att kommissionen vågar dra in de stöd till modernisering av flottan som överenskoms vid rådet i Berlin. Det verkliga problemet är socialt. Kommissionens förslag kommer att leda till att ett mycket stort antal arbetstillfällen går förlorade i områden som är beroende av fisket, randområden med hög arbetslöshet.
<P>
Kommissionen måste inse att man skulle ha kommit med balanserade förslag, att fiskeripolitiken inte kommer att utvecklas i och med denna åtgärd eftersom den knappast kommer att träda i kraft och under tiden, herr kommissionär, fortsätter vi förlora värdefull tid för att lösa problemen med fisket.

<SPEAKER ID=36 LANGUAGE="EN" NAME="Gallagher (UEN). -">
Herr talman! Jag hade hoppats att den extra tid kommissionen har tagit på sig för att finjustera förslagen skulle ha resulterat i dokument som fullt ut återspeglade den oro denna kammare gav uttryck åt när vi antog vårt yttrande tidigare i år. Jag hade hoppats att de skulle ägna de sociala och ekonomiska konsekvenserna för regionerna i unionens utkant särskild uppmärksamhet. Dessa områden är oerhört beroende av fisket eftersom det i stort sett inte finns någon annan möjlighet till sysselsättning.
<P>
Jag måste tyvärr säga att jag är besviken över vad kommissionen har åstadkommit efter långa överläggningar på många nivåer. Istället för omsorgsfullt utformade åtgärder som angriper fiskeindustrins verkliga problem, har kommissionen lagt fram något som bara kan beskrivas som ett trubbigt instrument, vilket, om det antas, inte skulle kunna skydda fiskbestånden eller ta itu med frågan om fiskeansträngningen.
<P>
Irland uppfyller till punkt och pricka sina rättsliga åtaganden under de fleråriga utvecklingsprogrammen. Våra fiskeflottor håller sig inom lagstadgade kvoter för tillåten totalfångst och kvoter för flottstorlek. Mot denna bakgrund är det fullständigt oacceptabelt att kommissionen lägger fram förslag som skulle straffa alla länder för synder begångna av ett fåtal. Jag har inte tid att räkna upp dessa giriga länders syndaregister; medlemsstater från andra delar av unionen som försöker exploatera fiskeresurserna i områden långt hemifrån.
<P>
I förslagen betonar man en minskning med 8,5 procent av fiskeflottan. Det är allt att vara lite snål med fakta. Det må vara en minskning med 8,5 procent av fiskeflottan men det är en minskning med åtminstone 18 procent av kapaciteten. Kommissionens förslag att förbjuda allt statligt stöd till uppgradering av flottan är inget annat än oansvarigt. Det centrala i politiken för flottförnyelse är att förbättra säkerhet och levnadsförhållanden ombord på fartygen, inte att förbättra deras kapacitet eller effektivitet. Det skulle vara försumligt att inte göra detta och vi måste insistera på medlemsstaters rätt att fortsätta den politiken.
<P>
Därför är jag ytterst besviken över att kommissionen inte har återinfört politiken före december 2001 - det var det som var klausulen om säkerhetskapacitet. Hur kan kommissionen hävda att man förespråkar en säkrare arbetsmiljö för fiskare och besättningsmedlemmar när man samtidigt straffbelägger de ägare som vill genomföra åtgärder för att förbättra säkerheten ombord? Kort och gott, nu bestraffas den som vill förse ett fartyg med valdäck för att skydda besättningen och skapa en säkrare miljö. Kommissionen måste beakta detta och vara mycket mer resonabel.
<P>
Avslutningsvis anser jag att dessa förslag från kommissionen är just det. Det är tur att ministerrådet och Europaparlamentet kommer att vara där och agera vakthundar för att skydda fiskbestånden och även, men lika viktigt, för att skydda intressena för fiskare från områden där det, som jag sade inledningsvis, inte finns någon annan möjlighet till sysselsättning.

<SPEAKER ID=37 LANGUAGE="EN" NAME="Farage (EDD). -">
Herr talman! Detta är inte reform, vilket kommissionen själv påpekar. Rådets förordning nr 3760/92 upprättade det ramverk på vilket den gemensamma fiskeripolitiken vilar. Dess kärna är ju lika tillträde till gemenskapens vatten, vilket inskränktes fram till den 1 januari 2003. Först då kommer den gemensamma fiskeripolitiken att träda i kraft fullt ut. Så det vi ser här är faktiskt det sista steget i genomförandet av den gemensamma fiskeripolitiken.
<P>
Efter 30 år av inblandning från kommissionens sida och maktkamp mellan medlemsstater, har vi nu en ekologisk katastrof i världsklass och många delar av den brittiska fiskeindustrin är i stort sett ödelagd. Detta är i sig ett åskådligt vittnesbörd om det fullständiga misslyckandet för de åtgärder som hittills har genomförts.
<P>
Men istället för nya åtgärder för att ta itu med hela problemet får vi nu se en fullständig helomvändning. Enligt fördragen är vi tvungna att lämna lika tillträde, vilket i praktiken innebär att ge den spanska flottan tillträde till resten av de brittiska vattnen, men istället ser vi relativ stabilitet. Relativ stabilitet baseras på tidigare fångster, lika tillträde baseras på flottornas tonnage. De står faktiskt i motsättning till varandra. De kan inte existera sida vid sida. Det räcker med den avgörande punkten för att visa att dessa förslag är ett politiskt fuskverk.
<P>
Det är därför inte överraskande att Fischlers kollega, De Palacio, har gett uttryck för långtgående förbehåll beträffande alla delar av den föreslagna reformen och jag delar de långtgående förbehållen. Ingenting av det kommissionären har presenterat angriper det grundläggande felet och det är att det är en gemensam politik.
<P>
De enda tillfällen då en fiskeripolitik har varit framgångsrik, oavsett var i världen, har varit då den uteslutande förvaltats av en suverän nationalstat. Det enda verkliga alternativet är följaktligen att avskaffa den gemensamma fiskeripolitiken. Politik och fiske passar helt enkelt inte ihop.

<SPEAKER ID=39 LANGUAGE="EN" NAME="Holmes (NI). -">
Herr talman! Kommissionens nyfunna medvetenhet om dess ansvar för bevarandet av fiskbestånd på lång sikt bör få vårt bifall och vår uppmuntran. På grund av den tidigare politikens nästan fullständiga misslyckande anser jag dock att det vore bättre om kontrollen över fisket återförs till medlemsstaternas valda regeringar, samtidigt som kontrollen över det som tidigare var deras nationella territorialvatten återförs till dem.
<P>
Dessa förslag har en orättvis vinkling mot fiskare i Förenade kungariket, vars tonnage skall minskas med 29 procent, jämfört med 20 procent för Frankrike, 12 procent för Spanien och 2 procent för Grekland. Fiskbestånd är sannerligen en naturresurs och de bör vara förnybara för all framtid. När det gäller landbaserade näringskedjor måste vi så och föda upp såväl som skörda och förädla. När det gäller fisk så fångar vi dem bara. Vi får inte tillåta oss att fiska själviskt eller att fiska tills de är utrotade. Det skulle vara cyniskt av medlemsstater att ytterligare försvaga dessa förslag. Vi behöver inte bara Fiskets vänner, utan, vad som är viktigare, vi behöver fiskens vänner.
<P>
Detta är troligen det sista tillfället för de europeiska länderna att visa en tydlig beslutsamhet att man verkligen är beredd att ta itu med de här möjligheterna. Om dessa förslag inte skulle visa sig vara effektiva, kommer jag för min del att organisera en kampanj för att Förenade kungariket fullständigt skall dra sig ur den gemensamma fiskeripolitiken.

<SPEAKER ID=40 LANGUAGE="ES" NAME="Varela Suanzes-Carpegna (PPE-DE).">
Herr talman, herr Fischler! Ni har fallit till föga inför den antieuropeiska nationalism som tillämpas av vissa medlemsstater som vill ha monopol på fisket, de vill inte dela med sig och som ursäkt använder de en miljöfundamentalism som sätter fiskarna framför människorna.
<P>
Bevarande av resurserna: naturligtvis. Vi sade det först, inte ni. Ni vill inte detta, eftersom ni i era förslag inte prioriterar en radikal vetenskaplig reform som bör utgöra själva grunden för systemet, ni skjuter undan den till ett underordnat plan, till ett andra paket. Ett grovt misstag.
<P>
Detta tillåter dessutom det skandalösa slöseriet av över en miljon ton fisk som en medlemsstat förstör per år för att förvandla fisken till djurfoder, utan att man frågar sig hur detta påverkar arternas näringskedja. Detta är inte bevarande. Ni lovar oss undersökningar, men vi har fört fiskeripolitik i tjugo år och ni fortsätter att lova oss undersökningar. Det är inte godtagbart.
<P>
Man måste vetenskapligt dela upp alla tillgängliga resurser och de europeiska regionernas grad av beroende måste aktualiseras, något som ni inte heller har gjort. Ni har erkänt att undersökningarna inte är fullständiga. Man kan inte börja arbeta med en reform av den här storleksordningen med ofullständiga undersökningar av regionernas beroende. Man behåller områden som är reserverade enbart för vissa medlemsstater. Man skrotar fartyg och utgår från noll, även om några medlemsstater redan har skrotat 50 procent av sin flotta och andra inte har ökat den. Politiken för social sammanhållning, som är planerad fram till 2006, upphävs och man hindrar de ekonomiska operatörerna att kunna hålla sin planering när det gäller aktiviteter i Mål 1-regioner, där man inte ber er om mer pengar, herr Fischler, utan om att få fortsätta fiska. De vill och kan fortsätta fiska och Europeiska unionen behöver detta.
<P>
I den externa politiken, herr Fischler, håller ni inte löftet till parlamentet om att ni skulle behandla skeppsredare och avtalen med nord likadant som skeppsredare och avtalen med syd. Ni bryter mot det löftet. Ni gör inte detta i förslaget. Ni inför begränsningar för handelsavtalen med tredje länder och förbjuder gemensamma företag och därmed försvagar ni den europeiska flottans ställning i världen, ni ökar vår industris sårbarhet och vi kommer att bli mer beroende av import. Det är oerhört stort politiskt misstag, historiskt inom fisket. Om vi inte förändrar och europeiserar sektorn kommer ni att begrava en ekonomisk och social sektor som är av strategiskt värde för Europeiska unionen.
<P>
(Applåder)

<SPEAKER ID=41 LANGUAGE="ES" NAME="Miguélez Ramos (PSE).">
Herr talman! Kommissionen lägger i dag fram en fråga av mycket stor politisk vikt, vilket tydligt och klart visas av de stora meningsskiljaktigheter som finns mellan kommissionen och fiskerisektorn. Vad klagar fiskarna på? De klagar på att kommissionen inte har tagit med deras åsikter i sitt reformförslag, inte heller parlamentets åsikter, som uttalade sig om den här frågan i januari i år. Dessutom antogs förslaget i går av kommissionärskollegiet med enkel majoritet med fyra kommissionärer frånvarande. Man försäkrade sig inte heller om att man kommer att kunna räkna med den nödvändiga kvalificerade majoriteten i rådet.
<P>
Kommissionen agerar utanför sektorn. För mindre än tio minuter sedan sade en fransk skeppsredare till mig att kommissionen hör men inte lyssnar. För att vara trovärdiga måste alla reformer av grundläggande politikområden, och fisket är ett sådant område, innehålla garantier för sektorns överlevnad och förbättringar av de drabbades levnadsvillkor och arbete. Kommissionens mål förefaller inte vara att söka jämvikt mellan bevarande av resurserna, en effektiv flotta, bevarande av arbetstillfällen och den ekonomiska verksamheten i fiskeregionerna.
<P>
Kommissionen tar däremot upp de välmenande frågor som bekymrar miljögrupperna, men sätter dessa före de frågor som oroar fiskerisektorn och offrar skamlöst Europeiska unionens grundläggande principer, som ekonomisk och social sammanhållning, i de områden som är starkt beroende av fisket, områden som alla hör till Mål 1.
<P>
Vi socialister kräver en hållbar hantering av resurserna, men vi anser att detta endast kan genomförs om de sysselsatta inom fisket görs delaktiga. Med denna plan kommer man inom tio år att ha återskapat bestånden för att vi européer skall kunna se dem i fiskdiskarna och vi kommer alla att äta importerad fisk.
<P>
De 28 000 arbetstillfällen som kommer att förloras enligt era beräkningar är bara toppen på isberget. Fisket generar många fler arbetstillfällen, direkta och indirekta, som inte räknas med i det dokument som kommissionären lägger fram. Ert förslag går längre än fisket. Det handlar om en reform i nyliberal stil för att skrota sektorn, som öppnar vägen för en gemensam fiskeripolitik som inte är gemenskaplig, eftersom den vänder ryggen till den europeiska solidariteten och eftersom man fördjupar sig i uppdelningen nord/syd. Det är inte heller någon riktig politik eftersom kommissionen avstår från att utöva sina befogenheter, det är inte heller en fiskeripolitisk reform, eftersom man dömer den sektor man vill skydda, särskilt det icke-industriella fisket, till ren och skär utrotning.
<P>
Därför kommer min grupp, herr kommissionär, att arbeta i fiskeriutskottet - från och med i dag när vi har fått ta del av texterna - gemensamt med sektorn, gemensamt med de andra grupperna som finns företrädda i parlamentet, vi kommer att lyssna på alla som har något att säga och arbeta för en gradvis reform, om vilken det råder samförstånd och som är ekonomiskt väl understödd, eftersom vi anser att man inte kan döma fiskerisektorn, som har stor strategisk vikt för Europeiska unionen, till döden, till att försvinna.
<P>
(Applåder)

<SPEAKER ID=42 LANGUAGE="NL" NAME="Vermeer (ELDR).">
Herr talman! Jag anser att reformplanerna är bra. De uppmärksammar med rätta kontroll och upprätthållande av flottan. Nedskärningar svider, men ger också nya chanser. Insättandet av EU-medel måste vara inriktat på livskraftiga ekonomiska aktiviteter. I fråga om kontroll och upprätthållande stöder jag er syn i fråga om internationell enhetlig kontroll med likabehandling.
<P>
Jag har ett par kritiska kommentarer. För det första är det obegripligt att kommissionen vill ge EU-länder rätten till obegränsat fiske av de ?fria? arterna i Nordsjön. Det är att be om problem. Det behövs en balans i detta sammanhang. För det andra säger ni att det i princip är förorenaren som skall betala. Det står mycket riktigt i dokumentet och det är också korrekt, men vi måste ta hänsyn till fakta och till verkligheten. Vi får inte låta fiskarna betala för naturfenomen. Vidare flerårsprogrammet: jag tycker att det är utmärkt, men då gärna med lärdomarna från det förflutna. Använd goda utvärderingar och var inte för byråkratisk.
<P>
Och till sist, herr talman, detta är förslag som är inriktade på en jämvikt mellan marknadskrafter och miljö. Detta är europeisk politik.

<SPEAKER ID=43 LANGUAGE="EN" NAME="McKenna (Verts/ALE). -">
Herr talman! Samtidigt som De gröna stöder kommissionens ansträngningar att skapa en hållbar fiskeripolitik inom EU, förkastar vi varje försök att rätt och slätt överföra våra problem till utvecklingsländerna. Under allt för lång tid har EU sänt ut sina fiskefartyg för djuphavsfiske att söka genom världshaven kring Afrika och andra områden där de kan orsaka ofantliga skador på fiskbestånd och lokala fiskesamhällen. Vi måste göra rent i vårt eget hus utan att föra över våra problem på dem som befinner sig i en så mycket sämre ekonomisk situation än vi själva och är beredda att göra vad som helst för de pengar de kan komma över.
<P>
Kommissionär Fischler har förklarat att EU måste verka för hållbart fiske överallt där EU:s flottor fiskar och vi skall se till att han håller fast vid det målet. Beträffande EU-flottornas överkapacitet vill jag fråga kommissionen vad man anser om den irländska regeringens tillkännagivande av ett investeringspaket på 56 miljoner euro för EU-fartyg i går? Detta står i tämligen stark konflikt med vad kommissionen försöker göra. Hur skall man komma överens med andra medlemsstater som skulle kunna följa efter och göra exakt det samma, om den irländska regeringen tillåts gå vidare med detta? Detta strider fullständigt mot det som kommissionen försöker uppnå.
<P>
Till sist, beträffande hela den här historien om Spaniens inblandning i reformen av fiskeripolitiken under de senaste veckorna - och en spansk minister som faktiskt medger på TV att han befallde sin kommissionär vad hon skulle göra - så strider det helt och hållet mot EU:s regler. Hela historien måste bli vederbörligen och grundligt undersökt, för såvitt jag kan se är alltihop mycket misstänkt.

<SPEAKER ID=44 LANGUAGE="PT" NAME="Figueiredo (GUE/NGL).">
Herr talman! Förslaget som kommissionär Franz Fischler precis har lagt fram här är en verklig krigsförklaring mot fiskesektorn, med särskilt allvarliga konsekvenser för länder med svagare och äldre flottor som Portugal. Med miljöskydd som förevändning föreslås en kraftig minskning av fiskeansträngningarna och med åtgärder som syftar till att minska fångstvolymerna och gynna att fartygen förstörs, och det tar inte hänsyn till varje lands särdrag eller behov. Man glömmer till exempel att Portugal är den medlemsstat som redan har minskat sina fiskeansträngningar mer än målen, och att man har en föråldrad flotta, nära 40 procent av fartygen är äldre än 25 år, och att man har lägst genomsnittsinkomster i Europeiska unionen.
<P>
Men det kommissionen lovar är fler stimulanser för att förstöra fartyg (287 i Portugal), det vill säga en minskning med nära 12 000 bruttotonnage, när det som behövs i Portugals fall är ett ökat stöd till moderniseringen av flottan för att försörja den befolkning som är Europeiska unionens största fiskkonsument per capita, vilket också gör Portugal till en lockande marknad för de multinationella företagens intressen. Men det ligger inte i varken befolkningens eller den strategiska fiskesektorns arbetstagares intresse som nu är allvarligt hotad. Därför förkastar vi förslaget och föreslår en allmän översyn av dess innehåll.

<SPEAKER ID=45 LANGUAGE="FR" NAME="Souchet (NI).">
Herr talman, herr kommissionär, kära kolleger! Den dödshjälpplan för det småskaliga fisket som kommissionär Fischler just lagt fram för oss måste avvisas i sin helhet, såväl när det gäller det allmänna synsättet som det tekniska. Till att börja med kännetecknas planen av en metod - en avskyvärd överstatlig sådan -, nämligen ett teknokratiskt självsvåld och en arrogans vilket, efter ett omfattande samråd som bara är ett spel för gallerierna av yrkesmänniskor, helt enkelt kan döma ut en bransch utifrån en missvisande generalisering från en teknisk expertis som är fragmentarisk och omstridd, partiell och partisk, och ofta felaktig - jag hänvisar till ansjovisen och gråsejen i Atlanten.
<P>
Dessutom är planen absurd och motsägelsefull eftersom den, genom att man där påstår sig vilja bevara fisken, fördömer det fiske som är mest reglerat och mest angeläget om att bevara resurserna till förmån för andra flottor, vilka är de som är minst intresserade av att bevara beståndet och som, om man instämmer med Fischler i morgon i stort sett blir de enda som försörjer en europeisk fiskmarknad i full expansion. Planen är farlig eftersom den inte går att tillämpa. Den bygger på ett centralt begrepp, fiskeansträngningen, som inte kan mätas med någon säker indikator, inget tillförlitligt statistiskt instrument - och det vet ni herr kommissionär. Planen återspeglar avslutningsvis de ökande motsättningarna inom unionen och faran som enhetliga lösningar innebär för EU:s övertag. Av vilken anledning skulle medlemsstaterna, som offrat sitt småskaliga fiske till förmån för industriellt fiske, hindra dem som vill behålla ett levande småskaligt fiske som grundläggande inslag i identiteten och lokaliseringspolitiken från att göra det?
<P>
Våra medlemsstater behöver alltså verkligen mobilisera sina starka krafter, det krävs en verklig kraftansträngning bland fiskevännerna, så att rådet otvetydigt den 11 juni fördömer den nygamla gemensamma fiskeripolitiken, som Fischler föreslår, och i stället kräver att den ersätts med en ambitiös plan. Denna plan bör vara en fullständig motsats till kommissionens förutsättningar, som består i katastrofer, utan seriös grund när det gäller resurserna, och vägran att beakta andra faktorer än fisket som tynger resurserna. Med beaktande av våra kunskapsbrister när det gäller resurser, vilket för övrigt erkänns i kommissionens grönbok, måste denna frivilliga plan innebära en avsevärd utveckling av forskning, som inte är underdånig mot kommissionen, och en nära förbindelse mellan yrkesutövarna och forskarna. På så sätt kan man förfina systemet med kvoter och förhindra upphuggning av nya båtar. Planen bör också innehålla det nödvändiga avsnittet med modernisering av flottan som yrkesfiskarna inte har möjlighet att bekosta själva. Statligt stöd krävs alltså och är berättigat, om vi vill undvika flera förlisningar på grund av en föråldrad flotta. Herr talman! Planen måste avslutningsvis, på samma sätt som inom jordbruket, innehålla ett avsnitt om ?ungdomars införlivande? och ett om ?spårbarhet? från fiskaren till konsumenten. Endast då kan vi bevara modellen med småskaligt fiske, som ett stort antal medlemsstater tycker är så viktig.

<SPEAKER ID=46 LANGUAGE="DE" NAME="Langenhagen (PPE-DE).">
Herr talman! Jag är angenämt överraskad över att ni, herr Galeote, som delegationsledare i dag också vill tala om fisket. Ni har rentav tre minuter på er. Det är tillräckligt lång tid som kompensation, kan jag tänka mig! Detta officiella stöd - ni herr Galeote, stöder ändå förhoppningsvis denna reform - skulle jag önska mig från alla kolleger. Tyvärr tycks fiskebåten i själva verket ha tappat rodret. Klimatet, inte bara inom fiskeriutskottet, är extremt kärvt. Tyvärr! För framtiden ber jag alla kolleger att förklara i vilken funktion de talar till denna kammare.
<P>
Jag vänder mig till er, herr Fischler: Vem kommer i framtiden att vid sidan av er vara vår kontaktperson i ert generaldirektorat, efter att er viktige medarbetare politiskt - ja, det säger jag - diskrediterats? För övrigt: Kan man överhuvud taget begära av skattebetalarna att de skall acceptera rotation på en rådgivande tjänst där det inte finns någon efterträdare i ämbetet? Vem skall för mig och oss äntligen lägga fram de uppgifter och fakta som vi behöver för att kunna vara med om reformen? Var snäll och låt oss också få veta era beräkningar och den metod som använts. De angrepp som nyligen gjorts kräver svar på detta.
<P>
Får jag mot denna bakgrund fråga er, herr Crespo - om han fortfarande vore kvar - men då er, herr Nogueira, hur ni uppfattar den nord-syd-konflikt som ni alltid tar upp? Befinner vi oss, fru Figueiredo, då verkligen i krig? Varför har de spanska vännerna i fiskeriutskottet varit så positiva just till den nya grupperingen Fiskens vänner? Åstadkommer denna grupp integration eller söndring? Varför deltar inte de andra fiskenationerna? Vill de inte? Var har vi gemenskapen?
<P>
Jag var i går i Vigo i Spanien. Några sade: ?Det är modigt av dig, flicka lilla!? Men där finns det mycket differentierade yttranden om detta. Larmklockorna ljuder i flera riktningar. Jag hoppas att alla, som i dag och i morgon uttalar sig om fisket, klarar av en integration. När allt kommer omkring vill vi alla ha en reform, eftersom vi har utfiskat haven. Nu måste vi bära följderna - tillsammans!

<SPEAKER ID=47 LANGUAGE="EN" NAME="Stihler (PSE). -">
Herr talman! Jag vill välkomna kommissionens reformpaket för den gemensamma fiskeripolitiken. Det gläder mig även att det inte är mycket som har förändrats jämfört med de ursprungliga målen för reformen.
<P>
Den befintliga gemensamma fiskeripolitiken har misslyckats med att uppnå sina mål. Den förmår i många fall inte ge fiskare en tillfredsställande försörjning, samtidigt som den har misslyckats med att bevara fiskbestånden för nuvarande och framtida generationer. Vi står inför svåra val. I den nya gemensamma fiskeripolitiken måste vi skära ned EU:s befintliga fiskeflotta, EU bör dock inte göra en generell nedskärning utan ta hänsyn till skillnaderna i storlek mellan de olika nationella flottorna i EU.
<P>
Den skotska flottan har, till exempel, redan minskat till en mera uthållig storlek under de senaste åren. Vi måste se till att det blir slut på subventionerna till byggandet av fartyg och använda de pengarna för att hjälpa fiskare som lämnar yrket att finna ny sysselsättning. Vi måste förverkliga det bevarande av 6- och 12-milsgränserna som föreslås av kommissionen - de flesta medlemsstater är överens om att dessa fungerar som skydd för kustregioner som är särskilt beroende av fisket - med ett mycket närmare deltagande för fiskeindustrin i utvecklingen och genomförandet av förvaltningsåtgärder för fisket, genom de nya regionala rådgivande kommittéerna. Vi måste undersöka problemet med kasseringar på allvar och vi behöver förbättra normerna när det gäller kontroll och tillämpning inom gemenskapen och en utjämning av dessa normer.
<P>
Slutligen behöver vi bättre avtal om fiske i utvecklingsländers vatten, som grundar sig på god vetenskap för att förhindra överexploatering av bestånden. Jag ser fram emot de kommande sex månaderna. Ju förr vi får ett slutresultat, desto bättre. Tiden är kort, men om viljan finns är jag förvissad om att vi kan få en gemensam fiskeripolitik som duger för det här århundradet.

<SPEAKER ID=48 LANGUAGE="PT" NAME="Nogueira Román (Verts/ALE).">
Herr talman, herr kommissionär Franz Fischler! Jag hoppas att ert förslag till reform av den gemensamma fiskeripolitiken förkastas av medlemsstaterna och av detta parlament. Jag hoppas också på er avgång då ni arbetar till förmån för länderna i norr, de länder som anser sig ägare av gemenskapshaven, och för att ni motarbetar de södra länderna, som Galicien och andra, vilka till och med betraktas som inkräktare i sitt eget hus i Europa.
<P>
Ert förslag måste förkastas eftersom det hör till en oupplyst despotism, för det är inte grundat på seriösa vetenskapliga undersökningar om resursbevarande, eftersom det gynnar en diskriminerande princip om relativ stabilitet som går emot fördragen och som ger stater som Danmark 16 procent av de normala gemenskapsfångsterna, medan Spanien endast får 6 procent. Inte i någon annan ekonomisk sektor skulle man djärvas föreslå det kommissionären föreslår för fisket.
<P>
Kommissionär Franz Fischler! Lämna er plats till en annan kommissionär som är mindre sekteristisk än ni, och som är öppnare och mer känslig för fiskesektorns behov, och som kan lägga fram åtgärder som är förenliga med en verkligt hållbar utveckling.

<SPEAKER ID=49 LANGUAGE="EN" NAME="Gorostiaga Atxalandabaso (NI). -">
Herr talman! Iberiska halvön, Europas största fiskeområde, kommer inte att kunna undvika en konfrontation med kommissionär Fischlers nya, urskillningslösa gemensamma fiskeripolitik. Sedan 1986 har halvöns fiskeflotta halverats och om de nya åtgärderna genomförs kommer den baskiske fiskarens dagar att vara räknade.
<P>
Kommissionen bör först och främst, på grundval av råd från vetenskapsmän och sjömän, klargöra omfattningen av effekterna av föroreningar från industrier och jordbruket, kärnavfall och tankfartyg som lidit skeppsbrott på fiskbestånden. För det krävs det mer tid. Samtidigt får inte konflikterna mellan det aktuella ordförandeskapet och kommissionen vara ett hinder för en ny period av effektiv kontroll av missbruket av nät med alltför små maskor, som kan ge de krympande fiskbestånden möjlighet att återhämta sig.

<SPEAKER ID=50 LANGUAGE="NL" NAME="Maat (PPE-DE).">
Herr talman! Kommissionären har hävdat att det bara går att bedriva god politik om man sätter tydliga mål. Det är en inställning som tilltalar mig. Han har också angett att fiskeripolitiken måste karaktäriseras av en strävan efter jämvikt mellan ekonomi, ekologi och sociala förhållanden. Men det som är helt säkert är att det inte kommer att finnas något fiske om det finns för lite fisk eller ingen fisk alls.
<P>
Flera bestånd har minskat dramatiskt. Det måste vi inse, och det betyder att åtgärder måste vidtas. Det fleråriga utvecklingsprogrammet har misslyckats. Med tanke på den nuvarande situationen kan vi inte fortsätta att bevilja bidrag till nyproduktion inom varvsindustrin. Jag skriver under på detta tillvägagångssätt och detta tydliga ställningstagande.
<P>
Jag skriver också under på kommissionärens åsikt att kvotkontrollen måste skärpas. Det är den europeiska fiskeripolitikens akilleshäl. Denna kontroll måste skärpas, och jag hoppas att vi här skall kunna förmå oss att från parlamentets sida skärpa kontrollen genom att ställa tillräckliga finansiella medel till förfogande för detta. Jag hoppas också att vi skall kunna förmå oss att genomföra fiskeripolitiken på så sätt att vi för varje fiskbestånd undersöker hur situationen är och även stämmer av vår politik i fråga om flottan och kvoter efter detta. Det måste bli ett slut på ?boskapsmarknadssystemet? med köpslående mellan medlemsstaterna om det sätt som kvoterna skall hanteras på från år till år, och jag välkomnar att vi kanske går mot ett flerårssystem för kvoterna.
<P>
Jag anser att smärtsamma åtgärder måste åtföljas av tillräckliga åtgärder i fråga om finansieringen: Det får inte vara så att den ena medlemsstaten stöder det sociala programmet genom samfinansiering och den andra inte. Helst skulle jag vilja se att det inte var tal om samfinansiering vid genomförandet av detta, utan om direkt finansiering av Europeiska unionen.
<P>
Jag har ännu en kritisk kommentar beträffande denna fråga: det är inte tillräckligt tydligt i vilken grad medlemsstater som för tillfället inte har tillgång till Nordsjön och som inte har någon kvot snart kommer att ha det. För det kan väl inte vara så att några medlemsstater runt Nordsjön drabbas hårt av nedskärningen av fiskeflottan och att andra medlemsstater samtidigt får tillgång nu. Det passar inte ihop. Man kan inte skruva till kranen på ett ställe för att vrida på den ytterligare på ett annat ställe.

<SPEAKER ID=51 LANGUAGE="PT" NAME="Lage (PSE).">
Herr talman! Ingen med sunt förnuft kan neka eller ifrågasätta det absoluta behovet av att bevara och skydda fiskeresurserna, det vill säga de hotade fiskearterna. Det går faktiskt inte att tillåta en plundrande inställning så som har skett tidigare men med en teknik för 2000-talet. Fisket som utplundring måste stoppas, det finns inget försvar för det. Men reformen börjar illa, kommissionär Franz Fischler, indragen i polemik, den har börjat som en fars skulle jag vilja säga! Den är därför hotad till livet, den är dödligt sårad. Det är synd! Den får mottagarna emot sig vilka gör uppror.
<P>
Reformen måste vara objektiv, besinningsfull och pedagogisk, och inte präglas av den stämning av gerilla som har skapats. Det är å andra sidan en alltför brutal reform som får de berörda att sätta sig emot den. Det är en obalanserad reform som bevarar det industriella fisket intakt i vissa länder. Det är en orättvis reform eftersom den inte tar hänsyn till de som svikit sin plikt och de som har respekterat den politik som hittills har förts på området. Det är en reform med en svag vetenskaplig grund. Alla är överens om detta! Slutligen är det en teknokratisk reform. Den tar inte hänsyn till överlevnaden för tusenåriga kulturer och livsmönster som bör bevaras. Därav våra reservationer och våra protester!

<SPEAKER ID=52 LANGUAGE="FR" NAME="Piétrasanta (Verts/ALE).">
Herr talman, herr kommissionär, kära kolleger! När det gäller den gemensamma fiskeripolitiken förespråkar vi här sedan flera år försiktighet och konkreta åtgärder, förvaltning av beståndet och bevarande av den marina miljön. Dessa förslag som går i riktning mot ett hållbart fiske har de flesta regeringar inte reagerat på. När vi nu konstaterar att beståndet håller på att ta slut - mellan en och två tredjedelar av kummel, torsk och vitling har försvunnit - känner vi oss ställda mot väggen. Man kan alltså inte göra besparingar genom att reformera verktyget, som måste bli mindre aggressivt och mer selektivt, eller genom att undvika exempelvis bifångsterna som ibland utgör 80 procent av fångsten, och omfattar även unga fiskar.
<P>
Detta direktiv har upprättats i allmänhetens intresse och varje medlemsstat kan tillämpa det som den finner bäst. I motsats till ett relativt förstörande industriellt fiske förespråkar vi för vår del ett småskaligt fiske som ger större möjligheter att bevara sysselsättningen. Men vi behöver säkert avsätta större belopp på det sociala området än de som planeras i dag. Vi är ändå inte positiva till blinda administrativa åtgärder. Dessa måste fastställas i samarbete med de regionala råden för samråd som föreslås av kommissionen och som skall bestå av yrkesmänniskor, medlemmar ur arbetsdomstolen, vetenskapsmän och civila samhällen och som kan anpassa åtgärderna till de särskilda förutsättningar som råder i branschen. Vi borde då få möjlighet att inte bara rädda det som räddas kan, utan framför allt ge fisket ett nytt uppsving och den hållbara utveckling som krävs både för vår ekonomiska och mänskliga balans.

<SPEAKER ID=53 LANGUAGE="PT" NAME="Cunha (PPE-DE).">
Herr talman, herr kommissionär! Jag företräder ett land där fisket och havet utgör en historisk bas och där hela fiskesektorn sysselsätter nära 50 000 människor. Den första kritik jag vill göra mot kommissionens förslag är att det inte tar hänsyn till mångfalden i sammansättningen av Europeiska unionens fiskeflotta. Det finns länder där flottan till största delen består av stora fartyg för industriellt fiske och andra där majoriteten består av småfartyg. I Portugal är 90 procent av de befintliga fartygen är kortare än 12 meter och sysslar med småskaligt kustfiske. Eftersom nära 40 procent av dessa fartyg är äldre än 25 år, utan ekonomiska bidrag från gemenskapen kommer den överväldigande majoriteten av våra fiskare att se sig oförmögna att modernisera och göra sin verksamhet möjlig.
<P>
Den andra stora kritiken jag vill ta upp är att det finns en grundläggande fråga som förgiftar alla dessa förslag och som handlar om hur de olika länderna uppfyller de utstakade målen i de fleråriga utvecklingsprogrammen, de så kallade FUP. Vissa länder har uppfyllt dessa mål och vissa, som Portugal, har till och med överskridit dessa mål med 30 procent, medan andra inte har uppfyllt dem utan till och med har ökat sin flottkapacitet. Jag vill alltså påminna om att efter att Portugal gick med i Europeiska unionen 1986, har den portugisiska flottan minskat med 45 procent och den totala fångsten har minskat med 50 procent. Sett till dessa siffror anser jag inte att det är rättvist att kräva ännu mer uppoffringar av oss när det finns länder som har ökat sina flottor. Om man inte tar hänsyn till denna nyligen inträffade historia, är kommissionens förslag inte bara till för att låta syndaren betala vad som tillkommer honom utan det är värre, man kompenserar den som svikit sin plikt tidigare.
<P>
För att avsluta, herr kommissionär, vill jag säga er att det är ett misstag att vilja genomföra en reform i brådrasket för det är aldrig bra. Argumentet om hållbara resurser är mycket allvarligt, men det får inte användas för att hafsa igenom saker och undervärdera den mänskliga och sociala dimensionen i problemet genom att framför allt införa en orättvis balans. Man nämner inte frågorna om fiskmjöl, om gemenskapens yttersta randområden eller det olagliga fisket. Och jag hoppas att reaktionerna på kommissionens förslag tjänar till att på nytt tänka över det som inte är genomtänkt och att det kan leda till en mer balanserad reform som tar hänsyn till alla aspekter av problemet. Fast för detta är det nödvändigt att vänta litet till.

<SPEAKER ID=54 LANGUAGE="FR" NAME="Gillig (PSE).">
Herr kommissionär! Ni har just lämnat förslag när det gäller att reformera den gemensamma fiskeripolitiken och direkt blossar polemiken upp. I era förslag och utöver vissa positiva aspekter de innehåller, jag tänker särskilt på frågorna om kontroller och sanktioner där alla verkar vara överens, är det två för oss grundläggande aspekter som inte beaktats. Den första är hänvisningen till den tillåtna totala fångstmängden, dessa berömda mängder, och frågan om kvoter, som borde förbli hörnstenen i den gemensamma fiskeripolitiken.
<P>
Den andra aspekten jag vill betona är den som man inte tagit hänsyn till, som till och med föraktats ganska mycket, nämligen den som rör den ekonomiska och sociala sammanhållningen i branschen, och konsekvenserna när det gäller lokal sysselsättning, vare sig det handlar om direkt eller indirekt sysselsättning. De enda sociala åtgärder som planeras är pension eller omställningslån. Man har inga planer för de yngre generationerna, med utbildning eller förbättrade arbetsvillkor, och därmed säkerhetsinvesteringar på båtarna. Att använda skyddet av arterna, fiskar i detta fall, som enda kriterium för att fastställa en politik är oacceptabelt.
<P>
Garantin om varaktighet är för oss, oavsett vilket område det gäller, resultatet av en balans mellan ekonomiska målsättningar, miljömålsättningar, förvisso, men också sociala målsättningar. En gemenskapspolitik, en gemensam politik måste, för att förstås och accepteras, bygga på detta globala synsätt, och det gör inte de förslag ni lämnar i dag på fiskeområdet. Jag tror att man kan utvidga diskussionen om de sociala målsättningarna, om risken med att göra sig av med de sociala målsättningarna i Europeiska unionens politik, vilket i dag är en grundläggande anledning till att våra landsmän avvisar Europa och känner misstro. Åtgärdernas effekter på de regioner som är beroende av fisket har inte beaktats tillräckligt och denna obalans innebär att de förslag ni i dag lämnar måste ses över.

<SPEAKER ID=55 LANGUAGE="ES" NAME="Bautista Ojeda (Verts/ALE).">
Herr talman! Låt mig säga något i förtroende. Vet ni var Barbate eller Isla Cristina ligger? Vet ni var Ayamonte, Almería och Motril ligger? Känner ni till något mer om Andalusien än den beska smaken hos dess gröna oliver?
<P>
Utan bitterhet, herr kommissionär, har ni satt ett nytt rekord som blir svårt att slå när det gäller förslag för att förstöra arbetstillfällen.
<P>
Har ni eller någon i ert arbetslag beaktat eller tänkt på att era förslag till reform av den gemensamma fiskeripolitiken läggs till de totalt misslyckade förhandlingarna med Marocko för att förnya ett traditionellt fiskeavtal som skulle undvika att tusentals arbetstillfällen inom den icke-industriella flottan försvinner?
<P>
Herr kommissionär! Ni globaliserade fisket i södra Europa, ni lyckades uppnå att den plats om en icke-industriell flotta upptog i enlighet med ett avtal mellan Marocko och Europeiska unionen, i vilket de biologiska parningsplatserna respekterades och arter och nät kontrollerades på ett utmärkt sätt, nu upptas av en flotta som inte respekterar de biologiska parningsplatserna och inte heller kontrollerar de arter som finns i dessa fiskevatten. Denna flotta lossar inte delar av sina fångster och genererar inte heller arbetstillfällen för dem som är bosatta i regionen, vilket gemenskapsflottan gjorde.
<P>
Ni, herr kommissionär, har lagt fram ett förslag till gemensam fiskeripolitik som exakt anger antal skrotningar och de arbetstillfällen som kommer att förloras, men där lösningarna för att mildra de sociala och ekonomiska problem som blir resultatet av ert förslag är höljda i ett fullständigt dunkel. Vet ni var de pengar vi behöver skall tas ifrån? Nu vill man att vi skall omplacera de arbetslösa fiskarna inom turistsektorn. Fler hotell, fler golfbanor, herr kommissionär? Är det vad ni kallar hållbar utveckling? Är detta att diversifiera regionernas ekonomi? Inser ni att ni skadar fiskets hållbarhet genom att förbjuda en modernisering av flottan, ett fiske som i högre grad respekterar miljön i fiskevatten och att det är de sysselsatta inom fisket som är mest intresserade av att respektera miljön?
<P>
Med era förslag krossar ni den enda flotta som generar arbetstillfällen och samtidigt respekterar miljön, nämligen det icke-industriella fisket. I förslaget förbjuds även inrättande av gemensamma företag, den enda lösning vi hade kvar för att lösa problem som det med Marocko. Visst, vi kommer att bli rika på skrothandel.
<P>
Slutligen kommer ert förslag inte bara att påverka sysselsättningen eller en traditionell kultur som är knuten till samhällen ni inte känner till, utan en av de grundläggande komponenterna i Medelhavsdieten kommer även att fördyras, en hälsosam och balanserad diet utan kolesterol som vi tack vare era förslag kommer att förlora till förmån för den skräpmat som är så populär i norra Europa.

<SPEAKER ID=56 LANGUAGE="IT" NAME="Lisi (PPE-DE).">
Herr kommissionär! Jag avundas er sannerligen inte. Detta säger jag inte på grund av alla de komplimanger och lyckönskningar ni har mottagit i kammaren, utan därför att ni, dessvärre, i dag har kommit hit för att tala om en politik som brutit samman. Ni kan med andra ord, åtminstone ur rent mänsklig synpunkt, vara säker på att ni har all min sympati.
<P>
Varför påstår jag att ni har berättat om en fiskeripolitik som brutit samman? Jo, ni sade ungefär att ?vi har lagt ut pengar på att göra fisket mindre intensivt?, och vi kan konstatera att pengarna i verkligheten använts för att öka intensiteten; ?vi har lagt ut pengar på att bevara fiskresurserna? och - att döma av de siffror som ni har antytt, även om ni inte har lämnat ut dem - så vet vi att fiskbestånden är på väg att bli totalt uttömda; ?vi har lagt ut pengar på att begränsa de sociala effekterna i denna sektor vad gäller sysselsättningen? och ni har i dag nämnt 66 000 förlorade arbetstillfällen, plus de 28 000 som vi räknar med att förlora.
<P>
Alltså, herr kommissionär, en första fråga inställer sig: Om nu detta är resultatet - och detta var det resultat som ni hade inför ögonen - varför har kommissionen ända till i dag så envist försvarat denna gemensamma fiskeripolitik? Det är en naturlig fråga.
<P>
Jag förstår och jag ser av de förslag som ni har lagt fram att det funnits en vilja till förändring på detta område, men jag vill inte gå in på detaljer, något som vi gärna gör när det gäller konkreta förslag, och i dag finns det inte tid till det. Men tillåt mig bara en rekommendation, en kraftfull rekommendation, som jag skulle vilja att kommissionen rättade sig efter: Låt oss inte upprepa det förgångnas misstag; låt oss inte tro att våra fiskare skulle vara fiender till en hållbar utveckling, fiender till försöken att bevara balansen. De är i stället våra viktigaste allierade, de är era viktigaste allierade. Om vi inte engagerar dem, och om inte ni gör det, när det gäller att bestämma målen och när det gäller att genomdriva de regler vi bestämmer, så kommer det inte att finnas några mål att uppnå. Regionaliseringen är ur den synpunkten en av de viktigaste punkterna, för den centralisering med vilken vi har förvaltat politiken har misslyckats.
<P>
En annan fråga ligger mig varmt om hjärtat: Medelhavet. Ni har i dag inte lagt fram de förslag som sägs vara nära förestående. När det sker skall jag försöka förstå och avge ett omdöme, mitt och mitt lands, om denna andra sektor inom fiskeripolitiken.

<SPEAKER ID=57 LANGUAGE="EN" NAME="Nicholson (PPE-DE). -">
Herr talman! Jag välkomnar det faktum att vi äntligen har börjat diskutera förslagen till reform av den gemensamma fiskeripolitiken. Jag tycker inte om den väg vi har gått. Men det var inte mycket vi kunde göra åt det. Vi måste acceptera att den nuvarande gemensamma fiskeripolitiken har misslyckats. Det vet vi alla.
<P>
Vi måste komma fram till att det är vårt ansvar att, som Stevenson har sagt, gripa oss an med sakinnehållet och arbeta tillsammans med kommissionen och rådet för att utarbeta en politik som förhoppningsvis kommer att vara oändligt mycket bättre än den tidigare.
<P>
Jag välkomnar det faktum att vi kommer att ge lokala fiskare, som är närmare de områden där de arbetar, mera ansvar. Jag vill se verkligt ansvar, och inte något sorts minsta möjliga samråd, för om det är det vi kommer att få så kommer det inte att fungera. Ja, vi medger alla att kapaciteten måste minskas, och när allt det här är klart måste vi ha en uthållig fiskeindustri och en fiskeflotta. Vi måste utveckla en politik som kommer att fungera.
<P>
I åratal har Förenade kungarikets regering svikit fiskare och fiskeindustrin totalt. Jag vill att kommissionären skall försäkra att vad som än införs, så skall det vara enhetligt för hela Europeiska unionen och finansieras på ett enhetligt sätt, så att ingen medlemsstat kan ösa in mera pengar än någon annan för att stödja just sin industri.
<P>
Vi kan inte behandla alla punkter här i dag. Vi skulle kanske vilja göra det, men vi kan inte. Vi är alla medvetna om att det handlar om levebrödet för alla de som är sysselsatta inom dessa industrier och jag är säker på att vi alla kommer att arbeta för att försöka finna en lösning.
<P>
Till sist vill jag ställa samma fråga till er, herr kommissionär, som jag framförde i utskottet i förra veckan. Jag bad er sammanfatta de väsentliga punkter i rapporten som har ändrats sedan Smith entledigades från sitt ämbete. Ni samtyckte till att ni skulle informera fiskeriutskottet. Kommer ni att stå fast vid det och tala om för oss vilka väsentliga förändringar som har gjorts i rapporten sedan Smith tvingades lämna sin post?

<SPEAKER ID=58 LANGUAGE="ES" NAME="Galeote Quecedo (PPE-DE).">
Herr kommissionär! Ni lägger fram ett förslag inför Europaparlamentet som innebär ett konstaterande av att Europeiska kommissionens har misslyckats med att handlägga den gemensamma fiskeripolitiken.
<P>
Nu föreslår ni att sektorn skall betala detta misslyckande, men inte hela sektorn, ni vill att de yrkesverksamma inom fisket i Medelhavsområdet skall betala, som fiskar för mänsklig konsumtion, inte för att tillverka fiskmjöl, fiskare som har offrat mycket under de senaste åren i form av en konstant minskning av flottan och som nu måste axla kostnaden för detta förslag. En kostnad som er budgetansvarige kollega förresten inte vill ha med att göra budgetmässigt sett. Varifrån skall ni då ta de 240 miljoner euro som saknas för att stimulera skrotningen mellan åren 2003-2006? Kommer ni att ta dem från strukturfonderna?
<P>
Låt mig påminna er om några siffror som era egna tjänsteavdelningar har räknat ut. Mellan år 1996-2000 tvingades till exempel Spanien att minska sin flotta med cirka 88 000 ton, och under samma period ökade till exempel Danmark sin flotta med cirka 64 000 ton med hjälp av gemenskapsstöd. Detta är siffror från era egna tjänsteavdelningar.
<P>
Försöker ni nu lugna sektorn genom att säga att fiskarna från Portugal och Spanien efter 17 års väntan skall få tillgång till fiskevattnen i Nordatlanten? Detta garanteras i den anslutningsakt som Europeiska kommissionen hittills inte har kunnat ändra.
<P>
Kommissionären tog upp förändringar som har genomförts inom Europeiska kommissionen, som han karakteriserar som normala. Vad som inte är normalt är att man gör en geografisk uppdelning som möter så stark kritik från de tre institutionerna. Eftersom fotbolls-VM snart börjar, herr kommissionär, kan vi säga att nord vinner över syd med 1-0 i och med ert förslag, men matchen har bara börjat och vi hoppas att ni agerar som en rättvis och balanserad domare. Detta är det viktiga. Det underliga är ett av de inlägg vi lyssnade till i början av denna debatt sätter framtiden för tusentals familjer i Galicien och Andalusien i andra hand framför ett försök till inrikespolitisk lönsamhet som jag helt enkelt anser vara föraktligt och jag beklagar att de eller dem som har gjort detta inlägg inte är här längre. Detta är inte en institutionell kris, utan en personlig kris, en attitydkris, en kris som ger upphov till att alla, och särskilt de yrkesverksamma inom fisket i mitt land, kommer att göra motstånd i många år mot dem som uttalar sig på detta sätt.

<SPEAKER ID=59 LANGUAGE="EN" NAME="Stevenson (PPE-DE). -">
Herr talman! Jag tar till orda för en procedurfråga innan det är dags för kommissionär Fischlers replik till denna debatt. Barón Crespo sade att han inte har något förtroende för min opartiskhet som ordförande för fiskeriutskottet. Som ordförande för det utskottet strävar jag hela tiden efter att vara fullständigt opartisk, men opartiskhet måste bygga på att allting går ärligt till. Jag är övertygad om att samtliga i denna kammare anser att alla medlemsstater skall behandlas lika. Om det är en okänd princip för Barón Crespo så tycker jag synd om honom. Jag hoppas att kammaren kommer att stödja mig i detta.

<SPEAKER ID=60 LANGUAGE="DE" NAME="Fischler">
Herr talman, mina damer och herrar ledamöter, mina damer och herrar! Jag har mycket uppmärksamt lyssnat till denna debatt. Jag vill nu än en gång ta ställning till några inlägg på viktiga punkter, framför allt också där det uppenbarligen ännu föreligger vissa oklarheter. Men jag har en vädjan till er. Jag förstår mycket väl att polemik egentligen utgör kryddan i en parlamentarisk debatt. Men jag tror att begrepp som ?dödsdom? och ?avrättning?, liknande verbalradikalism, egentligen inte anstår denna kammare.
<P>
(Applåder)
<P>
Jag uppmanar er därför att gå tillbaka till en saklig debatt, ty problemen är tillräckligt stora, vi behöver inte göra dem större på konstgjord väg. Jag tror att vi också verkligen bör hålla fast vid det som Langenhagen sade: Vi drar inte ut i krig! Vi vill egentligen uppnå en situation som ser mer hoppfull ut för våra fiskbestånds och vår fiskerisektors framtid än det som man upplevt under tidigare år. Det måste vi gemensamt arbeta på.
<P>
Jag tror att vi inte heller bör leka denna gamla lek, herr Galeote, och säga att det här pågår ett spel mellan nord och syd, där ni säger att det för närvarande står 1:0 till nord. Det kan jag inte se. Om det överhuvud taget är på det viset, så har spelet just börjat, och vi bör spela tillsammans och vara medvetna om att vi här inte bör låta denna traditionella frontbildning uppstå, som tidigare ofta lett till problem.
<P>
Stevenson har lagt fram olika siffror. Jag ber om förståelse: Det är verkligen bättre att helt enkelt låta siffrorna tala för sig och anföra dem som det finns stöd för. Herr ledamot, på sidan 49 i förordningen om resurshantering kan ni se vilka siffror det verkligen rör sig om när det gäller fartyg per medlemsstat.
<P>
Jag vill också vädja om att man klargör vad man menar med vetenskaplig. Forskningen skall inte genomföra ett stort projekt före reformen, för att man sedan skall fortsätta med reformhanteringen, utan forskningen måste bli en ständig följeslagare till fiskeripolitiken. Exakt detta finns också medtaget i våra förslag. Baron Crespo har frågat varför inte samma saker gäller för fiskeripolitiken som för den gemensamma jordbrukspolitiken. Han är tyvärr inte längre här, men jag skulle vilja att man meddelar honom att det är exakt samma sak som gäller. Grundprincipen för framtiden inom båda politikområdena heter hållbarhet i alla tre dimensionerna. Det skall vi hålla oss till.
<P>
Det är också fel när man påstår att vi inte längre bryr oss om yrkesfiskarnas och båtarnas säkerhet. Det förutses uttryckligen att även investeringar i fartygens säkerhetsinrättningar skall få fortsatt stöd i framtiden. Här finns det inga som helst ändringar, utan vi vill tvärtom koncentrera stödet starkare just på detta.
<P>
Sedan är tillgången till vattnen en stor fråga. Här tycks det finnas vissa missförstånd eller kanske också feltolkningar. För det första finns det nu liksom tidigare en bestämmelse i Spaniens och Portugals anslutningsfördrag. Denna bestämmelse löper ut i slutet av detta år. När den löper ut garanteras det att dessa båda stater inte längre måste godta några specifika restriktioner, inte längre får diskrimineras, utan skall ha tillgång till vattnen. Men uppmärksamma skillnaden: Tillgång till vattnen är inte identiskt med tillgång till resurserna! När en övergångsbestämmelse löper ut betyder det att gemenskapsrätten skall tillämpas utan diskriminering. Det kommer vi att göra, och ingenting annat, ty det är vi förpliktade till! Det hade inte alls behövt nämnas i reformen, eftersom det är självklart. Men vi nämnde det trots detta, för att klarlägga det.
<P>
Ett annat problem tycks vara att man här fått det intrycket att vi genom vår nya flottpolitik vill bestraffa de länder som hittills frivilligt har gjort mer än de varit förpliktade till. För det första: Låt oss inte glömma bort att vår flotta i Europa är för stor. Den som bestrider det, han inser inte fakta.
<P>
För det andra: Det finns sanktioner för dem som inte uppfyller de krav som redan nu trätt i kraft och som utgör gällande lag. De är uttryckligen medtagna i förslagen. För dem kommer exempelvis fiskeansträngningarna att reduceras. De stater som frivilligt har gjort mer, har i varje fall en stor fördel med detta nya system, eftersom den fiskeansträngning, som i framtiden skall delas upp på de enskilda medlemsstaterna, då kan delas upp på ett ekonomiskt förnuftigare sätt på denna flotta, och inte innebär att inget enda fartyg får tillräckligt många dagar till sjöss för att kunna fiska på ett meningsfullt sätt. Det är den stora skillnaden, och då är det fördelaktigt att olika medlemsstater har uppfyllt kraven i den befintliga rätten, och inte bara det, utan de har rentav gjort mer än så.
<P>
Jag vill inte vidare kommentera att det här i flera fall krävts en åternationalisering av fiskeripolitiken. Om man vill skjuta sig själv i knäet, får man göra det. Men det är, tror jag, inte någonting som verkligen leder oss framåt. Vi behöver en gemensam fiskeripolitik, gemensam för alla medlemsstater.
<P>
Ännu en fråga som uppenbarligen alltid sörjer för en viss upprördhet, nämligen det industriella fisket. Det stämmer att ganska betydande mängder fiskmjöl fortfarande produceras, inte minst för att användas som foder på fiskfarmerna. Det betyder att utan detta fiskmjöl finns det i stor utsträckning inte heller något vattenbruk. Inte heller det bör vi glömma bort.
<P>
För det andra: Det industriella fisket koncentrerar sig på fisksorter som inte spelar någon roll som människoföda. Det finns därför ingen konkurrens mellan det industriella fisket och fångst av fisk för användning som människoföda. Naturligtvis kommer det industriella fisket att vara underkastat samma restriktioner och samma normer som allt annat fiske. Det man verkligen inte kan förebrå oss är att vi inför denna reform inte har undersökt situationen och utvecklingsproblemen utförligt i de regioner som är särskilt beroende av fisket. Vi har genomfört 22 undersökningar i sådana regioner. Resultatet kan ni när som helst ladda ner från Internet. De har funnits där i ett år.
<P>
Sedan till detta att man har ett intryck av att vi så att säga skulle genomföra en skrotningsreform. Också här ber jag er att inte överdriva! Det som föreslås kommer förmodligen att leda till en minskning av flottan med 10 procent. 10 procent! Man bör därför inte uppträda som om det i framtiden överhuvud taget inte skulle finnas några fartyg! Men det finns en skillnad mot tidigare, nämligen att vi genomför dessa åtgärder på ett socialt ansvarsfullt sätt, eftersom vi ju kommer att låta denna nödvändiga minskning av flottan åtföljas av motsvarande sociala åtgärder. Om man alltså vill komma med några anklagelser, då borde man göra det mot den nuvarande politiken och inte mot den kommande!
<P>
Ytterligare en punkt är diskussionen om det småskaliga fisket och fisket med mycket stora och effektiva fartyg. Här anser jag faktiskt - och det har jag också sagt i kommissionen - att det är nödvändigt att man även när politiken genomförs tar hänsyn till denna skillnad. Det är viktigt att vi också medger en framtid för det småskaliga fisket.
<P>
När man frågade mig vad som har ändrats i förslagen på grund av generaldirektör Smidts avgång, så bör denna fråga korrigeras i två avseenden. För det första: Det existerar ingen ?Smidts avgång?. Han är fortfarande generaldirektör för Generaldirektoratet för fiske. För det andra: I fråga om innehållet kan jag med viss stolthet säga att förslagen över huvud taget inte har ändrats.
<P>
Galeote frågade till slut varifrån pengarna till reformen kommer. Som sagt, en del av pengarna skall ju komma genom att vi på nytt tänker över huruvida våra strukturprogram för fiskerisektorn är riktiga i sin nuvarande skepnad, och genomför en omorganisation. En annan del av pengarna skall komma från flexibilitetsinstrumentet. Ytterligare en del kommer vi att skaffa fram inom ramen för den planerade översynen efter halva tiden. Om ni tittar på hur långt flödet av betalningar ur strukturfonderna för närvarande ligger efter det planerade datumet, nämligen med mer än 80 miljarder euro, då kommer i det sammanhanget en diskussion om 200 miljoner euro inte att betyda särskilt mycket.
<P>
En sak är i varje fall klar: När vi undrar om vi behöver en reform - och detta har parlamentet redan flera gånger sagt ?ja? till - när vi undrar om vi har problem med bestånden, kan vi inte fortsätta med de medel vi har; när vi undrar om vi måste minska kapaciteten, när vi undrar om vi har ett socialt ansvar, då tror jag att kommissionens förslag ger ett klart svar på dessa frågor!
<P>
(Applåder)

<SPEAKER ID=62 LANGUAGE="EN" NAME="Hudghton (Verts/ALE). -">
Herr talman! Jag inser att det finns väldigt många frågor som kommissionären skall behandla i en sådan här debatt, men mina frågor var preciserade, i synnerhet vad beträffar relativ stabilitet, som inte nämndes i sammanfattningen. Dokumentet ?Sammanfattning av kapitel 4? säger ?relativ stabilitet bör bevaras, dock skall metoden för tilldelning av varje bestånd beslutas av rådet för att tillämpningen skall bli mera öppen för insyn?. Vad innebär detta? Öppnar det en möjlighet för att fördelningsnycklar skulle kunna ...
<P>
(Talmannen avbröt talaren.)

<SPEAKER ID=63 NAME="Talmannen -">
Herr Hudghton, det är inte en ordningsfråga, det är en detaljfråga. Vi kommer att ha gott om tid för att diskutera detta betänkande innan det kommer tillbaka till parlamentet.
<P>
Debatten är avslutad.

<SPEAKER ID=65 NAME="Talmannen -">
Nästa punkt på föredragningslistan är betänkandet (A5-0144/2002) av Konrad för utskottet för ekonomi och valutafrågor om förslaget till kommissionens förordning om tillämpningen av artikel 81.3 i fördraget på grupper av vertikala avtal och samordnade förfaranden inom bilindustrin.

<SPEAKER ID=66 LANGUAGE="DE" NAME="Konrad (PPE-DE)">
Herr talman, mina damer och herrar, kära kolleger! Vid denna reform av gruppundantagsförordningen handlar det om en nyorganisation av handeln med fordon i Europeiska unionen. Detta reformförfarande är enligt min uppfattning mycket viktigt, även för den europeiska konkurrenspolitiken. Eftersom det ligger till på det viset har parlamentet i en dialog försökt komma överens med kommissionen om viktiga detaljbestämmelser. Som föredragande vill jag tillfoga att ni, kommissionär Monti, också personligen i en mycket intensiv dialog med parlamentet, med föredraganden och många ledamöter i denna kammare sett till att många förslag från parlamentet tagits med i era funderingar inom ramen för denna konstruktiva dialog.
<P>
Hur ser för närvarande situationen ut för återförsäljarna i Europeiska unionen med den gamla gruppundantagsförordningen? Vad möjliggör den gamla gruppundantagsförordningen vid utformningen av avtalet mellan återförsäljarna och de mäktiga biltillverkarna? Där har det gjorts mycket intressanta iakttagelser med avseende på nuvarande förhållanden: Nu är det så att återförsäljarna bara får driva handel med ett märke. Nu kan tillverkaren kräva av återförsäljaren att han vid sidan av försäljningen också måste utföra service. Nu kan reservdelar bara kan beställas från biltillverkaren och inte från reservdelstillverkaren. Nu kan biltillverkarna ställa upp riktlinjer för hur många fordon återförsäljarna måste ha i lager.
<P>
Denna situation kännetecknas uppenbarligen av att det här förekommer mycket ojämlika maktförhållanden mellan handeln och tillverkarna. Jag tror att föreliggande förslag till ny gruppundantagsförordning säkert också kan bredda basen för de små och medelstora företagen, och för övrigt också ge möjlighet till bättre inköpsvillkor för konsumenten på grund av att situationen på marknaden förbättras.
<P>
I framtiden kommer återförsäljaren att kunna handla med flera märken. I framtiden kommer återförsäljaren inte att kunna åläggas att också erbjuda service. I framtiden kommer det att finnas fler oberoende verkstäder och oberoende reparationsföretag, som kan få information - det har vi sett till - direkt från tillverkaren, för att överhuvud taget kunna underhålla och reparera bilar. Detta är i framtiden ett plus, som organiseras med hjälp av denna gruppundantagsförordning.
<P>
När vi tittar på den aktuella situationen, kännetecknas den för övrigt också av en stor våg av uppsägningar från tillverkarnas sida gentemot återförsäljarna. Det kritiserar jag inte. Tillverkare måste kunna omorganisera sina försäljningsnät. Men totalt sett har för närvarande mer än 3 000 företag sagts upp. Genom denna reform kan de hållas kvar på marknaden, genom denna reform har de möjlighet att stanna kvar där.
<P>
Beträffande försäljningsstrukturerna i Europeiska unionen: Jag tror att vi med den föreslagna försäljningsstrukturen - så som Monti har föreslagit - kommer att få en mycket stark avregleringsvåg. Detta är en stor omställning inom handeln vid sidan av de nuvarande svåra villkoren. Därför har parlamentet arbetat för att övergångsfristerna skall förlängas, för att ge marknaden möjligheter att utveckla detta. Därför kommer vi i morgon att få stor majoritet för ett förslag om att förlänga övergångsfristen för etableringsklausulen till 2005. Samtidigt krävs en tidsenlig översynsklausul för att se om en lokaliseringsklausul fortfarande är nödvändig, mot bakgrund av situationen på marknaden. Majoriteten i parlamentet står bakom detta förslag. Jag tror att vi därmed också kan säkra en stor majoritet i parlamentet för Montis reformförslag.
<P>
Herr kommissionär, vi kommer i morgon att stödja ert reformförslag med stor majoritet. Jag tror att vi i slutet av denna förhandling, när vi tittar på denna reform, måste konstatera att det för en bestämd bransch än en gång finns ett undantag från konkurrensbegränsande samverkan. Men jag säger också att det i framtiden måste finnas färre undantag för vissa branscher! Därför vore det klokt om man inom näringslivet ställer in sig på att det år 2010 inte automatiskt kommer att följa några fortsatta liknande bestämmelser, utan att vi kommer att se till att få en situation som inte längre präglas av undantag från konkurrensbegränsande samverkan.

<SPEAKER ID=67 LANGUAGE="DE" NAME="Berger (PSE)">
Herr talman, kära kolleger, herr kommissionär! Som föredragande av yttrandet från utskottet för rättsliga frågor och den inre marknaden vill jag hjärtligt gratulera föredraganden till hans betänkande och tacka honom och alla andra ledamöter i utskottet för ekonomi och valutafrågor för det mycket goda samarbetet. Det ansvariga utskottet har ju i den ena eller andra formen kunnat införliva det som vi föreslagit från utskottet för rättsliga frågor och den inre marknaden. I detta utskott kunde vi inskränka oss till några få ändringsförslag, för det första därför att vi stöder kommissionens principiella ansats. Det är aldrig helt i sin ordning att kvantifiera, men jag vill säga att vi också vill fullständigt stödja 95 procent av innehållet i det som kommissionen har föreslagit. I många andra frågor är säkert snarare utskottet för ekonomi och valutafrågor lämpat att ta ställning.
<P>
Vi har i utskottet framför allt hållit fast vid en principiell punkt. Dagens debatt, och allt som tidigare tilldragit sig, har ju visat att det i fråga om denna gruppundantagsförordning, hur skrymmande titeln än är, handlar om något som direkt berör alla våra väljare och mycket stora kretsar i Europa. Ändå är det en akt som kan beslutas autonomt av kommissionen och där Europaparlamentet bara deltar i ett frivilligt samrådsförfarande. Med all respekt för kommissionen, och framför allt också med tanke på nödvändigheten av att skydda kommissionens oberoende när det kommer till enstaka beslut, och att kommissionen också måste skyddas mot otillbörligt politiskt inflytande, tror jag ändå, när det handlar om en allmän konkurrensrätt, att dessa frågor i framtiden bör falla under medbeslutandet. Som ledamot av det europeiska konventet tillät jag mig förra fredagen att också lämna in ett förslag i den stilen till konventet.
<P>
I utskottet för rättsliga frågor och den inre marknaden handlade det naturligtvis också om förtroendeskyddet och om rättssäkerheten. Därför har vi föreslagit förbättringar när det gäller uppsägningsskyddet och gottgörelse för återförsäljarna, och framför allt koncentrerat oss på frågan om territoriellt skydd. Den övergångsbestämmelse som jag har föreslagit, som vid omröstningen i morgon finns med som ändringsförslag 28 från det ansvariga utskottet, utgår från några idéer som vi absolut tror gynnar mer konkurrens. Om nu den nya gruppundantagsförordningen upphäver nästan alla andra konkurrensbegränsningar - detta är som sagt bra och stöds uttryckligen av oss - tror jag ändå att det territoriella skyddet för återförsäljarna tills vidare kan bestå, bland annat för att också i områden med mindre köpkraft - och jag kommer från ett sådant randområde - se till att återförsäljarna kan överleva och att konsumenterna är försörjda.
<P>
Det territoriella skyddet på en marknad utan tillväxt kan också ge skydd mot alltför negativa effekter av den pågående koncentrationen. Jag tror att det är bra att vi nu iakttar förloppet i ytterligare två år. Sedan kommer det att ligga hos kommissionen att autonomt vidta de avgörande och slutliga åtgärderna.
<P>
(Applåder)

<SPEAKER ID=68 LANGUAGE="DE" NAME="Karas (PPE-DE).">
Herr talman, herr kommissionär, mina damer och herrar! Jag vill tacka föredraganden så hjärtligt, och alla dem som medverkat till detta betänkande, men även kommissionären, som har deltagit i en mängd enskilda samtal, lyssnat och argumenterat. Detta visar hur känslig frågan är. Vi konfronteras med bestämmelser som innehåller ett undantag från konkurrensrätten. Vi är övertygade om att detta undantag inte kan bibehållas på sikt. Den som anser att etableringsfriheten är en del av de fyra friheterna och att konkurrensen är en mycket väsentlig beståndsdel när det gäller att stärka den inre marknaden, måste säga ?ja? till båda dessa och till den grundläggande idén i kommissionär Montis förslag. Det gör vi. Men hur skall vi genomföra etableringsfrihet och mer konkurrens tillsammans med berörda parter? De som berörs är producenterna, konsumenterna och däremellan de små och medelstora företagen, som företräds av återförsäljarna, verkstäderna och distributörerna. Vi anser att det här beror på det sätt och den hastighet med vilka övergången sker.
<P>
Här föreslår parlamentet längre övergångstider, bättre rättssäkerhet och förtroendeskydd, ?ja? till konkurrens och investeringsskydd och nya bestämmelser för uppsägningar, ända fram till skadestånd, när god tro missbrukas, en längre tidsfrist och en starkare form för motiveringen. Herr kommissionär, det har sagts att å ena sidan en övergångsfrist fram till 2005, och å andra sidan en översyn, är kärnpunkter i diskussionerna i utskottet för ekonomi och valutafrågor, och vi ber er att å ena sidan lita på att vi stöder er grundläggande linje, men å andra sidan komma oss till mötes när det gäller att genomföra detta på grundval av parlamentets beslut.

<SPEAKER ID=69 LANGUAGE="DE" NAME="Rapkay (PSE).">
Herr talman, kolleger, herr kommissionär! Ni har nu berömts av tre kolleger, och ni blir förmodligen förvånad när jag uttryckligen vill ansluta mig till detta beröm. Ja, jag vill uttryckligen ge er en komplimang för att ni genom det som ni har påbörjat principiellt har slagit in på rätt väg, eftersom den gamla gruppundantagsförordningen - trots alla goda sidor den kan ha - är helt enkelt inte längre up to date. Ni har påpekat att den har så många brister att vi här verkligen behöver något nytt. Men ni har också motstått frestelsen att säga: Vi vill över huvud taget inte längre ha någon undantagsförordning. Nej, ni har kommit med ett förslag som jag tror verkligen kan välkomnas på många punkter: försäljning av flera bilmärken exempelvis, upphävande av den tvingande kombinationen av försäljning och underhåll, alltså möjlighet att skilja dessa båda åt, stärkande av oberoende verkstäder, oberoende reservdelstillverkare m.m. Detta är i sin helhet en väg till mer konkurrens i konsumenternas anda. Men, och det kan egentligen inte förvåna någon, det är detaljerna som är komplicerade, och flera saker är vi naturligtvis ändå kritiska till. Men jag vill här uttryckligen säga: Det handlar om detaljer, och under den långa diskussionen i utskottet tror jag vi uppnådde en bra kompromiss på många områden. Jag vill också uttryckligen tacka föredraganden.
<P>
Jag måste ändå säga, herr kommissionär, och det känner ni till, att jag har betänkligheter på en punkt: Denna punkt omfattar en lokaliseringsklausul, en etableringsklausul. Ni vet att man ser olika på denna klausul. Ni säger, kommissionen säger, att det som föreslås här ger mer konkurrens, och att det uttryckligen kommer att innebära lägre priser. Jag är orolig för att detta kanske inte stämmer. Jag undrar om det verkligen är konkurrens som föreslås, och om det medför mer konkurrens. Därför att det som föreslås betyder inte något annat än att tillverkaren väljer ut sina distributörer och även begränsar antalet. Därför är det inte någon stor skillnad mot det hittillsvarande systemet; de kan dock verkligen konkurrera med varandra. Det som vid första ögonkastet egentligen verkar plausibelt och förnuftigt kan medföra en stor risk: Eftersom det är en sluten krets, kan de stora sluka de små.
<P>
Det är det jag är oroad för, att den slutliga effekten för det första innebär att de små och medelstora företagen inom distributionssektorn försvinner, att de stora kommer att sluka dem, att det därigenom kommer att äga rum ytterligare en koncentrationsprocess, som kommer att vara ännu snabbare än vad som redan är fallet. Det skulle kunna få till följd att priserna senare åter skjuter i höjden, eftersom det inte längre finns tillräckligt många konkurrenter. Därför föreslår vi inte att man tar bort hela förslaget, utan vi säger: Låt oss ta med det i förordningen, men avvakta med att låta det träda i kraft. Då kan vi verkligen än en gång genomföra en granskning och i skenet av de konkreta resultaten på nytt besluta om vi vill ha kvar detta förslag eller inte.

<SPEAKER ID=70 LANGUAGE="DA" NAME="Riis-Jørgensen (ELDR).">
Herr talman! Jag riktar ett stort tack till er kommissionär Monti för det mod och den vilja ni har visat genom att lägga fram detta förslag. Kommissionens förslag är ett steg i rätt riktning, men vi hade gärna sett att man gått lite längre när det gäller konsumenternas fria val, och därför kommer Europeiska, liberala, demokratiska och reformistiska partiets grupp med en del ändringsförslag i morgon. Men vi var tvungna att stödja kommissionens förslag för att undvika ytterligare urvattning. Många intressen står på spel och många intressenter är involverade. Som ni själv nyligen nämnde i utskottet för ekonomi och valutafrågor, herr Monti, skyr en del av dessa intressenter inga medel i sina försök att utforma framtidens bilförsäljning på det sätt som passar dem själva bäst. Tyvärr stämmer biltillverkarnas uppfattning om vad som är bäst för dem själva inte överens med vad som gagnar konsumenterna. Det har vi tydligt sett genom den massiva lobbyverksamhet som pågått överallt de senaste veckorna och månaderna för att förhindra att man genomför en verklig inre marknad på bilförsäljningsområdet med därav följande fördelar för såväl försäljare som konsumenter. Vi avslöjar nog inte för mycket genom att namnge företagen; det är särskilt en del stora tyska biltillverkare, Mercedes och BMW, som har knackat på vår dörr. 
<P>
Men det är uppenbart att majoriteten i Europaparlamentet inte har något intresse av dessa fördelar, eftersom många av de grundläggande delarna av kommissionens ursprungliga förslag har röstats ned i utskottet för ekonomi och valutafrågor. Jag hade hoppats att vi skulle kunna komma fram till en förnuftig kompromiss, men tyvärr måste jag säga att en del av mina annars så goda vänner och allierade i Europeiska folkpartiets grupp (kristdemokrater) och Europademokrater och Europeiska socialdemokratiska partiets grupp har gjort mig besviken i den här frågan. Jag vill dock tacka föredraganden, Konrad, för ett gott arbete och för att ha försökt påverka frågan i rätt riktning. Jag avslutar med att ge kommissionär Monti mitt största stöd när det gäller att stå fast i denna fråga och för en gångs skull ber jag honom att inte lyssna till majoriteten i Europaparlamentet, som inte inser vikten av att tillvarata den vanliga medborgarens och konsumentens intressen. Mitt budskap är därför: Låt inte särintressen styra utvecklingen i en riktning som varken är till nytta för försäljarna, konsumenterna eller den europeiska ekonomin som helhet.

<SPEAKER ID=71 LANGUAGE="FR" NAME="Herzog (GUE/NGL).">
Herr talman! Detta förslag till förordning är mycket viktigt. Ändå har det inte omfattats av medbeslutandeförfarandet. Att fastställa att medbeslutande skall gälla för alla viktiga förordningar bör bli en prioritet för konventet, och vi räknar med Berger. Förslaget syftar till att minska de avsevärda prisskillnaderna inom unionen. De skulle vara mycket mindre om vi harmoniserade skattesystemen. Måste vi för övrigt öka konkurrensen och påskynda koncentrationen när det gäller försäljningen? Det finns gränser för konsumentpolitiken. Vertikala avtal gör det möjligt att garantera konsumenternas säkerhet och bidrar till industriernas soliditet. De måste mjukas upp för att förstärka återförsäljarens oberoende samtidigt som ansvarskedjan upprätthålls. Den största faran med förslaget är avskaffandet av lokaliseringsklausulen. Det skulle bereda vägen för stora specialiserade koncerner och stormarknader. Vi har sett verkställande direktören för Virgin dyka upp - ni glömde honom i er förteckning, fru Riis-Jørgensen. Det skulle vara katastrofalt för de små och medelstora företagen i branschen om dessa företag kom in på bred front, och det skulle kunna leda till omfattande nedskärningar i antalet arbetstillfällen och göra att närheten till konsumenten försvinner, utom i de mest lönsamma områdena. Vi är särskilt oroade över risken för konsumenten att sambandet mellan försäljning och service försvinner, om säljaren kan överlåta servicen till officiella reparatörer som inte omfattas av en lokaliseringsklausul.
<P>
Vårt utskott vill att en bedömning skall göras under 2005, innan något som helst definitivt beslut fattas om fri etablering för återförsäljarna. Det gör det möjligt att granska systemen för att minska prisskillnaderna, vilka är förenliga med ett bibehållande av lokaliseringsklausulen. Det är en rimlig kompromiss. Därefter kan självfallet andra reformer genomföras. Totalt har dialogen med kommissionären varit mycket positiv; även om vi inte är överens har vi verkligen haft en bra diskussion. Och arbetet i utskottet har också varit mycket seriöst och lett till bra ändringsförslag, tycker jag. Det skulle vara klokt om Europaparlamentet till största delen instämmer i dessa slutsatser.

<SPEAKER ID=72 LANGUAGE="FR" NAME="Caullery (UEN).">
Herr talman, kära kolleger! Den fråga vi i dag diskuterar är kapitalet, det vet vi alla. Kommissionens förslag, som syftar till att se över förordningen om undantag per kategori rörande bilar, gäller framtiden för en bransch som är av stor strategisk betydelse för ett stort antal av Europeiska unionens medlemsstater. Utöver bilförsäljningen som sådan står hundratusentals arbetstillfällen i hela Europa på spel.
<P>
Det gör att jag kan påstå att debatten vi har i dag inte bara är en teknisk debatt, förbehållen specialister, utan faktiskt en politisk debatt. Vad det handlar om här är en viss uppfattning om Europa, eller snarare idén som våra landsmän har om Europa. Konsumenterna har därför rätt att ifrågasätta kommissionens verkliga motiv, en kommission som envisas med att vilja kullkasta ett försäljningssystem som alla är överens om att det fungerar, och att det också respekterar de stora principerna för konkurrensen. Varför då bryta den nödvändiga kopplingen mellan försäljning och service? Varför denna extremistuppfattning om en mångfald märken? Varför måste man alltid ha mera konkurrens, när vår bilindustri redan är en av de mest konkurrenskraftiga och konkurrensinriktade i hela världen? I mina ögon visar denna bristande konsekvens på en fruktansvärt dogmatisk syn på konkurrensen, ett synsätt som man för övrigt finner inom andra frågor, såsom exempelvis kontrollen av koncentrationer. I det särskilda fallet med bilförsäljningen är verkligheten, som kommissionen bestämt är okunnig om, att man inte kan uppnå fullständig konkurrens och bevara det som är avgörande för konsumenterna, nämligen en lika tät struktur av försäljnings- och reparationsställen för bilar som den vi har i Europa.
<P>
Jag uppmanar alla våra kolleger att själva bestämma genom att försöka ta hänsyn till den ekonomiska och sociala verkligheten. Låt oss därför vara vaksamma och uppmärksamma. Vi måste framhäva en mer balanserad och rättvis syn i den här frågan som är full av alla slags utmaningar, alltifrån säkerhet för konsumenterna till sysselsättning i alla medlemsstater, även i de mest avlägsna områdena.

<SPEAKER ID=73 LANGUAGE="IT" NAME="Della Vedova (NI).">
Herr talman, herr kommissionär! När det gäller själva förfarandet tror jag man måste understryka, vilket Karas har gjort, att vi talar om frånvaron av normala konkurrensbestämmelser inom en hel sektor, en frånvaro som inte skulle funnits i Europa, eller i Förenta staterna, om inte de politiker som bestämmer över denna sektor hade den politiska makt de har.
<P>
När det gäller själva sakfrågan är de olycksprofetior som hörs i samband med avregleringen desamma som alltid framförts i samband med alla andra avregleringar. När denna avreglering har genomförts kommer vi att ha mer effektivitet, mer konkurrens, fler fördelar för konsumenterna och, det är inte uteslutet, även fler arbetstillfällen. De radikala italienska ledamöterna ger med andra ord det arbete som utförs av kommissionen och även av utskottet för ekonomi och valutafrågor sitt kraftfulla stöd. Vi stöder också ändringsförslagen från kollegerna Konrad, Karas, Villiers, Huhne och Riis-Jørgensen som går i riktningen att, hör och häpna, förstärka den avregleringsstrategi som kommissionen vill driva.

<SPEAKER ID=74 LANGUAGE="EN" NAME="Villiers (PPE-DE). -">
Herr talman! De brittiska konservativa ledamöterna anser att kommissionens förslag vare sig bör försvagas, skjutas upp eller granskas på nytt. Vi stöder den avreglering som kommissionen föreslår. Vi anser att konsumenterna i Förenade kungariket har betalat alldeles för mycket för sina bilar under alltför lång tid och detta parlament bör inte skjuta upp de lägre bilpriser som kommer att bli resultatet av en marknad med större konkurrens. Parlamentet bör tänka på att även om vi måste vara lyhörda för de små företagens bekymmer, så har varje detaljist som skriver till oss 100 eller 500 eller 1000 kunder, vars intressen också måste beaktas i denna komplicerade diskussion.
<P>
Jag anser att ett förbud för lokaliseringsklausuler är nödvändigt för att skapa ett ramverk för konkurrens på EU:s bilmarknad. Utan ett förbud för lokaliseringsklausuler kommer den nuvarande situationen knappast att förändras alls, eftersom utan det förbudet kommer konsumenter fortfarande att vara tvungna att resa till ett annat land för att anlita en utländsk detaljist. Vi anser att det inte kommer att bli några prissänkningar i EU om inte lokaliseringsklausulerna avskaffas och det blir fritt fram för detaljister att etablera sig i olika medlemsstater.
<P>
Om vi önskar skydda detaljister, så bör vi skydda dem mot biltillverkarnas icke-konkurrensmässiga metoder och otillåtna och obefogade avbrytanden av deras koncessioner från biltillverkarnas sida. Vi bör inte skydda detaljister från marknaden och normalt konkurrenstryck, för det innebär att vi skulle neka konsumenterna de låga bilpriser de förtjänar, och som detta parlament bör vara redo att ge dem.

<SPEAKER ID=75 LANGUAGE="ES" NAME="Berenguer Fuster (PSE).">
Herr talman, ärade kolleger! Vi diskuterar ett nytt dokument som ingår i den ansträngning som Europeiska kommissionen genomför för att reformera och aktualisera gemenskapsrätten om behörigheter. Ett dokument som dessutom samstämmer med många andra förordningar och dokument som parlamentet faktiskt bedömt som positiva.
<P>
Fördelningen av personbilar har alltid behandlats särskilt och sektoriellt och om jag tar det snabbt, skulle detta system kunna ha varit meningsfullt förut när det fanns flera olika förordningar för de olika distributionssystemen, men nu kanske det inte är fullt så meningsfullt.
<P>
Oberoende av detta har man med de olika förordningar som har varit i kraft inom denna sektor dock lyckats se till att hindren på denna marknad försvinner. Prisskillnaderna inom de olika länderna är fortfarande stora, framförallt på grund av de fabrikanter som vill behålla de nationella gränserna, vilket hindrar gränsöverskridande handel. Det räcker med att se på kommissionens olika beslut och sätta sig in i de stora böter och sanktioner som dessa fabrikanter har ålagts för denna snedvridna konkurrens för att förstå hur verkligheten bakom detta påstående ser ut.
<P>
Kommissionen kommer nu med ett nytt förslag till förordning som enligt min åsikt går i rätt riktning. Från vissa av de berörda sektorerna sägs det att man kommer att lida svårt om förordningen antas, att den kommer att inverka skadligt på sektorn. Jag tror inte att något av detta stämmer. Jag är emellertid övertygad om att man med de åtgärder som har föreslagits kommer att begära att fabrikanterna i vissa länder behåller oberättigat höga priser för agerande som leder till en snedvridning av konkurrensen.
<P>
Förslagets allra viktigaste punkt är att klausulen om lokalisering av distributörer försvinner och denna åtgärd är ett steg i rätt riktning. Det är sant att den kan påverka distributionsmarknadens struktur och därför kan jag hålla med om att det är lämpligt att ha en övergångsperiod. Om man däremot inte antar denna åtgärd innan man genomfört en undersökning och fattar ett nytt beslut är detta, låt oss inte lura oss själva, en undanflykt från dem som inte vill att denna åtgärd skall antas. Varken nu eller senare.

<SPEAKER ID=76 LANGUAGE="EN" NAME="Harbour (PPE-DE). -">
Herr talman! Som skuggföredragande för utskottet för rättsliga frågor och den inre marknaden har jag arbetat tillsammans med min kollega Berger och jag vill tacka våra kolleger i utskottet för ekonomi och valutafrågor för att de har godtagit så många ändringsförslag från vårt utskott.
<P>
Jag tänker koncentrera mig på dem, närmare bestämt genom att tala om några av komplikationerna med denna förordning och vad som krävs för att den skall fungera i praktiken. Men först och främst vill jag instämma i gratulationerna till professor Monti, för hans mod att gå vidare med en så djärv och vittomfattande reform. Jag kommer ihåg att jag medverkade i en konferens tillsammans med honom i maj 2000 då han mycket tydligt angav de frågor som bekymrade honom. Han har arbetat igenom dem konsekvent. Jag ger honom mitt stöd, även om jag är en av de relativt få som kommissionären inte har försökt bearbeta. Jag vet att han har varit mycket aktiv och bearbetat människor i hela parlamentet för sitt förslag.
<P>
Jag vill upplysa om intressekonflikt, eftersom jag tidigare har varit försäljningschef för ett stort bilföretag. Jag har haft hand om distribution över hela världen. Det gläder mig att ni, herr kommissionär, inser att oberoende detaljister som konkurrerar med varandra utgör grunden för att erbjuda kunderna kvalitativt högtstående försäljning och service. I det sammanhanget vill jag uppmana kollegerna att stödja de ändringsförslag som min kollega Villiers har lagt fram för att stärka det oberoendet. Det är avgörande.
<P>
Jag vill säga er, herr kommissionär, att dessa förordningar är synnerligen invecklade. Ni har gett detaljister en stor uppsättning nya vapen. De måste omedelbart stimuleras att använda dem och ni måste utarbeta tydliga och otvetydiga riktlinjer, både för försäljning och för service. Låt oss inte underskatta den tjänst ni har gjort konsumenterna genom att öppna för konkurrens på kundservice och reservdelar. För de flesta konsumenterna kommer detta faktiskt att spela större roll på årsbasis. Bilar köper de relativt sällan. Detta sätt att angripa problemen på ett övergripande sätt kommer att vara bra för konsumenterna och jag uppmuntrar er att se till att dessa oberoende detaljister verkligen har den affärssäkerhet de behöver för att investera och dra fördel av era förslag.

<SPEAKER ID=77 LANGUAGE="EN" NAME="Whitehead (PSE). -">
Herr kommissionär! Jag vill säga att det fordras verkligt mod för att ge sig på dessa mäktiga intressen på det sätt ni har gjort. I synnerhet när det rör sig om intressen som kan hänvisa till konsekvenser över hela Europa när det gäller vår ekonomiska livskraft. Svik inte Europas konsumenter med otillbörliga dröjsmål på grund av vad ni kan ha fått höra här i dag. Principen att tiden inte är mogen används alltid för att bromsa utvecklingen. Nya aktörer på en marknad med många val och där det är fritt fram för alla kommer alltid att demoniseras som alltför rika eller alltför skrupelfria.
<P>
Faktum är att vi aldrig har lyckats öka konkurrensen på något område, och då inkluderar jag flygbolagen, utan att ett antal rika människor och människor med skiftande inställning har gett sig in på en marknad som håller på att öppnas. Här åberopar man den lilla detaljisten som ett offer, men han har, som Villiers har sagt, mycket att vinna på en reform av koncessionerna. Här dömer man ut det val vi förväntar oss i fråga om varje annan sort av sofistikerad personlig utrustning, den konkurrens vi söker när det gäller underhållet av våra hus, våra datorer och faktiskt även när det gäller begagnade bilar. Så bör det inte vara. Detta är en breddning av valmöjligheterna. Herr kommissionär! Ni bör lyssna på det som sägs i denna debatt, men ni har troligen ett starkare stöd här än vad som kommer till uttryck i debatten. Ta fasta på det!

<SPEAKER ID=78 LANGUAGE="DE" NAME="Radwan (PPE-DE).">
Herr talman, herr kommissionär! Vi diskuterar i dag en fråga som berör alla konsumenter, alla medborgare i Europeiska unionen. Alla våra gäster berörs av den, och i fråga om industrin påverkas många arbetstillfällen och väldigt många små och medelstora företag. Dessa små och medelstora företag finns inte bara i de länder där bilkoncernerna har sitt säte, utan i hela Europa.
<P>
Jag är själv också berörd av den, och jag vill inte gärna tänka på den senaste räkningen jag fick efter att bilen kontrollerats; den var utomordentligt hög. Därför är jag mycket tacksam mot kommissionären för detta modiga förslag om mer konkurrens. Vi har också i detta positiva förslag införlivat åtskilliga beståndsdelar, exempelvis avskiljandet av distributionsservice, försäljning av flera bilmärken, det territoriella skyddet kommer att försvinna, och informationsplikten för verkstäderna. Det kommer alltså här att finnas avsevärt mycket mer konkurrens, och detta är jag mycket tacksam mot er för, värderade kommissionär Monti.
<P>
Men jag är också tacksam för att ni mycket intensivt har sökt dialog med parlamentet, har utbytt åsikter med oss, och hela tiden har påpekat att parlamentets omröstning är mycket viktigt för er. Det är jag också tacksam mot er för. Vi har här den situationen att industrin befinner sig på ena sidan, på den andra sidan stärker vi konsumenternas rättigheter, och mitt emellan befinner sig återförsäljaren. Eventuellt kommer återförsäljaren att bli den som drabbas svårast. Själv har jag föreslagit i utskottet, och jag är mycket tacksam mot min kollega Konrad för att han stöder detta, att man också skall stödja återförsäljaren, genom att till exempel införa en klausul om investeringsskydd. En punkt som diskuteras är övergångsfristen för den s.k. lokaliseringsklausulen och frågan om en översyn. Jag tror att vi inte behöver vara rädda för en review. Om vi i dag anser att vi har en viss övergångsfrist, och om vi i dag är övertygade om att det eventuellt inte fungerar, då bör vi beslutsamt redogöra för det, bör motivera det, och då har vi, de som i dag företräder det, redan haft rätt. Därför kan det vara en möjlighet att här införa konkurrens, men när vi talar om en övergångsfrist bör vi inte skygga för en översyn. Vi kommer att fatta beslut i Europaparlamentet i morgon, och det skulle glädja mig om kommissionen, från kommissionens ordförande Prodi och nedåt, trots att vi här inte har något formellt beslutsförfarande tar hänsyn till denna omröstning från de enda valda företrädarna för den europeiska befolkningen.
<P>
(Applåder)

<SPEAKER ID=79 LANGUAGE="PT" NAME="Santos (PSE).">
Herr talman! Kommissionens förslag för fordonsmarknaden ger konsumenterna otvetydiga fördelar i lagstiftningen. Det förtjänar alltså stöd trots de åtstramningar som fortfarande kan införas och som är inriktade på en allmän balans för alla berördas intressen, men vi bör erkänna att vi står inför ett rådgivningsförfarande i parlamentet.
<P>
Särskilt bör vi rekommendera åtgärder för att stärka trafiksäkerheten genom ett korrekt användande av bilen. Den nya förordningen utgör ett betydelsefullt framsteg för hela bilhandeln, eftersom det framför allt gör slut på märkenas överdrivna makt, vilken i vissa fall resulterar i ett missbruk av dominerande ställning. Förslaget till förordning tar exempelvis, på ett balanserat sätt upp och justerar bilhandelns, grossistdistributörerna och detaljistdistributörernas betydelse.
<P>
Men jag upprepar att filosofin bakom den nya förordningen är väsentligen att försvara konsumenternas intressen, inte så mycket på kort sikt, det är inte säkert att man direkt kan se några betydelsefulla förändringar på bilpriserna som kan gynna dem, utan framför allt på medellång och på lång sikt, när alla bestämmelser om aktiv konkurrens i förordningen är helt införlivade. Det är alltså nödvändigt att snabbt göra framsteg med denna förordning så att de ekonomiska aktörerna kan förbereda sig för en fullständig avreglering av branschen från och med 2010.
<P>
Vi kan och bör dock acceptera ett uppskov inom en rimlig period av ikraftträdandet av lokaliseringsklausulen om vi ser detta uppskov som enbart en positiv diskriminering till förmån för de små och medelstora företagen. Den offentliga debatten om detta lagstiftningsinitiativ har ibland varit inriktat på frågan om möjligheten att direkt se betydelsefulla prissänkningar av bilpriserna. Det är inte så att detta kommer att ske automatiskt. Det kan till och med visa sig att det i början sker vissa snedvridningar i forma av höjda priser. Det mål som kommissionär Mario Monti har aviserat för kommissionens räkning kommer bara att vara helt tillfredsställande om vi går mot en skatteharmonisering. Jag hoppas att denna ändring kan komma med i förordningen.

<SPEAKER ID=80 LANGUAGE="ES" NAME="García-Margallo y Marfil (PPE-DE).">
Herr talman, herr kommissionär! Jag kommer att gå direkt till saken: det handlar om diskussionen om lokaliseringsklausulen som är centralpunkten i debatten.
<P>
Jag har full förståelse för kommissionen när den förespråkar att denna klausul skall tas bort. Enligt kommissionens åsikt skulle konkurrensen mellan distributörerna öka om man tar bort klausulen och detta leder i sin tur till prissänkningar. Inget kan vara mer lovvärt enligt Europeiska folkpartiets grupp, som alltid värnar om konsumenterna.
<P>
Men så som kommissionären har lagt fram förslaget finns det några frågor som måste klargöras innan man kommer fram till en kirurgisk lösning. Det förefaller uppenbart att den aktuella nivån mellan märkena är tillräcklig. Riskerar vi inte att göra det svårare för fabrikanterna att organisera sina distributionsnät om vi avskaffar lokaliseringsklausulen? Löper vi inte risken att de största fabrikanterna slukar de mindre och därigenom minskar konkurrensen?
<P>
För det andra innehåller kommissionens förslag, som är intressanta i många fall, tillräckliga faktorer för att stärka konkurrensen inom märkena, inom ett enskilt märke. Är det inte bäst att vänta och se hur det fungerar innan vi slår på stora krigstrumman?
<P>
För det tredje, förefaller det inte uppenbart att de investeringar som distributörerna gjort riskeras och mer ju mindre de är, vilket ökar marknadskvoten för de största distributörerna, något som går stick i stäv mot kommissionens syfte?
<P>
Herr kommissionär! Eftersom det inte har getts några klara svar anser jag att föredragandens förslag är klokt, men värden har sin plats och förnuftet har sin, och i det här fallet anser jag att det står klart att det är nödvändigt att vänta för att se hur de nya faktorer, vars syfte är att gynna konkurrensen, som införs i förslaget fungerar innan man tar bort lokaliseringsklausulen.

<SPEAKER ID=81 LANGUAGE="EN" NAME="Skinner (PSE). -">
Herr talman! Gratulationer till kommissionären för ett mycket djärvt och modigt förslag. Ni kan verkligen vara säker på att många i denna kammare stöder er i detta steg, även om det finns de som kanske låter förstå raka motsatsen.
<P>
Biltillverkarna kommer inte att ändra sitt sätt att agera. De klarar sig alltför bra för att vilja göra det och vi har väntat större delen av ett årtionde på att de skall göra det sedan den senaste översynen. Skall vi behöva vänta ännu ett årtionde på att de skall komma tillbaka till denna kammare för att säga samma sak om och om igen? Och under tiden kommer konsumenter inom hela den europeiska unionen att vara tvungna att betala, som de kommer att fortsätta att göra, om vi inte tar itu med frågan om karteller. Det framgår mycket tydligt av era förslag, herr kommissionär, att det är just det som ni vill göra och ni har stöd av Labourdelegationen i denna grupp och från andra delegationer över hela denna sal.
<P>
Jag hoppas att det stöd ni har fått här kommer att ge er mod att gå vidare med detta djärva utspel och att vi äntligen kommer att få se att den här kartellens verksamhet minskar och lite förbättringar för konsumenterna inom hela Europeiska unionen.

<SPEAKER ID=82 LANGUAGE="IT" NAME="Andria (PPE-DE).">
Herr talman! Låt mig först av allt hälsa professor Monti varmt välkommen. Han är för tillfället engagerad i ett viktigt arbete. Jag vill också varmt gratulera Konrad till det viktiga arbete han utfört och det stora engagemang han visat i sitt betänkande.
<P>
Det främsta målet med den nya förordningen är en allmän höjning av medvetenheten för att förbättra konsumenternas välstånd och säkerhet samt den inre marknadens funktion. För att uppnå det sistnämnda målet borde den även garantera skyddet av återförsäljarna och främja de små och medelstora företag som är verksamma inom den europeiska bilindustrin. Vi håller med andra ord med om att konsumenternas intresse kommer i första hand, med ett stort utbud av olika möjligheter inom ramen för den inre marknaden. En ökad konkurrens mellan återförsäljarna och på eftermarknaden, liksom en ökad konkurrens inom tillverkning och distribution av reservdelar, bör med andra ord ses som något mycket positivt.
<P>
Men man kan inte komma ifrån att de åtgärder som föreslås i den nya förordningen, om de ges en alltför restriktiv eller vid tillämpning, kan leda till en minskning av rättssäkerheten och till olika former av koncentration när det gäller lokalisering av distributionsställen, när det gäller eftermarknadsservice eller när det gäller tillverkning av reservdelar, med resultatet att ett stort antal små och medelstora företag försvinner från marknaden, vilket ger negativa effekter på sysselsättningen och den service som konsumenterna förväntar sig.
<P>
Därför är PPE-gruppens ståndpunkt, att införa en övergångsperiod till 2005 och en utvärderingsklausul, mycket positiv. Vi hoppas naturligtvis att även de andra grupperna skall inta samma ståndpunkt.
<P>
De tänkta fördelarna för konsumenterna, genom en sänkning av bilpriserna, något som återstår att visa, kräver en utvärdering av det som händer under övergångsperioden. På grundval av de resultat som kommer fram i en sådan utvärdering dras vederbörliga slutsatser och sedan införs eventuellt den nya förordningen. Under den perioden har återförsäljarna möjlighet att investera inför en eventuell industriell omdaning, något som under alla omständigheter skulle vara mindre skadligt än en förordning som inte skulle kunna främja konsumenternas intresse utan med all säkerhet skada ett betydande antal små och medelstora företag som är verksamma som återförsäljare i bilbranschen.

<SPEAKER ID=83 LANGUAGE="IT" NAME="Monti">
. (IT) Herr talman! Detta förslag till förordning är resultatet av en lång och grundlig analys av situationen inom bilindustrin. I sin utvärdering i november 2000 drog kommissionen den slutsatsen att det nuvarande systemet inte gett de resultat som det var avsett att ge och att det därför inte kunde bekräftas i sin nuvarande utformning. De viktigaste målen för det framtida systemet är med andra ord tydliga: Framför allt att främja konsumenternas intressen och att öka konkurrensen, inte bara i samband med försäljningen av nya bilar utan även när det gäller reparationer och underhåll. Förslaget till förordning avser dessutom att garantera att den inre marknaden fungerar när det gäller nya bilar. Ärade parlamentsledamöter! Det är oacceptabelt att bilen, själva symbolen för rörlighet, fortfarande hör till de varor som är minst rörliga på den inre marknaden.
<P>
Tidigare har kommissionen varit tvungen att döma ut böter för de biltillverkare som förhindrat parallellhandel. Dessa konkreta fall visar hur konsumenterna berövats en förmån, rätten att köpa bilar där de vill. Därför vill jag understryka att kommissionens mål inte är att harmonisera priserna utan har den mer grundläggande målsättningen att garantera den inre marknadens funktion och framför allt att göra det möjligt för konsumenterna att köpa sina bilar, direkt eller indirekt, där det är mest praktiskt. Även de oberoende återförsäljarna och serviceverkstäderna kan dra fördel av det nya regelverket eftersom det förstärker deras ekonomiska självständighet och ger dem nya kommersiella möjligheter.
<P>
Reaktionerna på kommissionens förslag till förordning från konsumentföreningar, bilägare och tillverkare av reservdelar samt från de oberoende verkstäderna har varit mycket positiva. De anser att en reform av denna typ helt klart ligger i de europeiska konsumenternas intresse. En del reaktioner tyder i själva verket på att förslaget till förordning inte har varit tillräckligt modigt. Europeiska industriledare begär hela tiden att de europeiska institutionerna skall främja avregleringar och flexibilitet, eftersom det är grundläggande förutsättningar för en mer konkurrenskraftig industri som kan få fart på tillväxt och sysselsättning. Detta förslag till förordning har utarbetats i den andan, en anda som den europeiska industrin hela tiden förespråkat och en anda som kommissionen helt och fullt instämmer i.
<P>
Vi har emellertid blivit förvånade över den kraftfulla lobbying mot förslaget till förordning som bedrivits av vissa berörda parter med anknytning till branschen. Vi tycker det är tråkigt att det ibland förekommit verkliga påhopp och påståenden som helt enkelt har varit felaktiga när det gäller förslaget till förordning. Detta står i stark kontrast mot den öppenhet och beredvillighet att samtala som kommissionen har visat prov på i sina möten med samtliga berörda parter.
<P>
Vi är helt övertygade om de fördelar som det nya förslaget kommer att medföra. Det tar hänsyn till det faktum att motorfordon är speciella produkter. Den nya förordningen syftar till att garantera att personbilar är säkra produkter med pålitliga eftermarknadstjänster som respekterar de miljökrav som gäller. Vi måste ha förtroende för - vi har förtroende för - att det stora antalet kvalificerade återförsäljare fattar rätt kommersiella beslut. Det är trots allt de som har den djupa kunskapen om konsumenternas behov och det är de som tar de kommersiella riskerna.
<P>
Det gläder mig att det har hållits grundliga diskussioner i Europaparlamentet om detta förlag till kommissionens förordning, framför allt när det gäller diskussionerna om Konrads betänkande för utskottet för ekonomi och valutafrågor, och jag har också funnit diskussionen mycket nyttig och konstruktiv. Jag konstaterar och gläder mig åt att det betänkande som antagits av utskottet för ekonomi och valutafrågor i stort sett är positivt till den allmänna linje som angetts av kommissionen, framför allt när det gäller behovet av att förändra det nuvarande systemet.
<P>
Låt mig så helt kort ta upp de viktigaste ändringsförslagen i betänkandet från utskottet för ekonomi och valutafrågor. Ett av de viktigaste inslagen i det nya systemet är förbudet mot en lokaliseringsklausul. Detta är avgörande för att de andra åtgärderna verkligen skall bli effektiva. Avskaffandet av denna paragraf när det gäller försäljningen av motorfordon gör det möjligt för återförsäljare att öppna försäljningsställen eller att leverera inom andra områden, inklusive andra medlemsstater, och det är grundläggande när det gäller att underlätta konsumenternas tillgång till bilar som säljs av försäljare från andra medlemsstater med lägre priser. Detta leder till en ökad konkurrens mellan återförsäljare av samma bilmärke och man främjar en integrering av marknaden samtidigt som man även garanterar möjligheterna till försäljning av flera olika bilmärken. Utskottet för ekonomi och valutafrågor föreslår att man för denna åtgärd, dvs. avskaffandet av lokaliseringsklausulen, skall införa en övergångsperiod till den 1 oktober 2005 och att avskaffandet av lokaliseringsklausulen skall vara beroende av resultatet från en utvärdering. Jag inser att övergångsperioden skulle göra det möjligt, såväl för tillverkare som för återförsäljare, att förbereda sig, att anpassa sig till det nya systemet, men jag anser också, uppriktigt sagt, att det skulle vara skadligt, verkligen skadligt, att skjuta upp ett beslut om att avskaffa lokaliseringsklausulen till efter en framtida utvärdering.
<P>
Det är inte bra att förlänga osäkerheten om det framtida systemet. Vi måste i stället bestämma tydliga regler redan från början, för annars blir övergångsperioden - det bör sägas - ganska meningslös. Operatörerna skulle inte veta vilket framtida system de skall anpassa sig efter och de skulle naturligtvis inte vidta några förberedelser inför de nya reglerna. Det skulle inte ske någon övergång. Det skulle helt enkelt bara bli en väntan, väntan på ett nytt parlament, en ny kommission som skall fatta beslut om det framtida distributionssystemet för bilar i Europa. Som någon av er sade - en undanflykt för att aldrig besluta något. Kommissionen anser i stället att vi måste ta detta ansvar redan nu. Vi kan inte hela tiden säga att vi vill se en union som är närmare medborgarna - hur många gånger har jag inte hört det i denna kammare och hur mycket instämmer jag inte i det! - och när det sedan gäller att fatta beslut inte uppföra oss i enlighet med det.
<P>
Men som jag redan har förklarat i utskottet för ekonomi och valutafrågor, så kan jag, men enbart när det gäller lokaliseringsklausulen, tänka mig att en längre övergångsperiod än den som anges i förslaget till förordnande skulle kunna vara nyttig. Men vi får inte glömma att om vi förlänger övergångsperioden så skjuter vi också upp de fördelar som konsumenterna skulle kunna få genom det nya systemet.
<P>
Försäljning av flera olika bilmärken: ett av de centrala målen för förslaget är att återförsäljarna verkligen skall kunna sälja flera olika märken om de så önskar. Förslaget syftar till att göra flermärkesförsäljning enklare för återförsäljarna, samtidigt som man skyddar den varumärkesidentitet som tillverkarna har investerat i. På det viset främjas konsumenternas valfrihet och konkurrensen mellan olika märken skärps. Jag håller med om att märkesidentiteten är ett viktigt konkurrensmedel för biltillverkarna. Men separata bilsalonger eller skilda försäljare kan ändå inte rättfärdigas och det skulle göra att flermärkesförsäljningen blir ointressant ur ekonomisk synpunkt för återförsäljarna. Jag vill understryka att försäljning av flera bilmärken är särskilt viktigt just för de små återförsäljarna, för det kan underlätta deras närvaro och överlevnad på landsbygden. Att överlåta detta element till en förhandling mellan de båda parterna är inte lämpligt så länge som återförsäljarna, ur ekonomisk synpunkt, helt är beroende av sina egna tillverkare. För att förstärka återförsäljarnas ställning måste de därför kunna besluta om de vill ställa ut fordon av olika märken i skilda avdelningar i samma utställningshall, eller i skilda utställningshallar, och om de vill ha olika försäljare för de olika bilmärkena.
<P>
Jag anser dessutom att Europaparlamentet borde enas om behovet av att skydda återförsäljarna i enlighet med kommissionens förslag. Kravet på en minsta uppsägningstid och skyldigheten att lämna detaljerad motivation för att säga upp ett avtal syftar till att förstärka återförsäljarnas position.
<P>
Förslaget till förordning har dessutom till syfte att omorganisera den för närvarande mycket fasta kopplingen mellan försäljning av bilar och eftermarknadstjänsterna. En återförsäljare skall kunna välja om vederbörande vill koncentrera sin verksamhet till enbart försäljning av bilar eller om han eller hon även vill tillhandahålla service. Denna rättighet förstärker operatörens oberoende ställning. Eftersom eftermarknadstjänsterna enbart kan läggas ut på auktoriserade verkstäder garanteras en mycket hög grad av säkerhet och kvalitet. Kommissionen ursprungliga förslag garanterar, enligt min mening, redan den nära kopplingen mellan en serviceverkstad och återförsäljaren om den senare väljer att lägga ut denna tjänst på entreprenad. I ljuset av de ändringsförslag som föreslagits i denna fråga skulle en lösning kunna vara att införa en skyldighet för återförsäljaren att inte bara informera konsumenten om var den auktoriserade verkstaden är belägen utan även att ange avståndet från denna till försäljningsstället. Att lösa upp kopplingen mellan försäljning och serviceverkstäder är särskilt viktigt, låt mig understryka det, under en period när näten av återförsäljare omstruktureras och bantas. De återförsäljare vilkas avtal sägs upp skulle kunna stanna kvar på marknaden som auktoriserade verkstäder. Med tanke på detta och i syfte att bevara konsumenternas intresse av ett omfattande nät av serviceverkstäder skulle det vara ett misstag att begränsa antalet auktoriserade verkstäder.
<P>
Jag är med andra ord för de ändringsförslag som syftar till att förstärka tillgången på teknisk information och att förtydliga definitionen av begreppet reservdelar.
<P>
Avslutningsvis, herr talman, tar jag tillfället i akt att tacka utskottet för ekonomi och valutafrågor för det stöd det gett till kommissionens linje. Jag har framfört mina synpunkter på de viktigaste ändringsförslagen de har lagt fram och jag vill uppmana er, ärade ledamöter, att ta hänsyn till mina synpunkter när ni nu skall rösta, om ni så önskar. Själva det faktum att betänkandet från utskottet för ekonomi och valutafrågor till största delen stöder kommissionens linje visar att detta parlament inte tror på de dystra scenarier som målats upp av de lobbyister som presenterade kommissionens förslag som ett slags katastrof. Ni kanske minns att samma typ av reaktion blev resultatet när kommissionen gick emot förslaget att förlänga taxfreeförsäljningen. Då talades det om att vi skulle skapa 140 000 arbetslösa. Och även då utövades ett omfattande politiskt tryck på högsta nivå och en kraftfull lobbying ägde rum. Kommissionen låter sig inte påverkas av påtryckningar. Taxfreeförsäljningen avskaffades, till fördel för skattebetalarna. Och inga katastrofer inträffade.
<P>
Jag vill tacka parlamentets ledamöter för denna dialog. Jag vill också tacka personligen för den uppskattning som parlamentet har visat. Några av er har sagt att vi varit modiga. Jag tackar för det, men jag tror inte att det är särkilt modigt att vilja främja medborgarnas intresse. Om jag får uttrycka en personlig åsikt, så tror jag att medborgarna, era väljare, förväntar sig att ni skall vara lika modiga.
<P>
(Applåder)

<SPEAKER ID=86 NAME="Talmannen. -">
Nästa punkt på föredragningslistan är rådets och kommissionens uttalanden om toppmötet mellan Europeiska unionen och Latinamerika som ägde rum den 17-18 maj i Madrid.

<SPEAKER ID=87 LANGUAGE="ES" NAME="Cortés">
. (ES) Herr talman! Jag är här på det tjänstgörande ordförandeskapet för rådets vägnar för att informera parlamentet om resultaten från toppmötet mellan Europeiska unionen och Latinamerika/Västindien som ägde rum i Madrid den 17-18 maj.
<P>
Efter långa förberedelser, förberedelserna påbörjades nämligen för ett år sedan under det svenska ordförandeskapet och fortsatte under det belgiska, skall det sägas att man uppnått anmärkningsvärda resultat under toppmötet, som sammanfaller med de mål det spanska ordförandeskapet hade fastställt för detta halvår.
<P>
Som kammaren känner till är det motto som valts för toppmötet ?Europeiska unionen, Latinamerika och Västindien: stärkande av en strategisk associering inför det tjugoförsta århundradet?, vilket jag anser sammanfattar vad dessa två geografiska områdena enats om: ett gemensamt område och ett internationellt gemensamt agerande av två regioner i världen som delar så djupgående principer och värden som demokrati, rättsstaten, respekt för de mänskliga rättigheterna, jämställdhet mellan kvinnor och män, marknadsekonomi, rationellt tänkande och många andra, vilka utgör grundvalen för det vi betecknar som västvärlden.
<P>
Inför detta toppmöte, herr talman, fastställde man tre tematiska områden vid de förberedande mötena, nämligen: politisk dialog, ekonomiskt och handelsmässigt samarbete och kulturellt och utbildningsmässigt samarbete inom socialpolitik.
<P>
Dessa tematiska områden utökades under sammanträdena med följande punkter som införts av olika länder: under den politiska sessionen tog man upp stärkande och modernisering av staten, samarbete i kampen mot terrorismen, samarbete mot droghandel, multilateralism och främjande av demokratin, de mänskliga rättigheterna och rättsstaten.
<P>
Under sessionen om socialpolitik och samarbete på kultur- och utbildningsområdet, tog man upp kulturell mångfald, faran med teknisk eftersläpning, utbildning, rättvisa och social sammanhållning, hållbar utveckling och miljön.
<P>
Under den ekonomiska sessionen talade man om den internationella finansiella uppbyggnaden, biregional handel, internationellt samarbete för hållbar utveckling och utvecklingsfinansiering, stimulansåtgärder för ekonomisk tillväxt och utveckling och till sist om processer för regional integrering.
<P>
Dessutom hölls en arbetslunch med ordföranden i Europeiska centralbanken och ordföranden i den Interamerikanska utvecklingsbanken.
<P>
Fortsättningsvis, herr talman, kommer jag att informera kammaren om de resultat av toppmötet som det spanska ordförandeskapet anser vara viktigast inom de tre områden jag nämnt.
<P>
För det första: Inom det politiska området har man helt klart nått anmärkningsvärda resultat, ett fast åtagande att bekämpa terrorismen och narkotikahandeln, vilka hotar hela världen. I detta syfte skall samarbetsmekanismerna mellan regeringarna förstärkas. För det andra, stärkande av den biregionala politiska dialogen genom samordning i internationella forum, särskilt i Förenta staterna. Denna samordning gör det möjligt att ena ståndpunkter där vi delar samma principer och värden för att ta itu med de viktigaste frågorna på den internationella dagordningen. Därför är förnyandet av åtagandet att samarbeta för att stärka de demokratiska institutionerna fullständigt berättigat.
<P>
Det är inom den andra aspekten, det ekonomiska och handelsmässiga området, som man nått större framsteg jämfört med situationen sedan det första toppmötet i Rio de Janeiro i juni 1999. Å ena sidan har överenskommelsen med Mexiko trätt i kraft och det har påverkat handelsflödena mellan Europeiska unionen och Mexiko positivt.
<P>
Å andra sidan - och detta är helt klart den mest relevanta faktorn - har vi slutfört associeringsavtalet med Chile. Alla deltagare betonade hur viktigt detta avtal är, som efter komplicerade och ibland svåra förhandlingar kommer att leda oss, vilket är fallet med Mexiko - till en privilegierad förbindelse som medför direkta sociala och ekonomiska fördelar för Chile, men som är ett budskap till landet om förtroende för hela kontinenten i dessa tider av ekonomisk osäkerhet, framför allt i några underregioner.
<P>
När det gäller Mercosur har man nått framsteg i förhandlingen och man har i stort sett slutfört kapitlen om politik och samarbete. Man har dessutom beslutat fortsätta handelsförhandlingarna på ministernivå i juli, vilket ger stort stöd till förhandlingen, trots de ogynnsamma omständigheterna till följd av situationen i Argentina.
<P>
När det gäller Centralamerika och Andinska gemenskapen har man lyckats öppna dörrarna för en eventuell förhandling om associeringsavtal med båda regionerna. Under tiden kommer man att förhandla fram avtal om politisk dialog och samarbete, samtidigt som man går djupare in på samarbetet när det gäller handel, investeringar och ekonomiska förbindelser.
<P>
Syftet med allt detta är att förbereda terrängen för att man när Doharundan väl avslutats skall förhandla fram associeringsavtal med dessa två latinamerikanska underregioner. Med tanke på erfarenheterna av Mercosur är det mycket viktigt att gå djupare in på båda integrationsprocesserna för att underlätta de avtal vi siktar på.
<P>
Jag kan informera parlamentet om att den centralamerikanska parten till stor del har godtagit detta tillvägagångssätt, även om parten skulle ha föredragit en mer exakt dagordning som skulle inledas i och med toppmötet i Madrid. Andinska gemenskapen har förklarat sig vara mindre nöjda med den överenskommelse som nåtts, även om man erkänner att den överenskommelse man nått öppnar dörren för ett framtida associeringsavtal som är fördelaktigare än de unilaterala koncessioner som de i dag har genom det allmänna preferenssystemet, sammankopplat med bekämpning av narkotikahandel.
<P>
För att avsluta genomgången av de olika geografiska områdena vill jag betona att länderna i Västindien tillsammans med alla AVS-länder beslutat att inleda förhandlingarna om ekonomisk associering med Europeiska unionen inom ramen för Cotonouavtalet i september.
<P>
I och med de beslut som fattats och de överenskommelser som träffats finns det ett brett perspektiv till en flödande och intensiv förbindelse mellan båda sidor av Atlanten inom en inte alltför avlägsen framtid, vilken som sagt kommer att gagna samhällena i Latinamerika och Europa.
<P>
Jag vill även betona ytterligare tre frågor inom det ekonomiska området: för det första beslutet att samarbeta för att utrota fattigdomen, vilket bland annat skall ske genom att stärka institutionerna. Man fattade viktiga beslut om den här frågan och konsekvenserna av denna under Monterreykonferensen i mars i år, vilka fanns med i slutsatserna, benämnt ?samsynen från Monterrey?.
<P>
För det andra: att skapa bättre förhållanden för utveckling och för makroekonomisk jämvikt. Såväl Interamerikanska utvecklingsbanken som Europeiska investeringsbanken kommer att delta i den ansträngningen. De båda finansiella institutionerna kommer på så vis ansluta sig till processen att förstärka den strategiska associeringen med all sin erfarenhet och kapacitet, vilket är en nyhet av stor vikt.
<P>
Det är även värt att understryka stödet till införandet av euron och erkännandet av eurons positiva effekter, vilket såväl rådet som Europeiska centralbanken gjorde vid toppmötet i Madrid.
<P>
Även på samarbetsområdet finns nya intressanta faktorer. Jag tar upp följande: Alisprogrammet för utveckling av informationssamhället, ett fyraårigt program som har en budget på 85 miljoner euro, av vilka kommissionen finansierar 63,5 miljoner euro och de latinamerikanska länderna resten. Även om kommissionen kan informera mer utförligt om detta vill jag bara påpeka att ett av målen med programmet är normalisering av lagstiftningsramen och sammankoppling av nät.
<P>
Inom utbildningsområdet, vilket man har ägnat särskild uppmärksamhet åt vid toppmötet är det nya stipendieprogrammet Alban. Detta program lades fram av kommissionären med ansvar för yttre förbindelser, Patten, inom ramen för det kulturella forum som hölls parallellt med toppmötet och där stiftelser och kulturella organ från Latinamerika och Europa samlades. Programmet utgörs av finansiering av 3 900 stipendier för universitetsutbildade studenter. Kommissionen bistår med 75 miljoner euro och de europeiska universitet som deltar i programmet med 38 miljoner euro. Jag anser att detta program är en milstolpe som är värd att betona, eftersom samarbetet om utbildningsfrågor mellan Europa och Latinamerika kommer att få stor drivkraft och programmet kommer att möjliggöra utbildning på högsta nivå av latinamerikanska studenter med universitetsexamen med allt vad detta innebär av utvecklingshjälp och att komma till rätta med en nästan ensidig förbindelse mellan dessa länder och Förenta staterna. Jag anser att programmet har stor räckvidd och utnyttjar därför tillfället för att gratulera kommissionen till det arbete den genomfört genom kommissionär Patten.
<P>
Det är likaså viktigt att nämna det stöd som gavs till handlingsplanen för år 2002-2004 vid toppmötet när det gäller högre utbildning med målet att förbättra kvaliteten på undervisningen och underlätta studenternas rörlighet.
<P>
Herr talman! Det andra toppmötet mellan Europeiska unionen och Latinamerika/Västindiengenomfördes vid en tidpunkt då den internationella situationen inte var så fördelaktig, varken på den ena eller den andra sidan av Atlanten. Förutom vissa ekonomiska svårigheter till följd av attentaten den 11 september, problematiska situationer i flera länder i Sydamerika - den speciella situation som rådde i Venezuela en månad efter den allvarliga krisen i april, den avbrutna fredsprocessen och det svåra läget inför de stundande valen, som i hög grad påverkats av det oacceptabla terroristvåldet i Colombia, den djupgående kris som Argentina genomgår - sammanslaget med att uppmärksamheten i Europa riktas mot utvidgningen och de valprocesser som äger rum under dessa månader i några länder i Europeiska unionen, tydde inte på att klimatet var det bästa för att genomföra toppmötet.
<P>
Emellertid samlade toppmötet i Madrid ett mycket stort antal deltagare, man nådde mycket lovvärda resultat och såväl deltagarna som den allmänna opinionen generellt sett bedömer mötet som mycket positivt.
<P>
Till följd av de avtal och beslut som fattats vid toppmötet, vilka tas upp i en politisk förklaring med 33 punkter, det så kallade Madridåtagandet, inleds en ny etapp i de biregionala förbindelserna och detta är ett stort steg framåt i processen att befästa den strategiska associeringen. Att man utlyst ännu ett toppmöte i Mexiko 2004 utgör en garanti för att denna process för att förstärka och befästa den biregionala associeringen blir kontinuerlig. Vi måste följa upp de åtaganden som uppnåtts och som sammanfattas i Madridförklaringen på lämpligt sätt för att toppmötet i Mexiko skall bli ett nytt viktigt steg framåt i denna alliansprocess mellan Europeiska unionen, Latinamerika och Västindien, en process som parlamentet alltid har stött.
<P>
(Applåder)

<SPEAKER ID=88 LANGUAGE="EN" NAME="Vitorino">
. (EN) Herr talman! När min kollega Patten talade till er för fjorton dagar sedan om kommissionens förberedelser för toppmötet i Madrid framhöll han särskilt att partnerskapet mellan Europeiska unionen, Latinamerika och Västindien måste vara en trovärdig process och att toppmötet måste avsätta konkreta resultat.
<P>
Nu, med toppmötet bakom oss och efter den mycket utförliga redogörelse som ordförandeskapet just har gett er, kan jag med förtröstan säga att vi har uppnått våra mål. Madrid visade tydligt att det biregionala partnerskap som vi bildade i Rio är mycket mer än bara ännu en diskussionsklubb. Mitt syfte i dag är inte att ge er en djupgående analys av de tre viktigaste dokumenten som blev resultatet av toppmötet i Madrid, ordförandeskapet har redan diskuterat den frågan i detalj. Dokumenten, som redan finns brett tillgängliga, är, som ni känner till, den politiska förklaringen, dokumentet om gemensamma värden och ståndpunkter och utvärderingsrapporten om våra framsteg sedan Rio.
<P>
Jag vill fästa er uppmärksamhet på det faktum att utvärderingsrapporten tydligt framhåller att Europeiska kommissionen troligen är den institution som mest aktivt driver genomförandet av det strategiska partnerskapet mellan Europeiska unionen, Latinamerika och Västindien som inleddes i Rio de Janeiro 1999.
<P>
På kommissionär Pattens vägnar vill jag välja ut de viktigaste resultaten av toppmötet. Stats- och regeringschefer från bägge regionerna bekräftar sin övertygelse att de problem och utmaningar som världen står inför i dag hanteras bäst multilateralt. Båda parter avvisar unilateralism i politiska och handelsrelaterade frågor och har förbundit sig att främja en gemensam vision i dessa betydelsefulla frågor inom ramen för multilaterala mekanismer. Detta utgör ett kraftfullt åtagande som kommer att vara till hjälp för oss att dag för dag driva partnerskapet vidare.
<P>
Kommissionen är särskilt nöjd med resultatet av de möten och evenemang som ägde rum inom ramen för toppmötet i Madrid. För det första, lyckades vi framgångsrikt genomföra förhandlingarna mellan Europeiska unionen och Chile i tid för att ge Prodi, Aznar och Lagos möjlighet att tillkännage det officiella slutet på förhandlingarna och upprättandet av vårt mycket efterlängtade associeringsavtal.
<P>
För det andra, gav toppmötet i Madrid stats- och regeringscheferna i Europeiska unionen och Mercosur tillfälle att med tillfredsställelse ta del av de framsteg som gjorts av kommittén för biregionala förhandlingar i riktning mot inrättandet av en interregional strategisk sammanslutning. De kom även överens om en ny mekanism för tätare möten, för att stärka och fördjupa den politiska dialogen mellan EU och Mercosur. Vidare kommer ett ministermöte förhoppningsvis att äga rum kommande juli för att ge kraft åt förhandlingarna om kapitlet handel.
<P>
För det tredje, fick kraven från både Andinska gemenskapen och Centralamerika om att inleda förhandlingar om associeringsavtal med EU tillfredsställande svar i Madrid. Det är betydelsefullt att man fattade beslut om att inleda förhandlingar om politiska avtal och samarbetsavtal med båda regionerna. Man beslutade även att stärka samarbetet på områdena handel, investeringar och ekonomiska förbindelser. Dessa tre initiativ bör skapa förutsättningar för att förhandla fram praktiskt genomförbara och ömsesidigt fördelaktiga associeringsavtal, som även omfattar frihandelsavtal, mellan Europeiska unionen och de två regionerna. Dessa måste uppenbarligen bygga på resultatet av arbetsprogrammet från Doha som vi har förbundit oss att slutföra före slutet av 2004.
<P>
För det fjärde, fattade den 18:e ministerkonferensen inom San José-dialogen, som hölls i anslutning till toppmötet i Madrid, beslut om en ny dagordning och en ny form för den politiska dialogen. Kommissionen delar våra centralamerikanska partners uppfattning att det är nödvändigt att bevara San José-dialogens särskilda karaktär. Resultatet av toppmötet i Madrid visar att det strategiska biregionala partnerskapet nu har kommit i gång på allvar. Det spanska ordförandeskapets hårda arbete spelade förvisso en viktig roll för att garantera att toppmötet blev en framgång.
<P>
Kommissionen koncentrerar sig särskilt på nödvändigheten att leda partnerskapet mellan EU, Latinamerika och Västindien för att genomföra nya konkreta biregionala initiativ. På utbildningsområdet har kommissionen just lanserat ett nytt stipendieprogram, Alban, som kommer att ge 4 000 forskarstuderande från Latinamerika möjlighet att avsluta sin utbildning i Europa. Det befintliga biregionala program för utbyte med små och medelstora företag, AL-Invest, kommer att förlängas på grundval av hur framgångsrikt det är. Alisprogrammet har nyligen börjat fungera och pilotprojekt på området informationssamhälle kommer snart att vara i gång. Dessutom arbetar vi för närvarande med utformningen av ett nytt socialt initiativ genom att främja kontakterna mellan förvaltningarna och det katastrofförebyggande programmet.
<P>
Slutligen ser vi fram emot att arbeta tillsammans med medlemsstaterna och samordna våra initiativ med dem för att än bättre förverkliga det biregionala partnerskapet. När det är dags för nästa toppmöte mellan EU, Latinamerika och Västindien, i Mexiko 2004, hoppas jag att vi kommer att bli angenämt överraskade av de stora framsteg som gjorts på sex korta år sedan det strategiska partnerskapet inleddes 1999.

<SPEAKER ID=89 LANGUAGE="ES" NAME="Salafranca Sánchez-Neyra (PPE-DE).">
Herr talman! Man kan tolka resultaten från toppmötet i Madrid ur olika synvinklar. Man kan göra en subjektiv bedömning i syfte att vinna politiska fördelar, man kan försöka göra en balanserad bedömning som, utan att höja mötet till skyarna eller sopa något under mattan, gör det möjligt för oss att undersöka resultaten av toppmötet i Madrid mot bakgrund av Europaparlamentets ståndpunkter.
<P>
Jag vill särskilt understryka det faktum att Europaparlamentet inte företräddes vid toppmötet i Rio de Janeiro och att man vid den interparlamentariska konferensen därför begärde att parlamentet skulle företrädas vid toppmötet i Madrid, vilket också skedde. Därför vill jag ge ett erkännande till rådets tjänstgörande ordförandeskap för ansträngningarna för att parlamentets företrädare skulle närvara vid toppmötet i Madrid.
<P>
Herr talman, i november i fjol begärde Europaparlamentet att associeringsavtalet med Chile skulle slutföras vid toppmötet i Madrid och detta har också skett. I november i fjol begärde Europaparlamentet att man skulle driva på associeringsavtalet med Mercosur, trots svårigheterna i Argentina, och detta gjorde man vid toppmötet i Madrid.
<P>
Parlamentet begärde, även det i november, att man skulle lägga fram riktlinjer för förhandlingar i syfte att slutföra associeringsavtal med Andinska gemenskapen och Centralamerikanska gemenskapen. Man kunde inte ge något definitivt svar på parlamentets begäran i det avseendet vid toppmötet i Madrid, men däremot nådde man avsevärda framgångar i det avseendet en framtida möjlighet till associering i förbindelserna med länderna i Andinska gemenskapen och Centralamerikanska gemenskapen finns med i slutsatserna, eftersom man inte kan behandla dessa gemenskaper annorlunda än andra geografiska områden. När det allmänna preferenssystemet löper ut 2004 kan dessa länder aspirera på denna möjlighet till associering.
<P>
I november gratulerade vi även Europeiska kommissionen till Alisprogrammet, vilket antogs vid toppmötet i Madrid tillsammans med andra initiativ, som dem som den tjänstgörande rådsordföranden och kommissionär Vitorino just tog upp, och vi bör alla välkomna detta.
<P>
Vi anser även att slutsatserna från toppmötet i Madrid om den internationella brottmålsdomstolen, kampen mot terrorism och organiserad brottslighet är särskilt viktiga. I det här sammanhanget kan jag upplysa kammaren om att jag just återvänt från en valuppdragsresa tillsammans med andra parlamentsledamöter till Colombia, där landets medborgare har visat ett fantastiskt prov på demokratisk mognad och civilkurage genom att se till att medborgarnas fredsvilja segrar över hoten, våldet, utpressning och skrämselmetoder.
<P>
Colombia, herr talman, behöver det internationella samfundets och även Europeiska unionens stöd.
<P>
Herr talman, jag har två kommentarer om toppmötet i Madrid som jag anser vara särskilt relevanta i det här sammanhanget. Jag säger alltid att Latinamerika inte behöver välgörenhet, utan möjligheter, men jag anser att det är en dålig politisk signal, och jag har haft tillfälle att kommentera detta till kommissionär Patten, att kommissionen under detta symboliska år med toppmötet med stats- och regeringschefer från Europeiska unionen och Latinamerika har lagt fram ett utkast till budget för budgetåret 2003 med mindre resurser än 2002. Herr kommissionär, man kan inte ta hand om nya prioriteringar med mindre resurser. Vi hoppas att parlamentet lyckas återinföra de summor som Latinamerika behöver under loppet av budgetdebatten.
<P>
Den andra punkt jag vill kommentera, herr talman, är att vi anser att Europeiska unionen måste utforma en gemensam strategi för regionen med fullständig respekt för de bilaterala eller regionala avtalen som är i kraft eller som man förhandlar om för tillfället, en strategi som ger oss ett fullständigt geografiskt perspektiv på förbindelserna med denna region.
<P>
Slutligen, herr talman, trots att man misstänker eller alltid tvivlar på att dessa toppmöten verkligen kan ge konkreta resultat, anser jag att toppmötet i Madrid har gett fullständiga, påtagliga, beständiga och märkbara resultat. Detta är en mycket rimlig jämvikt mellan det önskvärda och det möjliga, mellan pragmatism och utopi.

<SPEAKER ID=90 LANGUAGE="ES" NAME="Obiols i Germà (PSE).">
Herr talman! För att kunna bedöma resultaten från toppmötet i Madrid måste man beakta och vara väl medveten om det klimat toppmötet genomfördes med, en situation med stor osäkerhet och många svaga punkter. För att kunna göra en sansad bedömning måste man följaktligen förstå att alla de förväntningar som väcktes vid toppmötet i Rio inte kunnat infrias under den tid som gått mellan toppmötet i Rio och det i Madrid.
<P>
Utvecklingen, den ekonomiska utvecklingen i synnerhet, har begränsat förväntningarna och därför anser jag att alla deltagare och observatörer vid mötet kan vara relativt nöjda med toppmötet och med de generella överenskommelser med gemensam nämnare och med den avstämning av förbindelserna mellan Europeiska unionen och de latinamerikanska och västindiska länderna som innehåller konkreta resultat i form av associeringsavtal med Mexiko och Chile, att utsikterna och viljan till ett associeringsavtal med Mercosur har behållits, och man även har bibehållit positiva framtidsutsikter när det gäller partnerskap med de andinska och centralamerikanska länderna.
<P>
Vid den debatt som föregick mötet i Madrid varnade jag rådet och kommissionen om att det fanns en risk för att dessa länder skulle bli besvikna. Det är mig ett nöje att i dag erkänna att denna risk framgångsrikt har kunnat undvikas, att möjligheterna till ett avtal med de två underregionerna finns kvar och jag hoppas att vi inte går för snabbt fram, utan att det verkligen är ett allvarligt menat och bestående åtagande, eftersom det sämsta vi kan göra i denna osäkra situation är att väcka förhoppningar och framtidsutsikter som sedan inte infrias.
<P>
Toppmötena är vad de är. Det viktiga är att man upprätthåller en politisk impuls, och som min kollega Salafranca nyss sade, att man vidhåller åtaganden som inte bara skall vara politiska, utan även reella och som återspeglas i budgeten.
<P>
Om det blir så, kommer vi att gå framåt. Om inte, måste vi tyvärr erkänna att den deltagare vid toppmötet i Madrid som sade att ?vi går från toppmöte till toppmöte och våra folk kan gå från avgrund till avgrund? har rätt.
<SPEAKER ID=91 NAME="Malmström (ELDR).">
Herr talman! Det är viktigt att inte bara spanjorer deltar i denna debatt. Den liberala gruppen välkomnar ansträngningen att förbättra relationerna mellan EU och Latinamerika. Det är oerhört viktigt att vidareutveckla samarbetet. Vi har mycket gemensamt, inte bara historiskt sett utan också inför framtiden.
<P>
Som president Fox sade här i kammaren för inte så länge sedan, ser många latinamerikanska länder EU som en förebild i fråga om mänskliga rättigheter. Inställningen till internationella konventioner, som Kyotoprotokollet, och till den internationella krigsförbrytartribunalen, är betydligt mer konstruktiv i Latinamerika än i Nordamerika. Detta är en viktig allians att bygga på.
<P>
Kampen mot organiserad brottslighet och narkotika kräver också ett fördjupat samarbete.
<P>
På handelsområdet återstår mycket att göra. EU måste öppna sina marknader för Latinamerika, inte minst inom jordbruksområdet. Vi är alltid snabba att kritisera andra för protektionism. Ofta stämmer det, men vad annat är vår livsmedelsmarknad än protektionism?
<P>
Liberalerna skulle också vilja lyfta fram Kuba-frågan och beklaga att den inte har fått plats i parlamentets gemensamma resolution. Vi är glada över att det blev en resolution om Kuba i Genève. Här krävs ett betydligt starkare engagemang än idag. Vi är överens om att det amerikanska embargot måste hävas. Men vi behöver göra mer för att stärka demokraterna på Kuba. Just nu är oppositionen mer samlad och mer villig att diskutera än någonsin. Folkomröstningsprojektet, Varela-projektet, är värt allt stöd. De fria biblioteken spelar en viktig roll när det gäller att förse kubanerna med annan litteratur än Fidel Castros samlade tal. Kuba är fortfarande en diktatur, men det finns demokratiska krafter där som är starka, organiserade och som behöver desperat stöd från EU och från Latinamerika. Låt oss inte svika dem!
<SPEAKER ID=92 LANGUAGE="IT" NAME="Frassoni (Verts/ALE).">
Herr talman! Jag vill framhålla ett par oroande inslag i detta toppmöte som enligt oss, kommissionär Vitorino, snarare har varit en diskussionsklubb, fullständigt oemottaglig för synpunkter från det civila samhället och stum när det gäller de verkliga problemen på grund av kravet på god ton i diplomatiska sammanhang.
<P>
Vi har redan vid flera tillfällen sagt att om Europa skall kunna spela en viktig roll i Latinamerika, så måste vi verkligen säga något annat än Förenta staterna. Och i stället var även här den enda tydliga tidsfrist som bestämdes i Madrid att genomföra dagordningen från Doha och inleda nya förhandlingar om frihandel. Ett fritt handelsutbyte är med andra de enda framtidsutsikter man erbjuder Latinamerika. Men vi vet alla att många gånger är till och med detta bara tom retorik. Europeiska unionen kan inte erbjuda den tillgång till marknaderna som Latinamerika vill ha. Genom att förutom ALCA även utarbeta ett förslag som vi skulle kunna kalla ALCEU, kommer vi knappast att kunna undvika demonstrationer, även mycket omfattande sådana, som de vi såg i Madrid. 100 000 personer var i Madrid under toppmötet. Det kan man verkligen inte vifta bort!
<P>
Låt mig så helt kort ta upp ett par andra frågor. När det gäller Argentina, till exempel, står det i förklaringen: ?Vi hälsar med tillfredsställelse och vi stöder kraftfullt de argentinska myndigheternas ansträngningar att genomföra ett konkret och omfattande program som medger framgångar i förhandlingarna med Internationella valutafonden?. Men det finns väl ingen som förnekar att Internationella valutafonden varit en av huvudorsakerna till krisen i Argentina. Vad tror ni att de argentinare som protesterar på gatorna skall säga när de läser detta? De känner sig lurade och de tycker att även européerna, och inte bara amerikanerna, är cyniska. Ingenting sägs om Venezuela, och detta är ett tydligt problem. Malmström har dessutom redan talat om Kuba. Det verkar med andra ord som om toppmötets förklaring är en förteckning över uteblivna röster och förlorade tillfällen.
<P>
Men jag blir allt mer övertygad om att det är själva toppmötet som instrument som utgör det verkliga problemet och att vi inte lyckas uppnå något genom dessa megamöten. I stället borde vi följa kommissionens förslag om en verklig utrikespolitik och se till att skaffa oss de instrument som krävs för en skapa ett alternativ till Förenta staterna, även i Latinamerika.

<SPEAKER ID=93 LANGUAGE="ES" NAME="Marset Campos (GUE/NGL).">
Herr talman! Med tanke på resultaten instämmer vi tyvärr inte i de positiva åsikter som har uttryckts om toppmötet, och jag säger att vi beklagar det, eftersom vi hade velat att de stora problemen skulle ha behandlats och lösts på ett bra sätt.
<P>
Jag kommer mycket kort att ge exempel på vad man kan betrakta som framgångar: Ratificeringen av avtalet med Chile, konstaterandet att avtalet med Mexiko är på rätt kurs, kommissionens fantastiska arbete med Albanprogrammet för studenter med universitetsutbildning som togs upp och slutligen en generell förklaring om fördelarna med associeringsstrategin.
<P>
Listan över frågor som inte tagits upp och förlorade tillfällen är emellertid lång. Om vi till exempel börjar med det betänkande som Salafranca själv utarbetat och som vi alla stöder i parlamentet, ett betänkande där den strategiska associeringen mellan Latinamerika och Europa togs upp ingående, med storslagna framtidsutsikter, något som inte har gjorts.
<P>
Det finns en rad aspekter som är mycket oroande, till exempel det faktum att alla kritiska punkter som finns i Latinamerika på ett eller annat sätt nås av Förenta staternas långa arm, eller vad vi nu vill kalla den, och påverkas av situationen efter den 11 september. Det finns även några oroande aspekter i FTAA-processen (Free Trade Area of the Americas).
<P>
Beträffande Argentina måste det poängteras att Europeiska unionens medlemsstater sammantaget har majoritet i Internationella valutafonden och om de hade velat hade de kunnat agera annorlunda när det gäller Argentinakrisen.
<P>
För att inte tala om den mycket oroande situationen i Guatemala och i några länder i Centralamerika, där vi än en gång ser friheterna attackeras och att ledare och försvarare av de mänskliga rättigheterna dödas. Problemen i Venezuela kan även nämnas, där Europeiska unionen inte har varit situationen vuxen samt vad konsekvenserna av det förlorade tillfället att förbättra förbindelserna med Kuba innebär. Slutligen skall det nämnas att det behövs fred och förhandlingar för att lösa situationen i Colombia, och inte listor, som i viss mån är precis motsatsen till vad som verkligen behövs göras.

<SPEAKER ID=94 LANGUAGE="PT" NAME="Queiró (UEN).">
Herr talman, kära kolleger! Jag välkomnar det åtagande som gjordes i Madrid under det andra toppmötet mellan EU/Latinamerika och Västindien och gratulerar till erkännandet av de gemensamma värdena mellan de två kontinenterna. Jag tänker främst på skyddet av de grundläggande rättigheterna, det ekonomiska samarbetet och kampen mot terrorism och narkotika. Även om toppmötet inte hade uppnått andra resultat hade dessa räckt för att vi skulle tro på att samarbetet mellan de två olika sidorna av Atlanten är en möjlig politisk process, som kommissionär António Vitorino sade, som kommer att fortgå i god takt, trots de svårigheter som vissa länder i Latinamerika genomgår.
<P>
Det finns dock en realistisk anmärkning jag vill ta upp här. Som vid alla toppmöten är de mål som dras upp en sak och den väg som skall följas för att nå dem en annan. Jag tycker att det är nödvändigt att i denna ram lägga fram konkreta initiativ och åtgärder som ger de mål som har beslutats ett reellt innehåll. Det är också nödvändigt att öka handeln och stimulera investeringarna i båda regionerna genom en försiktig politik för att öppna marknaderna och motstå omotiverade protektionistiska frestelser, vilket också ordförande Romano Prodi sade. Detta förutsätter ett stöd till privata initiativ i de latinamerikanska länderna som ett avgörande element för den ekonomiska utvecklingsstrategin å ena sidan och i kampen mot fattigdomen å den andra.
<P>
Slutligen får vi inte förlora ur sikte försvaret och stärkandet av de mänskliga rättigheterna eller främjandet av demokratin i alla regionens länder utan undantag, och detta uttryck ?utan undantag? måste betonas för att diktaturen på Kuba inte än en gång skall glömmas bort av alla utom min kollega Malmström.
<P>
Trots alla brister stöder jag det gemensamma resolutionsförslaget som skrivits under av vår politiska grupp, i övertygelse om att Europaparlamentet framöver kommer att fortsätta att bidra till att ständigt uppmärksamma frågan för att utveckla förutsättningarna för en framgång för nästa toppmöte i Mexiko 2004.

<SPEAKER ID=95 LANGUAGE="ES" NAME="Fernández Martín (PPE-DE).">
Herr talman! Det andra toppmötet mellan Europeiska unionen, Latinamerika och Västindien som vi diskuterar här i dag förtjänar en positiv bedömning av majoriteten i kammaren.
<P>
Man har gjort framsteg, man har sänt positiva signaler, man har slutfört konkreta avtal som associeringsavtalet med Chile, vilket kommer leda till skapandet av ett frihandelsområde, det mest ambitiösa och nyskapande hittills i linje med preferensavtalet som undertecknades med Mexiko för två år sedan. Avtalet med Chile bör tolkas av våra vänner i Mercosur, Andinska pakten, San José-gruppen och Karibien som en stimulans för den underregionala integrationen och de bör utveckla avtalet och nå konkreta och inte bara retoriska framsteg.
<P>
Mercosur och Argentinakrisen är exempel på detta, men de är inte de enda. Demokratierna i Latinamerika är mer befästa i dag än för tjugo år sedan, men den institutionella svagheten i dessa demokratier måste rättas till om vi vill undvika att den sociala obalansen och fattigdomen som drabbar en allt större del av dessa samhällen, vilket destabiliserar och äventyrar de demokratiska institutionerna.
<P>
Vi varken bör eller får hemfalla åt triumferande uttalanden, vi måste agera mer kraftfullt när det gäller samarbete med länder och med konkreta projekt. I Peru, i Venezuela, i Colombia, där colombianerna för bara några timmar sedan visade mod och civilkurage genom att satsa på fred och samlevnad. Terroristerna fortsätter att döda, kidnappa och utpressa, medan vi fortsätter våra överläggningar om huruvida vi skall ta med organisationer som mördar, kidnappar och utpressar med en avskyvärd dubbelmoral på vår förteckning över terroristorganisationer.
<P>
Ärade företrädare för kommissionen! Vår nuvarande hantering av vårt utvecklingsstöd är bristande. Finansieringen av projekt som vi har lovat genomföra kommer sent och sköts ibland dåligt. Nästan dagligen mottar vi klagomål och får bevis för detta, exempel som absolut inte bidrar till unionens goda framtoning och vad som är ännu värre, som hindrar stora delar av befolkningen att dra nytta av de fördelar utvecklingssamarbetet medför, människor som inte har råd med förseningar.

<SPEAKER ID=96 LANGUAGE="DE" NAME="Linkohr (PSE).">
Herr talman! Först vill jag säga till rådets ordförande att han inte skall låta sig luras av den låga närvaron här i kammaren. Vi är mycket intresserade av Latinamerika. Vi uppträder kanske som en halvledare. Då är det också ibland så att ju fler vakanser, desto bättre är kvaliteten. Så är det kanske också i parlamentet.
<P>
Jag vill, liksom Fernández Martín, säga till kommissionen: Skynda på och genomför projekten. När vi parlamentsledamöter åker till Latinamerika, får vi alltid som svar på våra förslag: Ja, ni kommer med bra förslag. Ni beslutar om att anslå pengar, men pengarna kommer inte fram. Europeiska unionens trovärdighet hänger inte samman med om vi har en lång önskelista, utan med om vi också håller vad vi lovar. Därför vädjar jag, och jag talar för hela parlamentet: Genomför projekten också. Betala också ut pengarna som vi beslutar om.
<P>
För det tredje, och här vill jag vända mig till de latinamerikaner som nu inte är här: Ju mer Latinamerika sluter sig samman, ju mer Mercosur sluter sig samman, länderna kring Anderna, ja hela Latinamerika, desto större tyngd får ni också vid förhandlingarna med Europeiska unionen och med andra länder. Ta i detta fall Europeiska unionen - och det är verkligen ett välment råd - som exempel. Våra förhandlingar med Mercosur och med andra regioner påverkas negativt av att vi inte har att göra med en röst, utan med många. Det måste man också säga, detta saktar ned förhandlingsförfarandet. Jag förhandlar inte själv, men jag har hört många säga det. Det vore bättre om ni talade med en röst.
<P>
Vidare vill jag påpeka det som jag lade märke till i Madrid, nämligen ett parallellt arrangemang, Mercosurs Europe Business Forum. Ett möte som för övrigt ägde rum för tredje gången mellan företagare, företagsorganisationer och politiker i Mercosur och Europa. Vi behöver, på samma sätt som med Förenta staterna, ha en ekonomisk och teknisk dialog mellan Latinamerika och Europa. Kanske kan kommissionen också bidra med sin del till detta.
<P>
Ett sista påpekande: Förutom de många problemen finns det också möjligheter att utnyttja. Vi behandlar i Europaparlamentet nu för övrigt flera direktiv som erbjuder dem handelsmöjligheter, ett direktiv om biobränslen - där erbjuder vi dem också nya marknader -, och som följd av Kyotoavtalet ett direktiv om handel med utsläpp av koldioxid. Även detta ger nya möjligheter till samarbete, vilket innebär fördelar för Latinamerika. Allt detta förtjänar att diskuteras.

<SPEAKER ID=97 LANGUAGE="DE" NAME="Liese (PPE-DE).">
Herr talman! Jag stöder föreliggande resolution från PPE-DE, PSE, ELDR och UEN. Jag anser att det är särskilt bra att vi inför de gemensamma besluten betonar de värden som delas av Europa och Latinamerika, därför att det är viktigt att vi inte betraktar detta partnerskap rent ekonomiskt, utan att vi även talar politiskt om de gemensamma värdena och om vad de kan leda till. Jag tror att enskilda punkter, som De gröna försökt få med, också är positiva, exempelvis att vi bör tala mer om hållbarhet. Men som helhet är De grönas och även UEN:s resolution alltför negativ: Motsatsställning till Förenta staterna, mot globalisering, mot frihandel. Jag tror inte att detta kan leda oss vidare. Vi måste här ha ett balanserat förhållande mellan berättigad kritik på enskilda punkter och ett konstruktivt samarbete.
<P>
Jag stöder uttryckligen den redogörelse som Salafranca Sánchez-Neyra lagt fram om budgeten. Det är ingen mening med att tala mycket och arrangera stora toppmöten och samtidigt ställa mindre pengar till förfogande. Det har kommissionen alltid föreslagit under de senaste åren. Vi har alltid förhindrat det, men kommissionen bör äntligen någon gång komma med konstruktiva förslag redan från början.
<P>
Malmström och Queiró har sagt en del om Kuba. Jag tror att det är mycket viktigt att vi nu, när demokratin på Kuba med hög röst ropar på sina rättigheter, inte ger falska signaler till Kuba. Naturligtvis är vi emot embargot, men vi är också emot diktatur och emot kränkningar av de mänskliga rättigheterna. Därför kan det för Kubas del i dialogen med Europeiska unionen bara medges eftergifter om situationen för de mänskliga rättigheterna och demokratin på Kuba förbättras.
<P>
Till sist vill jag föreslå att vi i samband med öppnandet av marknaderna framför allt riktar uppmärksamheten mot Latinamerikas fattigare länder. Jag tror att man naturligtvis kan komma överens med Mexiko och Chile om frihandel på ömsesidig grund, kanske inte med samma tidsplan, men med länder som Nicaragua, Honduras och Bolivia bör man också ställa ensidiga preferenser i förgrunden, och jag tror att dessa länder har samma rätt till preferensbehandling som de flesta AVS-länder. Jag tror att det bör tas med i dialogen i större utsträckning.

<SPEAKER ID=98 LANGUAGE="DE" NAME="Stenzel (PPE-DE).">
Herr talman, herr rådsordförande, herr kommissionär, mina damer och herrar! Det är positivt att det spanska ordförandeskapet genom att hålla toppmötet Latinamerika/Västindien i Madrid ville ge en särskild signal, en signal om solidaritet och politiskt närmande. Detta hänger samman med Spaniens exempellösa engagemang i Latinamerika på grund av sin historia, men också på grund av de stora ekonomiska intressena. När Latinamerika nyser, får Spanien snuva, läste jag nyligen. Det låg naturligtvis mycket mer bakom detta toppmöte.
<P>
Ett nätverk mellan de båda kontinenterna, som kommissionens ordförande Prodi uttryckte sig, är ett europeiskt önskemål. Visserligen beaktar man bland den europeiska allmänheten alltför lite de politiska omvälvningarna och de ekonomiska kriserna i detta område. Vi är mycket ofta förvånade över att ett land som Venezuela, med sina stora råoljefyndigheter, råkar ut för en svår ekonomisk kris, som samtidigt är en kris för demokratin i detta land. Argentinas kollaps har vi uppenbarligen redan vant oss vid, och på de internationella kapitalmarknaderna är man mer rädd för ett eventuellt sammanbrott i Japan, för den japanska ekonomin, än för att den argentinska ekonomin går bankrutt.
<P>
Men vi hoppas hela tiden på en demokratisk nystart, exempelvis nu efter valen i Colombia, eftersom man just på detta land ser vilket nära samband det finns mellan narkotikabrottslighet och internationell terror. Europaparlamentet uppmanas särskilt att energiskt kräva att den colombianske politikern Betancour släpps ur vänstergerillans fångenskap.
<P>
Slutligen måste EU fylla Latinamerikas strategi med liv, dvs., som Salafranca sade, även ställa ekonomiska medel till förfogande. Det innebär också konkret att en frihandelszon inrättas mellan EU och de centralamerikanska staterna och länderna vid Anderna, vilket till slut också bör leda till ett liknande associeringsavtal som med Mexiko och Chile. Förhandlingarna om ett sådant avtal med Mercosurländerna står ju tyvärr och stampar på samma ställe.
<P>
Europeiska unionen bör inte uteslutande överlåta den latinamerikanska marknaden på USA. Men motivet för en Latinamerikastrategi går långt utöver de ekonomiska intressena. Vi behöver denna strategi också för att bekämpa organiserad brottslighet och olaglig invandring. Måttstocken för vad som uppnåtts kommer i slutändan att utgöras av EU-Latinamerika-toppmötet i Mexiko 2004.

<SPEAKER ID=99 LANGUAGE="ES" NAME="Cortés">
. (ES) Herr talman! Under förberedelserna för det andra toppmötet mellan Europeiska unionen och Latinamerika/Västindien och under själva mötet räknade rådets tjänstgörande ordförandeskap hela tiden med kommissionens samordning och stöd från parlamentet, som mycket riktigt företräddes vid toppmötets sammanträden samt under hela det förberedande arbetet. Den stimulans som parlamentet hela tiden gett har varit till enorm nytta.
<P>
Jag tror att den åsikten och processen har bekräftats av bekräftats i alla inlägg i debatten. Visserligen har man pekat på brister och vi ville nog alla nå längre och gå snabbare fram och att innehållet varit mer säkert alla velat gå längre snabbare fram, att innehållet var mer betydelsefullt. Man kan alltid gå längre i alla processer, men ärligt talat är den bedömning vi kan göra - vilket man märker av det gensvar som toppmötet fått i kommunikationsmedierna, såväl i Europa som i Latinamerika och Västindien - är att toppmötets resultat är tillfredsställande, framför allt när det gäller utvecklingen av den politiska, ekonomiska och kulturella dialog som har funnits mellan dessa två delar av världen med en tydlig och ömsesidig vilja till närmande och förståelse.
<P>
Europaparlamentet har hela tiden gått i bräschen för dessa förbindelser. Många av de inlägg som har gjorts under detta sammanträde tyder på detta, och just från detta perspektiv, att öppna vägen, har några av er betonat frågor som kan betraktas som frustrerande i det hänseendet att man inte har nått så långt som man velat och som antagligen hade varit möjligt. I Europeiska unionen har vi dock lång erfarenhet av dessa processer, vi genomgår själva en sådan och det tar tid, man måste följa vissa förfaranden, ibland går det snabbare framåt och ibland mattas takten av. Om vi ser Europeiska unionens förbindelser med Latinamerika i perspektiv under de senaste åren, om vi beaktar att toppmötet i Madrid bara är det andra i ordningen, det vill säga att det är en relativt ny process, men att man nu fastställt nästa toppmöte som kommer att äga rum i Mexiko, det tredje på två år och att man kortat av tidsfristerna, kan man därför tala om en reglerad förbindelse. Det är sant att toppmötena koncentreras till en och en halv dag med många möten och ceremonier som får offentliga återverkningar, men man arbetar ständigt med detta och under lång tid. Detta toppmöte som parlamentet har drivit på och som kommissionen ihärdigt har arbetat med är ett exempel på detta. De svenska och belgiska ordförandeskapen har arbetat mycket med dessa frågor för att mötet skulle kunna genomföras under det spanska ordförandeskapet. Jag anser fullt och fast att resultatet är positivt och att vi kan vara nöjda med det.
<P>
Salafranca tog upp Colombia och jag anser, herr talman, att denna fråga är mycket viktig nu när landet, som drabbats som få av brott och våld, demokratiskt har valt en ny regering som förtjänar samma stöd och förtroende från det internationella samfundet och särskilt Europeiska unionen, som länge har engagerat sig för fred och utveckling i Colombia, som det colombianska samhället har fått.
<P>
Som spanjor delar jag de åsikter som några ledamöter av parlamentet hyser, nämligen att det är bra att det inte bara är spanjorerna som bryr sig om Latinamerika. I det här sammanhanget anser jag att Albanprogrammet, som lanserats av kommissionen, är enormt positivt, eftersom det leder till att de europeiska universiteten öppnas för studenter med universitetsutbildning som hittills främst har inriktat sig på studier i Förenta staterna och i några fall - eftersom det fanns ett bilateralt program med stor räckvidd - i Spanien. Jag anser att det är mycket viktigt att studenter med universitetsutbildning från hela Latinamerika och Västindien kan välja universitet och högre utbildningsinstitutioner som de anser vara mest betrodda och där de önskar fördjupa sig i sina studier och detta kommer att förstärka förbindelserna mellan våra två regioner ännu mer. Dessa förbindelser begränsas inte bara till det politiska planet kring toppmötet i Madrid - toppmötet är endast för stats- och regeringschefer - utan parallellt med toppmötet, dagarna innan och till och med dagarna efter hade kommissionen, rådets ordförandeskap och de ansvariga i de latinamerikanska länderna ett mycket givande och flödande samarbete med utmärkt kommunikation.
<P>
Jag anser att det förberedande arbetet måste betonas, vilket samlat många deltagare och varit av mycket hög kvalitet och som ligger till grund för det som antagits vid toppmötet. Besluten fattades på bara några timmar, precis som i rådet, men dessa frågor har diskuterats under lång tid.
<P>
Avslutningsvis, herr talman, anser jag att Europeiska unionen, Latinamerika och Karibien har förstärkt sina politiska, ekonomiska, kulturella, utbildningsmässiga och sociala förbindelser. Europeiska unionen, som befinner sig i en inre konsolideringsprocess måste som internationell aktör vara närvarande på ett mycket aktivt sätt i den delen av världen som unionen delar så många principer och värden med.
<P>
Vad som skedde från och med år 1492 var en europeisk inympning i en redan existerande verklighet, vilket gav upphov till vad vi kallar västvärlden. Den delen av världen försköts mot väst. Vi delar principer och värden som fanns här och som i dag konkretiseras i uttryck som demokrati, rättsstaten, jämställdhet mellan kvinnor och män och respekt för de mänskliga rättigheterna. I några fall är situationen känslig och kräver ständig övervakning och stimulans, men Europeiska unionen är en referenspunkt för Latinamerika och Västindien. Unionen är en social och ekonomisk modell, och även en modell för integrering. De framgångar som Europeiska unionen har nått, en mycket mer heterogen och varierad kontinent än den spansk-, portugistalande och västindiska delen av Amerika, med olika europeiska språk. Emellertid har Europeiska unionen haft en stor framgång i sin integrering och Latinamerika och Västindien har unionen som modell. Jag anser att det är vår plikt att hjälpa dem med den uppgiften.
<P>
De förstärkta förbindelserna är av ömsesidig nytta. Inte för att agera mot någon utan - som Linkohr sade - för att utnyttja tillfällen där det i dag finns svårigheter och osäkerhet.
<P>
Herr talman, det tjänstgörande ordförandeskapet ser den debatt som har förts och den stimulans som man hela tiden kunnat räkna med från parlamentets sida som mycket positiv och vill offentligt tacka för det stöd och den impuls som ordförandeskapet hela tiden har fått från parlamentet.

<SPEAKER ID=100 NAME="Talmannen. -">
Jag har mottagit fem resolutionsförslag

<SPEAKER ID=102 NAME="Talmannen. -">
Nästa punkt på föredragningslistan är en gemensam debatt om följande betänkanden från utskottet för medborgerliga fri- och rättigheter samt rättsliga och inre frågor:
<P>
A5-0168/2002 av Cerdeira Morterero om förslaget till rådets beslut om Konungariket Spaniens initiativ om inrättandet av ett nätverk av kontaktpunkter för nationella myndigheter med behörighet på området för privat säkerhetsverksamhet (5135/2002 - C5-0052/2002 - 2002/0802(CNS)),
<P>
A5-0166/2002 av Sousa Pinto om förslaget till rådets beslut om Konungariket Spaniens initiativ om inrättande av Europeiska institutet för polisiära studier (5133/2002 - C5-0055/2002 - 2002/0803(CNS)),
<P>
A5-0167/2002 av The Earl of Stockton om Konungariket Spaniens initiativ om inrättande av ett europeiskt nätverk för skydd av offentliga personer
<P>
(5361/2002 - C5-0051/2002 - 2002/0801(CNS)),
<P>
A5-0173/2002 av Deprez om initiativet från Konungariket Belgien och Konungariket Spanien inför antagandet av en rådsakt om utarbetande av ett protokoll om ändring av konventionen om upprättandet av en europeisk polisbyrå (Europolkonventionen), protokollet om förhandsavgörande av Europeiska gemenskapernas domstol angående tolkningen av konventionen om upprättandet av en europeisk polisbyrå och protokollet om privilegier och immunitet för Europol, medlemmarna i organen, dess biträdande direktörer och dess tjänstemän (5455/2002 - C5-0053/2002 - 2002/0804(CNS) och Europaparlamentets rekommendation till rådet om Europols framtida utveckling och fullständiga integration i Europeiska unionens institutionella system,
<P>
A5-0165/2002 av Deprez om Konungariket Belgiens initiativ inför antagandet av rådets beslut om justering av grundlöner och tillägg för Europols personal (14628/2001 - C5-0682/2001 - 2001/0830(CNS)).

<SPEAKER ID=103 LANGUAGE="ES" NAME="Cerdeira Morterero (PSE)">
. (ES) Herr talman! Polisväsendet är en av de grundläggande funktionerna i de moderna staterna. En av polisväsendets viktigaste uppgifter är att garantera medborgarnas säkerhet, vilket är en grundläggande förutsättning för en samlevnad i frihet. Emellertid har den avsevärda utvecklingen av olika verksamheter i de samtida samhällena genererat nya behov av tjänster på området för bevakning och skydd av personer och egendom, som tillhandahålls av privaträttsliga, fysiska eller juridiska personer och medlemsstaterna har varit tvungna att reagera för att funktionellt integrera den privata säkerhetsverksamheten i statens exklusiva befogenhet på säkerhetsområdet, eftersom den privata säkerhetsverksamheten skall ses som en kompletterande och underordnad verksamhet i förhållande till den offentliga säkerhetstjänsten.
<P>
Europeiska unionens medlemsstater har successivt antagit olika rättsliga bestämmelser i syfte att inrätta administrativa kontroller och dessa bestämmelser skiljer sig från en stat till en annan. Medlemsstaterna måste garantera frihet, säkerhet och rättvisa. Det är staterna som skall garantera sina medborgares säkerhet. För att skapa ett område med frihet, säkerhet och rättvisa måste den privata säkerhetsverksamheten i Europeiska unionen harmoniseras.
<P>
Detta är dock ingen lätt fråga. De undersökningar som har utarbetats på det här området visar klart och tydligt på att det finns en rad svårigheter för att kunna slutföra den här processen. För det första beror detta på att det finns stora skillnader mellan de nationella lagstiftningarna på området. För det andra finns det stora juridiska skillnader mellan unionens medlemsstater, vilket leder till att rätten att fritt tillhandahålla tjänster begränsas eller förhindras inom den privata säkerhetssektorn. För det tredje är det nödvändigt att harmonisera de viktigaste aspekterna i de olika nationella lagstiftningarna för sektorn.
<P>
Det är dessa problem som ligger till grund för behovet att harmonisera Europeiska unionens medlemsstaters lagstiftningar för den privata säkerhetssektorn för att på så vis garantera fri rörlighet för tjänster i ett europeiskt område med frihet, säkerhet och rättvisa.
<P>
När detta är sagt anser jag det vara min plikt att be kammaren att den stöder betänkandet från utskottet för medborgerliga fri- och rättigheter samt rättsliga och inre frågor vid morgondagens omröstning. I betänkandet begär vi att rådet skall dra tillbaka detta initiativ, inte på grund av att det inte är lämpligt, utan för att den rättsliga form som valts är beslutsformen och på grund av att den rättsliga grund som det nuvarande ordförandeskapet har valt för att reglera det område som initiativet handlar om, nämligen artikel 29a och artikel 30.1 i Maastrichtfördraget. Det är således av grundläggande vikt att - och detta har såväl parlamentets utskott för rättsliga frågor och den inre marknaden som jag själv i utskottet för medborgerliga fri- och rättigheter förklarat - fastställa om det område som skall regleras genom det initiativ som har lagts fram av Spanien faller inom gemenskapens eller unionens behörighetsområde.
<P>
I det här sammanhanget är det lämpligt att betona att EG-domstolen i tre domar har fällt Spanien, Belgien och Italien för att ha bibehållit vissa villkor för utövandet av verksamhet på området för privat säkerhet i sin lagstiftning, vilka bröt mot principen om icke-diskriminering i Fördraget om Europeiska unionen.
<P>
Ärade ledamöter! Jag är emot att tillhandahållandet av privata säkerhetstjänster skall ingå i de offentliga tjänsterna och även EG-domstolen motsätter sig detta. Således är inte det undantag för offentliga tjänster som föreskrivs i artikel 39.4 i EG-fördraget tillämpligt när det gäller den fria rörligheten för arbetstagare.
<P>
Jag anser inte heller att privat säkerhetsverksamhet kan betraktas som utövande av offentlig makt. När personer som är anställda i privata säkerhetsföretag agerar för att bistå de allmänna säkerhetstjänsterna, kan sådan verksamhet enligt domstolen inte anses vara stödfunktioner.
<P>
Jag vill även betona att den privata säkerhetssektorn - och så har EG-domstolen bedömt det - är en ekonomisk sektor och följaktligen är de rättsliga bestämmelser som reglerar denna verksamhet i medlemsstaterna underställda de åtgärder som fastställts av gemenskapen med målet att inrätta en inre marknad utan gränser inom Europeiska unionens territorium.
<P>
Jag vill även nämna att gemenskapen hittills inte har antagit något direktiv för att reglera privat säkerhetsverksamhet. Detta betyder dock inte att det inte är lagligt möjligt att harmonisera sektorn, eftersom EG-domstolen anser att denna verksamhet är av ekonomisk art. Som föredragande anser jag att antagandet av detta initiativ till beslut skulle innebära en överträdelse av artikel 47 i Maastrichtfördraget enligt vilket unionen är skyldig att respektera gemenskapens befogenheter att agera på vissa områden där gemenskapen har tilldelats behörighet enligt EG-fördraget, vilket förhindrar unionen att lagstifta på det området.
<P>
Av ovanstående skäl anser jag att initiativets innehåll som är angeläget och av stort intresse, skall omprövas och att rådet i enlighet med artikel 208 i EG-fördraget bör uppmana kommissionen att utreda behoven av en gemensam åtgärd på området för fysiska eller juridiska personers tillhandahållande av privata säkerhetstjänster och, om så krävs, föreslå att nödvändiga bestämmelser antas.
<P>
Av dessa skäl, herr talman, föreslår jag att Spaniens initiativ förkastas, eftersom det inte är lagligt möjligt att med utgångspunkt i den tredje pelaren, som regleras av Maastrichtfördraget, reglera områden som faller inom tillämpningsområdet för EG-fördragets första pelare. Att göra detta skulle bland annat innebära att man bryter mot artikel 47 i Maastrichtfördraget.
<P>
(Applåder)

<SPEAKER ID=105 LANGUAGE="PT" NAME="Sousa Pinto (PSE)">
Herr talman! Jag skall överträffa era högsta förhoppningar när det gäller tidsbesparing och säga att målet för detta betänkande är att inrätta det Europeiska institutet för polisiära studier vilket till en början främst skulle innebära inrättandet av ett nätverk för att samla de olika nationella instituten för polisiär utbildning och forskning och därefter utveckla detta i en inriktning som inte förklaras av författarna i syfte att ge unionen ett mervärde i fråga om samordning av de olika polisenheterna i medlemsstaterna.
<P>
Enligt vår mening lider initiativet av en viss barnsjukdom hos gemenskapsbygget, en viss tendens att öka antal organ med mer eller mindre samma mål. På detta område har vi redan Europol, Eurojust, den Europeiska polisakademin, den europeiska aktionsgruppen med europeiska polischefer, det europeiska nätverket för förebyggande av brottslighet och det europeiska straffrättsliga nätverket. Detta förslag, så som det har lagts fram, innebär en ökad irrationalitet och inkonsekvens med systemet för ett område som för övrigt är relativt nytt i gemenskapens verksamhet.
<P>
Kanske skulle vissa berömvärda angelägenheter, som förtjänar att uppmärksammas och diskuteras när det gäller förbindelser, polisiär samordning, utifrån erfarenheter på detta område och som uttryckts av ordförandeskapet, bättre tjäna på en ändring av stadgan och förordningen för Europeiska polisakademin, och en reservationslös anslutning från Spaniens sida till denna mekanism skulle också utgöra en viktig ansträngning till denna förbindelse inom ramen för polisorganen.
<P>
Det viktiga är att skilja ut vilka nyheter som verkligen har ett mervärde och innebär effektivitetsvinster för systemet, leder till sammanhang, och avskaffar de ändringar som innebär meningslösa utökningar av organ, tjänstemän och utgifter enligt den traditionella byråkratiska linje som vi inte är intresserade av och som inte har någon betydelsefull nytta för unionens agerande när det gäller brottsbekämpande. Av dessa skäl anser jag att utskottet för medborgerliga fri- och rättigheter samt rättsliga och inrikes frågor har lagt fram ett betänkande som är negativt till att anta detta initiativ.

<SPEAKER ID=106 LANGUAGE="EN" NAME="Stockton (PPE-DE)">
. (EN) Herr talman! Detta är ett tredje och, anser jag, även något onödiga förslag som har kommit från Spanien. Det söker institutionalisera skydd av offentliga personer. Skydd av offentliga personer är definitionsmässigt något som bör arrangeras mellan medlemsstaterna, eller med andra stater, och när det gäller besökare, mellan det besökande landet och värdlandet. Jag finner det även lite märkligt att det endast grundar sig på Artikel 29 i fördraget om Europeiska unionen, när det förefaller mig som att både artiklarna 30.1 och 34.2 c bör läggas till.
<P>
Här finns emellertid embryot till en god idé. Så jag har tagit förslaget och ändrat det så att det skall underlätta samarbete mellan nationella underrättelsetjänster, polismyndigheter och säkerhetstjänster, utan att man inrättar en byråkratisk institution och utan nya utgifter. Ett av de problem som jag till en början hade med förslaget var att det föreföll som att man försökte kodifiera eller skapa en tariff för skydd. En person som ni, herr talman, som har en oerhört stor betydelse för Europeiska unionens angelägenheter, skulle således utan tvivel förses med två bepansrade bilar fyllda till bristningsgränsen med beväpnade poliser, medan en mindre betydelsefull parlamentsledamot som jag själv skulle få skatta sig lycklig om han fick se en polisman gå förbi hans hus en gång varannan dag. Det slog mig att detta är en något märklig uppfattning, om inte annat så därför att det skulle ge någon som planerade ett mord en perfekt vägledning i fråga om vilket skydd han kunde vänta sig. Därför tog jag bort allt det.
<P>
Kärnpunkten kvarstår emellertid och vad jag har lagt till är att det bör finnas ett samarbete och någon form av harmonisering, inte bara av det skydd som lämnas, utan av reaktionen om en sådan tragedi skulle inträffa eller ett försök genomföras. Det finns ett antal institutioner, från SAS i Förenade kungariket till de tyska gränsvakterna, den utmärkta militärpolisen i Spanien och Italien och andra länder, som alltsedan de tragiska händelserna under Münchenolympiaden har förvärvat stor sakkunskap om hur de bör reagera om något händer. Jag ansåg att det var rena vanvettet att utelämna frågan om hur man skall reagera.
<P>
När det gäller frågan om utbyte av information anser jag att information endast bör delges de som behöver få kännedom om den, och att den framförallt bör undanhållas politiker, byråkrater och de skyddade personerna själva, eftersom operativ säkerhet måste gå före allt annat på detta område. Det bör inte heller finnas några extra nivåer för beslutsfattande som kan utgöra hinder för den operativa effektiviteten, Mot bakgrund av hur lång tid det ibland tar innan samtliga unionens institutioner kommer fram till ett beslut, hoppas jag att blotta tanken på ytterligare en nivå mellan ett mordförsök mot er, herr talman, och polismannens reaktion, som med nödvändighet skulle passera genom flera utskott, skall sända kalla kårar längs er ryggrad.
<P>
Till sist, det andra viktiga tillägget som jag har gjort är att varje utbyte av information måste stå i överensstämmelse med principerna i stadgan om de grundläggande rättigheterna. Detta är ett område där utbyte av information skulle avse kända hot, kända misstänkta men där vi, inte desto mindre, måste vara absolut säkra på att grundläggande rättigheter respekteras.
<P>
Efter att ha sagt det hoppas jag att det skall göra tillräckligt intryck på kammaren att få veta att mina ändringsförslag var de enda som lades fram i utskottet. De antogs enhälligt, utan några röster emot, vilket jag inser torde vara en sällsynt om än inte unik händelse.

<SPEAKER ID=107 NAME="Talmannen -">
Tack så mycket för era vänliga ord om den tjänstgörande talmannens betydelse, herr Stockton, men jag måste säga att jag har ett hagelgevär i mitt hus och det får nog räcka med det.

<SPEAKER ID=108 LANGUAGE="FR" NAME="Deprez (PPE-DE)">
. (FR) Herr talman, kära kolleger! Jag vill först av allt lugna er med att jag inte kommer att behöva de tio minuter som man tvingat på mig.
<P>
Herr talman! De två betänkanden jag har äran att lägga fram i dag för kammaren är mycket olika till sin art och omfattning, även om de gäller samma fråga, nämligen Europol, vilket som alla vet är den Europeiska polisbyrån.
<P>
Det första betänkandet handlar om Belgiens initiativ om justering av grundlöner för Europols personal. Det har en mycket begränsad omfattning och kräver uppenbarligen inga långa kommentarer. Jag föreslår helt enkelt formellt parlamentet att av två grundläggande orsaker avvisa initiativet.
<P>
För det första förstår jag inte, och jag hoppas att parlamentet kommer att hålla med mig, varför Europols personal skall beviljas en höjning med 5,2 procent för perioden juli 2001 till juli 2002, medan Europeiska unionens tjänstemän som är anställda i samma stad i Nederländerna, nämligen Haag, bara får sina löner och tillägg höjda med 4,3 procent under samma period. Vi har inte fått någon seriös och trovärdig motivering till denna ökning.
<P>
För det andra är det i mina ögon inkonsekvent och oacceptabelt att rådet samråder med Europaparlamentet i en sådan rutinfråga när man systematiskt vägrar att göra det när det gäller Europols budget, trots att båda besluten sorterar under förfarandet i avsnitt VI i fördraget om Europeiska unionen och alltså kräver samråd med Europaparlamentet. Det är därför utan tvekan och utan skrupler som jag föreslår att initiativet skall avvisas.
<P>
Det andra betänkandet däremot, herr talman, kära kolleger, är av en helt annan omfattning. Det handlar om ett initiativ från Belgien och Spanien där man dessutom föreslår en nödvändig anpassning av Europols uppdrag, ett nytt system för att ändra Europolkonventionen. I dagsläget är Europol som ni vet, kära kolleger, en institution som sorterar under det rent mellanstatliga samarbetet. Det innebär att alla ändringar av Europolkonventionen, oavsett hur viktiga eller brådskande de är, måste ratificeras av alla medlemsstater i enlighet med kraven i respektive konstitutionella regler. Det innebär exempelvis att det krävdes inte mindre än tre långa år för att ratificera Europolkonventionen. Det är självfallet, herr talman, kära kolleger, ett förfarande som är alltför långt, alltför långsamt och fullständigt olämpligt om man vill ge Europol möjlighet att snabbt reagera på det stora antalet former av omfattande och föränderlig brottslighet som förekommer. Genom att föreslå att ändringar i Europolkonventionen hädanefter skall antas av rådet, förefaller initiativet från Belgien och Spanien innebära ett steg i rätt riktning.
<P>
Egentligen anser jag och utskottet för medborgerliga fri- och rättigheter samt rättsliga och inrikes frågor att initiativet innehåller tre stora brister:
<P>
1. Man bibehåller Europol inom ramen för det enkla mellanstatliga samarbetet, i motsats till alla krav som rests vid ett flertal tillfällen av vårt parlament och trots att Europeiska rådet vid praktiskt taget alla möten ger ett allt större antal uppdrag till Europol, något som gagnar hela unionen,
<P>
2. Beslutet riskerar att, efter utvidgningen, leda till överdriven långsamhet eller till och med till att beslutsprocessen fullständigt blockeras, eftersom konventionen innebär och fortsätter att innebära att alla beslut i rådet om Europol skall fattas enhälligt. Jag frågar mina kolleger hur de tror att man med 27 medlemmar skall kunna komma överens enhälligt om operativa polisbeslut när vi samtidigt i Europa har en omfattande och ökande brottslighet inom vissa områden,
<P>
3. Beslutet bekräftar Europaparlamentets rent marginella roll i allt som gäller Europol, och fråntar samtidigt Europaparlamentet rättsliga möjligheter och den institutionella ram som skulle göra det möjligt att i framtiden utöva en verklig demokratisk kontroll. Kom inte med invändningen att det tack vare konventionen för närvarande utövas en viss demokratisk kontroll över Europol via de nationella parlamenten. Alla som känner till hur Europol fungerar, och hur de nationella parlamenten arbetar, vet mycket väl att det för närvarande inte utövas någon verkligt seriös demokratisk kontroll över Europol. Rådets val som består i att föreslå ett system behäftat med allvarliga brister, som jag just nämnt, är desto mer oförklarligt, herr talman, kära kolleger, som det i fördraget finns en alternativ väg som skulle göra det möjligt att på ett enkelt sätt lösa de problem jag just tagit upp. Det räcker egentligen med att använda den formella bestämmelsen i artikel 34.2 c i fördraget om Europeiska unionen, vilken gör det möjligt att helt enkelt ersätta Europolkonventionen med ett beslut från rådet.
<P>
Om denna bestämmelse tillämpas leder det direkt till att Europol införlivas i den tredje pelaren och därmed i gemenskapsrättssystemet, vilket på kort sikt skulle innebära tre avsevärda fördelar:
<P>
1. Förbättrad operativ kapacitet för Europol, med tanke på att enligt artikel 34 i fördraget skall alla beslut i rådet om Europol fattas med majoritet, utan någon möjlighet till undantag,
<P>
2. Förbättrad möjlighet för parlamentet att utöva parlamentarisk kontroll över Europol, eftersom Europaparlamentet enligt artikel 39 i fördraget bör konsulteras när det gäller alla tillämpningsåtgärder som fastställs av rådet, och parlamentet skulle dessutom ha möjlighet att vända sig till EG-domstolen om dessa rättigheter inte respekteras,
<P>
3. Automatisk tillämpning av reglerna om EG-domstolens behörighet på alla beslut i rådet som fattas på grundval av artikel 34, vilket vårt parlament hela tiden har krävt.
<P>
Det är i enlighet med dessa argument, herr talman, kära kolleger, som jag ber vår kammare att avvisa initiativet från Belgien och Spanien på grund av operativ och demokratisk otillräcklighet - det är en dålig dag för Spanien - och i stället godkänna förslaget till rekommendation som syftar till att omvandla Europolkonventionen till ett beslut från rådet och på så sätt införliva den i Europeiska unionens institutionella system. Jag vill för min kollega Frassoni uttryckligen understryka att för min del innebär denna åtgärd bara en övergångsfas, helst kort, innan en fullständig överföring till gemenskapsnivå sker, dvs. innan fördragen slås samman och den förlamande och ålderdomliga distinktionen mellan de tre pelarna avskaffas. Jag hoppas att konventet på detta område kommer att kunna leva upp till historiens utmaningar och medborgarnas förväntningar.

<SPEAKER ID=109 LANGUAGE="ES" NAME="Naranjo Escobar (PPE-DE)">
. (ES) Herr talman! Jag kommer att begränsa mina kommentarer till initiativet inför antagandet av rådets beslut om justering av grundlöner och tillägg för Europols personal, som jag arbetat med i egenskap av föredragande för budgetutskottet.
<P>
I princip är justeringen av lönerna en enkel formalitet, en ren rutinsak. Det initiativ som har lagts fram saknar dock nödvändig stringens. Parlamentet har redan uttalat sig om lämpligheten att innefatta budgeten för Europol i gemenskapens budget.
<P>
Under de senaste åren har Europols befogenhetsområde utvidgats och denna utveckling har inte följts av en ändring av dess rättsliga ram för att ge parlamentet möjlighet att utöva sina demokratiska kontrollbefogenheter. Beslutet att justera lönerna måste falla inom budgetområdet. Detta område och naturligtvis även dess budgetplan, fungerar utan att parlamentet måste uttala sig om dessa frågor och ändå rådfrågas vi om justering av löner och lönetillägg, vilket föreskrivs i artikel 44 i de nuvarande tjänsteföreskrifterna.
<P>
Som vår kollega Deprez redan nämnt anges det inga skäl till varför lönejusteringen i beslutet fastställs till 5,2 procent för gemenskapens tjänstemän, en siffra som grundas på de statistiska upplysningar för samtliga gemenskapsinstitutioner som OECD tillhandahåller, medan lönejusteringarna i Nederländerna ligger på 4,3 procent för samma period.
<P>
Det är korrekt att den justering som avses i artikel 44 i tjänsteföreskrifterna inte är ett förfarande som är jämförbart med det som tillämpas för de övriga tjänstemännen. Jag anser dock ärligt talat att det faktum att man inte kan rättfärdiga denna siffra strider mot de principer för sund ekonomisk förvaltning som gäller för gemenskapens allmänna budget.
<P>
Att vi vill förkasta detta initiativ betyder inte att vi ifrågasätter lönenivån för Europols tjänstemän, utan beror på att man inte kan rättfärdiga det förfarande man har följt.
<P>
Herr talman! Vi vill att Europol förstärks och att Europol skall kunna fullgöra sina uppgifter på ett effektivt sätt för att medborgarna skall känna sig skyddade. Detta är fullständigt förenligt med den demokratiska kontroll som parlamentet kräver varje gång den juridiska statusen för Europol, detta instrument för polisiärt samarbete, diskuteras.

<SPEAKER ID=110 LANGUAGE="EN" NAME="Vitorino">
. (EN) Herr talman! Jag vill tacka kammaren för att jag får tillfälle att tala vid denna tidpunkt i debatten, då jag måste resa till Rom för att delta i inledningen av en genomförbarhetsundersökning om den yttre gränsvakten. Låt oss säga att jag får lov att tala därför att jag måste ge mig av till fronten.
<P>
De fem initiativ som lagts fram av medlemsstaterna berör olika områden men handlar alla om polissamarbete. Jag börjar med de initiativ som berör Europol. Det första, som Belgien tagit initiativ till, syftar till att justera grundlöner och tillägg för Europols personal. Det är en formalitet eftersom det följer av tillämpningen av Europolförordningen och kommissionen har ingenting emot ett sådant initiativ.
<P>
När det gäller det andra initiativet från Belgien och Spanien om en rådsakt om utarbetande av ett protokoll om ändring av Europolkonventionen, är det ett betydelsefull steg för att tillämpa bestämmelserna om Europol som de anges i artikel 30.2 i fördraget om Europeiska unionen, som, vilket ni känner till, föreskriver Europols deltagande i gemensamma grupper och möjligheten att anmoda medlemsstaterna att genomföra och samordna utredningar. Det är även en direkt uppföljning av slutsatserna 43 och 45 från Tammerfors i denna fråga.
<P>
Därför gläder det kommissionen att rådet (rättsliga och inrikes frågor) vid sitt sammanträde sistlidna april nådde en politisk överenskommelse om denna del av initiativet medan man väntade på parlamentets yttrande. Beträffande den del av initiativet som gäller förenkling av förfarandet för ändring av Europolkonventionen, överväger rådet för närvarande två olika alternativ. Det är kommissionens fasta övertygelse, och här följer jag Deprez argument, att Europolkonventionen bör ersättas med ett rådsbeslut i enlighet med artikel 34.2 c i Fördraget om Europeiska unionen. På denna punkt är kommissionen fullständigt överens med Europaparlamentets förslag till rekommendation till rådet om Europols framtida utveckling och fullständiga integration i Europeiska unionens institutionella system, som det framläggs i betänkandet av Deprez.
<P>
Ett rådsbeslut kommer inte bara att göra det möjligt att ändra artiklar genom ett förenklat förfarande, utan även att anta genomförandeåtgärder med kvalificerad majoritet i enlighet med artikel 34.2. Om Europol skulle ha bildats i dag, skulle det troligen grunda sig på ett rådsbeslut, då detta är det moderna rättsliga instrumentet. Dessutom skulle den rättsliga grunden för Europol då stämma överens med den som valts för Eurojust. Ett rådsbeslut skulle slutligen innebära att EG-domstolens roll bringas i överensstämmelse med vad som anges i Amsterdamfördraget.
<P>
Jag kommer nu att kommentera förslaget till rekommendation. Vi är fullständigt överens med rekommendation 6 om samarbete med Eurojust och OLAF och i det närmaste med rekommendation 4 om demokratisk kontroll. När det gäller den senare gläder det mig att parlamentet instämmer i det som kommissionen föreslog i det meddelande om demokratisk kontroll av Europol som vi har tagit initiativ till. Vi har vissa betänkligheter beträffande förslaget att företrädare för parlamentet skall ingå i Europols styrelse. Jag tror att det finns andra former för parlamentarisk kontroll som bättre passar Europols speciella karaktär.
<P>
Beträffande rekommendation 2 om budgeten, anser kommissionen, vilket den har förklarat i det meddelande jag nämnde tidigare, att frågan om gemenskapsfinansiering bör avgöras mot bakgrund av Europols möjliga framtida operativa befogenheter. När det gäller rekommendation 3, uppgifter, kan vi instämma med allt förutom de två första punkterna: deltagande i gemensamma grupper och möjligheten för medlemsstater att begära att utredningar skall inledas. Sett från kommissionens sida är de två senare punkterna överflödiga eftersom rådet nådde en politisk överenskommelse om dem sistlidna april.
<P>
När det gäller de tre initiativ som lagts fram av det spanska ordförandeskapet skulle jag vilja ge uttryck åt kommissionens tacksamhet gentemot det spanska ordförandeskapet för att man har placerat denna fråga på dagordningen, då de svarar mot ett verkligt behov av bättre polissamarbete i Europeiska unionen. Beträffande polisiära studier har kommissionen vid flera tillfällen understrukit sitt intresse för att främja samarbetet på ett område där kunskaperna på europeisk nivå ofta är otillräckliga. Samtidigt har vi emellertid varnat för ett mångfaldigande av nätverk, då det kan vara svårt att få dem att fungera om vi skall döma av erfarenheterna med Europeiska polisakademin.
<P>
Kommissionen har därför talat för en mera pragmatisk lösning och föreslagit en ändring av rådets beslut av den 22 december 2000, som inrättade Europeiska polisakademin, så att institut för polisiära studier i medlemsstaterna tillåts delta som fullvärdiga medlemmar i Europeiska polisakademins nätverk, förutsatt att de är åtskilda från institutioner för utbildning av poliser. Det gläder mig att detta förslag, som i huvudsak överensstämmer med Sousa Pintos förslag, har väckt gensvar i ett antal medlemsstater och nu tycks vara det alternativ som står högst i kurs i rådet.
<P>
Beträffande initiativet till ett rådsbeslut om inrättande av ett nätverk med kontaktpunkter för nationella myndigheter med ansvar för privat säkerhet, så instämmer kommissionen i att tillväxten för den privata säkerhetssektorn i våra länder såväl som i kandidatländerna motiverar en allmän politisk diskussion om ansvarsfördelningen mellan de offentliga myndigheterna och den privata sektorn när det gäller att erbjuda våra medborgare säkerhet. Lika mycket som vi önskar se en allvarlig politisk diskussion om denna fråga på Europeiska unionens nivå måste vi dock fullt ut respektera den behörighetsfördelning som har lagts fast av fördragen.
<P>
Kommissionen har vid flera tillfällen påpekat att även om den skulle vara positiv till upprättandet av kontakter mellan myndigheter med ansvar för privat säkerhet i medlemsstaterna, måste det framhållas att enligt EG-domstolens expertis är privat säkerhet en tjänst som vilken annan tjänst. Som sådan faller den, som Cerdeira Morterero nyss framhöll, under Europeiska gemenskapens ansvarsområde, och att skapa ett nätverk på grundval av Avdelning 6 skulle stå i strid med artikel 47 i Fördraget om Europeiska unionen, som säger att ?ingen bestämmelse i det här fördraget [skall] inverka på fördragen om upprättandet av Europeiska gemenskaperna eller på senare fördrag och rättsakter om ändring eller komplettering av de fördragen?.
<P>
Kommissionen har därför vidtagit nödvändiga åtgärder för att, inom ramen för den första pelaren, gå vidare med en undersökning av behovet av gemensamma åtgärder för att reglera privata leverantörers tillhandahållande av säkerhetstjänster inom Europeiska unionen. Kommissionen skulle dessutom vilja upprepa sitt argument om det olämpliga i att skapa ännu ett nätverk med de konsekvenser detta skulle medföra för förvaltning och budget.
<P>
Till sist, beträffande förslaget att inrätta ett nätverk för skydd av offentliga personer, välkomnar kommissionen detta initiativ som pekar på ett område där behovet av förstärkt samarbete inom Europeiska unionen har blivit uppenbart. Även om vi måste ifrågasätta det lämpliga i att skapa ännu ett nätverk, förefaller det uppenbart att detta initiativ svarar mot ett reellt behov, vilket har bekräftats av experter på området.
<P>
En viktig sak som påpekades av föredraganden, Stockton, och som kommissionen instämmer i, är att nätverket inte bör ha befogenhet att harmonisera medlemsstaters lagstiftning och förordningar. Nätverket bör inte ha någon beslutsmakt, utan skall enbart fungera som ett rådgivande organ och inte påverka budgeten. Det finns bara ett förbehåll i kommissionens stöd för detta initiativ och det är kopplat till frågan om kommissionens deltagande i nätverket: vi bör vara mer delaktiga.
<P>
Avslutningsvis vill jag tacka föredraganden, Stockton, vars arbete är ett värdefullt bidrag till detta initiativ när det gäller dess rättsliga grund, men även när det gäller det mervärde detta nätverk kommer att tillföra polissamarbetet.

<SPEAKER ID=111 NAME="Talmannen -">
Tack så mycket, herr kommissionär. Jag önskar er en trevlig flygresa och kyss jorden när ni landar.

<SPEAKER ID=112 LANGUAGE="ES" NAME="Hernández Mollar (PPE-DE).">
Herr talman! Min käre kollega och mycket gode vän Deprez glömmer att det inte precis är någon bra dag för Belgien heller.
<P>
Min grupps ståndpunkt sammanfaller med slutsatserna i betänkandena från Cerdeira och Sousa Pinto i det avseendet att det är nödvändigt att reglera företagen i den privata säkerhetssektorn ur gemenskapssynvinkel på grund av den vikt och den volym som denna sektor har i unionen i dag, vilket Cerdeira själv säger i sitt betänkande. Jag anser att argumenten för att ompröva detta initiativ och för att justera den rättsliga grunden är godtagbara.
<P>
När det gäller inrättandet av Europeiska institutet för polisiära studier bör denna inbegripas inom Europeiska polisakademin, så att det inte skall finnas för många organ vars funktioner sedan kan överlappa varandra.
<P>
Hur som helst, ärade kolleger, visar dessa två initiativ på det spanska ordförandeskapets tydliga intresse och engagemang för att uppnå att de instrument som ställts till de europeiska medborgarnas förfogande för att garantera deras säkerhet blir så effektiva som möjligt.
<P>
Ärade kolleger! Den europeiska allmänna opinionen noterar med oro den ökande brottsligheten, men även den ökade benägenheten till gatuvåld.
<P>
Massevenemang, som fotbollsmatcher, offentliga manifestationer - till en början lagliga och fredliga - som antiglobaliseringsrörelserna - förvandlas alltför ofta till våldsamma yttringar som ger upphov till brutal förstörelse av stadsbebyggelser och som till och med orsakar mänskliga offer. I de stora städerna finns det redan stadsdelar som normala medborgare inte vågar sig in i när det blivit mörkt. Det finns ett uppenbart missnöje och en oro bland medborgarna inför denna osäkerhet. Detta leder till att privata säkerhetsföretag just nu upplever ett stort uppsving och detta kräver en lagstiftning på europeisk nivå. Det är dessutom nödvändigt att fundera ordentligt på ordparet offentlig säkerhet - privat säkerhet. Man får intrycket att dem som har de ekonomiska resurserna för att garantera sin säkerhet kan utnyttja detta och dem som inte har det utsätts för större risker. Det vill säga, den som har tillräckligt med pengar kan köpa den säkerhet som staten inte är kapabel att garantera. Jag anser därför att det är värt att gå in djupare på den här frågan.
<P>
Gatuvåld, databrott och barnpornografi är nya former av brottslighet som har en viktig psykologisk komponent och som dessutom kanske är en följd av dynamiken och den snabba utvecklingen hos ett samhälle med stor kommunikations- och överföringskapacitet, där värden som säkerhet, rättvisa och lugn för medborgarna förpassas till ett sekundärt plan till fördel för modernisering och en missuppfattad progressivitet.
<P>
För att bekämpa dessa fenomen på europeisk nivå krävs det en ansträngning i form av polisiär samordning och snabbt igångsättande av initiativ som dem som vi diskuterar i dag, vilka går i den riktningen.

<SPEAKER ID=113 LANGUAGE="DE" NAME="Ceyhun (PSE).">
Herr talman, kära kolleger! Först vill jag i min grupps namn tacka föredraganden, kollegan Deprez, för hans utmärkta betänkande om Europol. Vi talar ju här i parlamentet mycket ofta om detta, och jag tror att vi är ense om att Europol är en viktig och riktig myndighet i Europeiska unionen. Den skapar mer säkerhet för medborgarna och kan hjälpa oss att hejda gränsöverskridande former av brottslighet.
<P>
För att garantera detta behöver vi bra personal, som naturligtvis kostar pengar. Så långt är vi ense. Av den anledningen är det lite smärtsamt att vi i fråga om lönen för de anställda måste klargöra vår nuvarande ståndpunkt. Jag beklagar verkligen att vi för ögonblicket tyvärr, när det gäller tjänstemännen, helt enkelt måste säga nej. Vi ville egentligen inte reda ut detta tillsammans med tjänstemännen, utan snarare med rådet, men så ligger det till för ögonblicket i fråga om den parlamentariska sidan. Man har frågat oss om detta, och här är vårt svar.
<P>
Vi kräver att det inrättas strukturer som möjliggör en parlamentarisk kontroll av Europol. Rådet kan på sikt inte ignorera detta. Jag vill säga med adress till rådet: Samarbetet bland den stora majoriteten i parlamentet kommer att bero av hur rådet förhåller sig i denna fråga. Min grupp betraktar stärkandet av parlamentet som en av de viktigaste punkterna för ett framtida stabilt Europa. En framgångsrik utvidgning hänger också direkt samman med Europeiska unionens parlamentarisering. Detta gäller för alla områden, även för inrikespolitiken och den inre säkerheten. Vi vill inte bara vara med och besluta om pengar, vi i parlamentet vill vara med och utforma inrikespolitiken. Budgeträtten är en del av denna utformning. I detta sammanhang vill jag erinra om att vi hittills varit mycket samarbetsvilliga. Rådet har vårt fulla stöd för åtgärderna efter den 11 september. Vi har helt samtyckt till den snabba bekämpningen av terrorismen. Vi har också utan att tveka godtagit att man gör upp listor på personer och grupper, vars förmögenhet skall frysas, eftersom vi var övertygade om att det var riktigt. Vi har utökat vår agenda med väsentliga punkter som rör bekämpning av terrorism, och detta i samarbete med rådet och kommissionen.
<P>
Men efter att vi lämnat vårt fulla stöd förväntar vi oss nu också att rådet gör någonting. Vi har visat vår goda vilja. Nu åligger det rådet att komma oss till mötes. Tills så sker kommer vi att stödja föredragande Deprez förslag när det gäller Europol och avvisa Belgiens och Spaniens initiativ, och hoppas att Europols tjänstemän kan förstå oss.

<SPEAKER ID=114 LANGUAGE="FR" NAME="Frassoni (Verts/ALE).">
Min grupp kommer att instämma med er, herr Deprez, när det gäller de två första frågorna, alltså rådets initiativ, men tyvärr inte när det gäller rekommendationen. Det förefaller oss faktiskt riskfyllt att rekommendera en nyhet utan att ha en demokratisk fallskärm och det förefaller oss också lite farligt att stödja idén att man kan ha en majoritet i rådet, utan att samtidigt ha medbeslutande. Dessutom visar oss de europeiska erfarenheterna på ett mycket tydligt sätt att principen om provisoriskt definitivt eller definitivt provisoriskt verkligen tillämpas här i Europeiska unionen också.

<SPEAKER ID=115 LANGUAGE="DE" NAME="Kaufmann (GUE/NGL).">
Herr talman! Europeiska konventet har sammanträtt i den här byggnaden sedan februari. Under sammanträdena har hela tiden, med all rätt, bristen på öppenhet samt otillräcklig demokratisk kontroll av de europeiska institutionerna beklagats. Men i fråga om Europol tycks allt detta inte spela någon roll. Denna myndighets uppgifter avgörs av regeringarna sinsemellan, inte genom majoritetsförfarande i rådet, vilket för övrigt inte heller direkt är symbolen för öppenhet och demokrati. Som Europaparlament hålls vi fullständigt utanför kontroll och medbeslutande, och därför säger jag här tydligt och klart: Det är och förblir en skandal att regeringarna i medlemsstaterna vägrar att ändra på detta.
<P>
Medan demokratiskt inflytande och kontroll hålls utanför, har emellertid Europols behörighet sedan 1998 utökats steg för steg. Ett nytt steg togs efter den 11 september, med hänvisning till penningtvätt och bekämpning av terrorismen. Nu är det dags för en ny utvidgning av Europols uppgifter. Utvidgningen förbereds där redan aktivt. Enligt tidningsrapporter har man vid sätet för myndigheten redan tagit nya byggnader i anspråk, och de första kontakttjänstemännen från kandidatländerna, exempelvis från Polen, har påbörjat sitt arbete.
<P>
Alla dessa hisnande förändringar görs utan att Europaparlamentet har fått ens den minsta informations- och kontrollmöjlighet. Det har ingen möjlighet att begära en debatt om myndighetens årliga verksamhetsberättelse, och får inte heller citera direktören inför parlamentets ansvariga utskott. Parlamentet har inte ens rätt att skicka två företrädare till tillsynsrådet. Som direkt valda ledamöter är vi hänvisade till att informeras genom tidningarna, och därför, herr Deprez, stöder min grupp ert krav att avvisa Belgiens och Spaniens initiativ.

<SPEAKER ID=116 LANGUAGE="FR" NAME="Berthu (NI).">
Herr talman! De två betänkandena från Deprez om Europol är ett tillfälle för Europaparlamentet att kräva kontrollbefogenheter över denna organisation. På den punkten fick parlamentet i februari ett ganska förslaget stöd från kommissionen. I sitt meddelande om utövande av demokratisk kontroll över Europol föreslår kommissionen att Europaparlamentets kontrollmakt skall utökas, men avleder samtidigt uppmärksamheten genom att ta upp inrättandet av en blandad kommission från Europaparlamentet/nationella parlament, en reform som verkar tilltalande men som i verkligheten inte betyder något, eftersom den blandade kommission som föreslås inte skulle ha några befogenheter. Enligt vår uppfattning kräver konsekvensen i stället att kontrollen över det europeiska polissamarbetet, liksom kontrollen av den nationella polisen, anförtros de nationella parlamenten. Kontrollen skulle kunna organiseras inom den interparlamentariska pelare som den tvärpolitiska gruppen SOS Demokrati har föreslagit skall inrättas, för det konvent som för närvarande funderar över unionens framtid. Jag skall återkomma till detta i min röstförklaring, herr talman.

<SPEAKER ID=117 LANGUAGE="DE" NAME="Pirker (PPE-DE).">
Herr talman! Vi talar i dag om fem initiativ från medlemsstaterna, och rådet lyser än en gång med sin frånvaro. Dessa initiativ är visserligen i och för sig något positivt, men de ger oss allt fler problem. Problem därför att den rättsliga grund som de är byggda på mycket ofta är helt oanvändbar, och för att man samråder med oss när man över huvud taget inte behöver, exempelvis i fråga om höjningen av lönerna för Europols tjänstemän. Med adress till rådet: Ge dem äntligen en vettig lön, så att Europols tjänstemän blir betalda efter prestation, så att de blir motiverade i stället för frustrerade.
<P>
Ni påtalar problem och angriper i slutändan, när det gäller förslagen till lösningar, en ytterligare integration. Jag tar här återigen upp Europolkonventionen. Vi behöver snabbare beslut, vi behöver rådsbeslut på majoritetsgrund. De innebär också problem för oss, dessa initiativ, när det hela tiden skapas nya institutioner, alltså mer byråkrati, alltså mer kostnader, men ingen kan förklara för oss vad dessa nya nätverk och institutioner och organisationer innebär för mervärde för Europeiska unionen eller för säkerheten.
<P>
Genom dessa initiativ uppstår snarare det intrycket att man ger en signal om åtgärder, utan att vilja eftersträva verkliga lösningar. Detta överflöd av initiativ blockerar i ökande utsträckning vårt arbete i utskottet. Resultatet blir förmodligen att fyra av dessa fem initiativ i morgon måste avvisas, och att ett initiativ kommer att antas enbart om ändringsförslag från lord Stockton och andra av oss faktiskt kan godtas. Det är i sin helhet inte någon bra dag för denna form av parlamentarism och för denna form av initiativ. Vi måste fundera över om vi i framtiden i fråga om dessa initiativ kanske via konventet kan slå in på en ny väg, så att vi kommer fram till förnuftiga lösningar till gagn för säkerheten och till gagn för parlamentet.
<P>
(Applåder)

<SPEAKER ID=118 LANGUAGE="IT" NAME="Borghezio (NI).">
Herr talman! Vi har inga fördomar när det gäller förslaget att skapa ett organ som, å ena sidan, kan garantera ett effektivt samarbete mellan de europeiska polisstyrkorna och, å den andra, kan samla forskningsresultat och utvecklingstendenser när det gäller kampen mot brottsligheten. Men förslaget verkar bortse från en utmaning när det gäller brottslighet som finns i många europeiska länder i dag, en utmaning från en extremt farlig brottslighet, och det är maffian. Det är en utmaning som absolut inte får ignoreras av Europaparlamentet. Dessvärre är detta något mer och annorlunda än det som i förslaget helt enkelt kallas för ?organiserad brottslighet?. Maffian har en tendens att i allt högre grad expandera från sina historiska rötter och sluta nya allianser som faktiskt är globala. Den infiltrerar ekonomiska och finansiella sektorer med alltmer sofistikerade metoder när det gäller att tvätta svarta pengar.
<P>
Europeiska institutet för polisiära studier - som jag anser skall uppkallas efter doktor Giovanni Falcone, som offrade sitt liv för exakt tio år sedan i kampen mot just maffian, och som var den första att peka på maffiabläckfiskens gränsöverskridande karaktär - borde ha bland sina mål just kampen mot maffian och preventiva insatser mot hotet från maffian.

<SPEAKER ID=119 LANGUAGE="PT" NAME="Coelho (PPE-DE).">
Herr talman, kära kolleger! Europaparlamentet har varit konsekvent genom att anta flera initiativ för att utvidga Europols mandat. Förutom narkotikahandel och de ursprungliga behörigheterna, har vi tillfört behörighet för människohandel, terrorism, penningtvätt, penningförfalskning och betalningsmedel, och alla allvarliga former av internationell brottslighet.
<P>
Vi vill bidra till att göra Europol till en effektivare organisation i kampen mot den organiserade brottsligheten. Det initiativ vi debatterar här i dag syftar till att gå längre, att ändra om själva konventionen som i sin nuvarande form begränsar Europols verksamhet till insamling, analys och utbyte av uppgifter. Vi välkomnar tillförandet av operationella befogenheter till Europol, som kommer ur Amsterdamfördraget enligt vår tolkning. Men vi betonar behovet av att det skall följas av åtgärder som dels garanterar den demokratiska, dels den rättsliga kontrollen.
<P>
Det förfarande som antagits för att ändra konventionen är dock av strikt mellanstatlig karaktär. Vi stöder således föredraganden Gérard Deprez förslag om att detta initiativ dras tillbaka och att ett nytt förslag läggs fram som kan ersätta konventionen genom ett beslut i rådet i enlighet med artikel 34, vilket skulle göra det möjligt att integrera Europol i den tredje pelaren och därigenom i Europeiska unionens institutionella system
<P>
Det vi vill i detta område med frihet, säkerhet och rättvisa är konkreta fastare steg. Vi förkastar de initiativ som syftar till att ge sken av att något görs men utan något konkret innehåll. Därför stöder jag föredraganden Sousa Pinto och föreslår att det spanska initiativet om att inrätta det Europeiska institutet för polisiära studier, som skulle leda till en överlappning i förhållande till en struktur som redan finns och särskilt till Europeiska polisakademin.
<P>
Vi stöder också Gérard Deprez betänkande om en höjning av Europoltjänstemännens grundlön. Om Europaparlamentet inte tillfrågas om Europols allmänna budget, är det inte meningsfullt att man blir det i en detaljfråga. Jag håller med föredraganden om vikten av att införliva Europols budget i gemenskapsbudgeten.

<SPEAKER ID=120 LANGUAGE="EN" NAME="Paisley (NI). -">
Herr talman! Det ständigt tilltagande hotet från terroristorganisationer, terroristernas allt större inriktning på mord av offentliga personer och det avskyvärda mordet på en av de ledande politikerna i Nederländerna nyligen, gör att detta är en fråga av avgörande betydelse för parlamentet i dag.
<P>
Alla säkerhetstjänster i EU-länderna, oavsett om de tillhör de offentliga myndigheterna eller om de är privata, måste samarbeta med varandra på alla sätt som över huvud taget är möjliga. Att kunna sammanställa uppgifter från deras databanker och samordna strategin är av ofantligt värde för dem i deras kamp mot terrorismen. De EU-länder som har stått inför den fulla styrkan i terroristernas förstörelse och som har lyckats, och håller på att lyckas att övervinna terroristerna bör uppmuntras att ta ledningen och hjälpa andra som kan ställas inför en liknande situation.
<P>
Jag anser att det inte är införlivandet av polisstyrkorna eller säkerhetstjänsterna i EU som kommer att lösa det här problemet, utan det mest långtgående samarbete mellan alla dessa byråer nu genast.

<SPEAKER ID=121 NAME="Talmannen. -">
Debatten är avslutad.
<P>
Omröstningen kommer att äga rum i morgon kl. 11.00.
<P>
(Sammanträdet avbröts kl. 19.55 och återupptogs kl. 21.00.)

<SPEAKER ID=124 NAME="Talmannen.">
Nästa punkt på föredragningslistan är en gemensam debatt om
<P>
betänkandet (A5-0169/2002) av Fiori för utskottet för jordbruk och landsbygdens utveckling om delrapporten om reformen av den gemensamma organisationen av marknaden inom ramen för Agenda 2000 (2001/2127(INI))
<P>
betänkande (A5-0164/2002) av Rodríguez Ramos för utskottet för jordbruk och landsbygdens utveckling om landsbygdens utveckling inom ramen för Agenda 2000 - preliminärt resultat i EU och i kandidatländerna (2001/2041(INI)).

<SPEAKER ID=125 LANGUAGE="IT" NAME="Fiori (PPE-DE)">
. (IT) Herr talman! Det är tråkigt att kommissionären inte finns här hos oss, för jag skulle vilja inleda min redogörelse om detta initiativbetänkande, som jag är föredragande för, med att säga att klimatet som jag träffat på inom jordbrukssektorn är sannerligen betydligt vänskapligare än det som finns inom fiskerisektorn, att döma av diskussionerna tidigare i dag.
<P>
Den fråga som står i centrum för vårt initiativbetänkande är delrapporten om reformen av den gemensamma organisationen av marknaden inom ramen för Agenda 2000. Vi går nu in i ett analysskede efter introduktionsfasen för den andra stora reformen av den gemensamma jordbrukspolitiken, en reform som under de senaste åren har fått mycket tydligare konnotationer än vad som var avsikten från dem som skrev under Berlinavtalet 1999. Varför? Jo, därför att det europeiska jordbruket för närvarande genomgår en av sina svåraste, mest komplicerade och känsliga förändringsfaser sedan den gemensamma jordbrukspolitiken tillkom. Och de svårigheter som jordbruket genomgår - svårigheter som jordbrukarna själva klart ser eftersom de uppfattar den europeiska utvecklingen som en viktig utgångspunkt - har sedan återspeglats i arbetet på att utarbeta betänkandet, i diskussionen i utskottet och i svårigheterna att utarbeta ett betänkande som får ett brett stöd.
<P>
Det finns i själva verket två huvudlinjer när det gäller detta initiativbetänkande: Å ena sidan har vi dem som vill bevara det nuvarande ramverket för den gemensamma jordbrukspolitiken och som är närmast fientliga till tanken på varje förändring som skulle kunna medföra en ändring av målen och principerna i den gemensamma jordbrukspolitik som vi har haft hittills. Å andra sidan har vi dem som kräver kraftfulla ingripanden, ingripanden som skulle innebära en radikal förändring av det nuvarande regelverket, för att bemöta krisen i vissa sektorer, för att ta hänsyn till den utvidgning österut som för närvarande förhandlas med Europeiska unionen, för att ta hänsyn till förhandlingarna inom ramen för WTO och framför allt för att ta hänsyn till kravet att skapa en marknadsorientering, men även ett produktionssystem som över tid garanterar att jordbrukarna kan behålla acceptabla inkomster, något som tydligt påpekats av jordbrukarna själva.
<P>
Det är med andra ord en het fråga som vi tar upp. McSharry-reformen och Agenda 2000 garanterade - så var det skrivet - att jordbrukarnas inkomstnivåer skulle bevaras och stödjas. I många europeiska länder går detta inte att påvisa eller att verifiera. Hittills har vi för övrigt inte förfogat över ett analysinstrument som ger oss precisa uppgifter om hur producenternas inkomster utvecklas och som skulle göra det möjligt att bedöma effekterna av Agenda 2000, även när det gäller inkomsterna.
<P>
Många olika synpunkter, många idéer har konfronterats med varandra, och jag skulle vilja kommentera några av dem, för jag har lagt fram en serie ändringsförslag som varit utsatta för en lång diskussion, en lång konfrontation. För det första: Vi insisterar på ett bidragssystem som är direkt och som är fristående från produktionen. Detta är naturligtvis rätt metod för att möta den omformning som är på gång inom jordbrukssektorn, men metoden skall även ställas i relation till nivån för existensminimum när det gäller de små jordbrukens avkastning. Detta är uppgifter som vi ännu inte förfogar över, men framför allt får vi inte ens tänka tanken att jordbruksföretagens intäkter enbart skulle vara beroende av offentliga insatser.
<P>
För det andra: Det finns två instrument som vi diskuterat en längre tid. Modulering och degressivitet. Moduleringen har hittills varit frivillig. I de medlemsstater där den tillämpats har den inte gett de resultat man hade kunnat förvänta sig. Jag inser att moduleringen är ett system för att överföra resurser och medel på ett fullständigt korrekt sätt. Överföringen, som den nu är utformad, från frivillighet till obligatorium, är ett arbetsinstrument, men kopplad till en mekanism som varken medger revidering eller analys av den formel som vi har utarbetat i initiativbetänkandet, så kan jag tänka mig att, å ena sidan, det skulle kunna skapa allvarliga problem när det gäller inkomsterna för jordbruksföretagen och, å den andra, att detta är något som måste analyseras med stor noggrannhet. Låt mig ta som exempel en stor jordbruksnation som Frankrike. För bara ett par dagar sedan meddelade jordbruksministern att det när det gäller moduleringssystemet, som upprättats och genomförts under de senaste två åren, har uppkommit ett överskott på 300 miljoner euro som stannat kvar i offentlig förvaltning och som inte förts över till jordbruksföretagen. Om vi sedan förenar modulering med degressivitet, så hamnar vi i ett läge, som visats av vissa ekonometriska modeller, inför fallande inkomster för jordbruksföretagen som för en genomsnittlig gård på hundra hektar skulle kunna uppgå till nästan 30 procent. Detta är med andra ord något som vi måste vara mycket uppmärksamma på!
<P>
Låt mig avsluta med en annan fråga. Jag har blivit anklagad för att inte ha utnyttjat den multifunktionella idén i mitt initiativbetänkande. Men mitt uppdrag var att utarbeta ett initiativbetänkande som var fast förankrat i den första pelaren. Aspekterna som har att göra med omformningen av utvecklingsscenariot har tagits upp i betänkandet från Ramos, som jag känner sympati för, som jag röstade för och som jag helt och fullt stöder. Men i samband med ett betänkande som det som utarbetats av Ramos om landsbygdens utveckling får vi emellertid inte glömma att jordbruk är företagande, det är ekonomi, det behöver en första pelare som medger en strategisk position för Europa jämfört med de stora internationella commodities, framför allt efter beslutet från den amerikanska regeringen när det gäller deras ?jordbrukslag?.
<P>
(Applåder)

<SPEAKER ID=126 LANGUAGE="ES" NAME="Rodríguez Ramos (PSE)">
. (ES) Herr talman! Vi diskuterar ett betänkande om initiativet om översynen efter halva tiden av Agenda 2000 när det gäller andra pelaren - landsbygdsutveckling. Syftet med landsbygdsutvecklingen måste enligt vår åsikt vara att befästa ett mångsidigt jordbruk i hela unionen och därför måste landsbygdsutvecklingen vara en av Europeiska unionens prioriteringar.
<P>
Den första och den andra pelaren utgör två oskiljaktiga instrument för den gemensamma jordbrukspolitiken, vilka skall komplettera varandra och utnyttjas för att uppnå ett mångfunktionellt jordbruk, som möjliggör bibehållandet av ett stort antal jordbruksföretag i hela Europeiska unionen. Vi anser att en samstämmighet mellan den första och den andra pelaren är det enda sättet att förhindra att ett dualistiskt jordbruk utvecklas i Europeiska unionen: En gren av jordbruket som uteslutande är marknadsinriktat och helt beroende av marknadsstöd, och en annan gren som vänder ryggen till jordbruksmarknaderna och som är beroende av stöd som inte är kopplade till produktionen.
<P>
Det är inte en bra modell, det skulle inte vara en bra modell att den första och den andra pelaren blir som två enskilda fack, helt avskurna från varandra och att all mångsidighet koncentreras till den andra pelaren, till landsbygdsutvecklingen. Herr Fiori, eftersom ni just kommenterade mitt betänkande måste jag säga er att jag anser att er vision är felaktig och i sista hand ineffektiv.
<P>
Det mångsidiga jordbruket bör göra det möjligt att uppnå en förenlig förvaltning av marknaderna och landsbygdsområdena, så att jordbrukarna kan bedriva sin verksamhet och göra den hållbar i hela unionen och även i den utvidgade unionen.
<P>
Det är sant att den andra pelaren i den gemensamma jordbrukspolitiken inrättades i och med Agenda 2000 och vi välkomnar detta. Vi påtalar dock att den har en liten budget: 10 procent av budgeten för den gemensamma jordbrukspolitiken ägnas åt landsbygdsutvecklingen. Följaktligen kräver vi att budgeten ökas, vi kräver en budgetmässig förstärkning av denna pelare för att vi skall kunna ta itu med de utmaningar som landsbygdsutvecklingen medför.
<P>
Vi kritiserar även medlemsstaterna för att de tillämpar åtgärderna för landsbygdsutveckling i olika utsträckning, vilket inte alltid leder till positiva resultat i unionens landsbygdsområden. Detta gäller framför allt de mest utpräglade, mindre utvecklade och avlägset belägna landsbygdsområdena, där man inte finner en verkligt tillfredsställande lösning på problemen.
<P>
Därför föreslår vi, utan att förringa de nationella myndigheternas befogenheter, att man definierar prioriteringar inom den gemensamma jordbrukspolitikens andra pelare för att komma vidare med fastställandet av en kärna av prioriterade åtgärder på gemenskapsnivå, vilka skall garantera en hållbar utveckling i unionen. Vi föreslår även att kommissionen definierar en ny typologi för landsbygdsområden. Detta bör underlätta fastställande av prioriterade åtgärder för varje område, vilket i sin tur gör det möjligt att tillämpa olika andelar samfinansiering beroende på vilken typ av landsbygdsrelaterat problem det rör sig om.
<P>
Vi kräver att en obligatorisk och enhetlig modulering av stöden från den första pelaren genomförs inom ramen för översynen efter halva tiden av Agenda 2000. Fiori sade att detta inte har gjorts frivilligt. Därför, obligatorisk och enhetlig modulering av stöden från den första pelaren för att utnyttja de resurser som frigörs, inte bara för de åtgärder som de för närvarande kan utnyttjas till - miljövänligt jordbruk, förtidspension, nyplantering av skog - utan till alla de åtgärder som fastställs i förordningen om landsbygdsutveckling.
<P>
Vi anser att man inom ramen för denna åtgärd och inom översynen efter halva tiden bör öka miljökraven för stöden och upprätta en koppling mellan de direkta utbetalningarna och de tjänster som erbjuds inom ramen för ett multifunktionellt jordbruk och på så sätt öka miljökraven för att stärka en hållbar landsbygdsutveckling.
<P>
Vi kräver även att gemenskapsstödramen för landsbygdsutveckling förenklas genom att en enhetlig jordbruks- och landsbygdsfond skapas för hela den gemensamma jordbrukspolitiken utifrån EUGFJ-garantisektionen och EUGFJ-utvecklingssektionen. Med anledning av detta betänkande för ett mångfunktionellt jordbruk, för en annorlunda mångsidig jordbrukspolitik, kräver jag medbestämmandebefogenheter för parlamentet på området för den gemensamma jordbrukspolitiken.

<SPEAKER ID=127 LANGUAGE="DE" NAME="Schierhuber (PPE-DE).">
Herr talman, herr kommissionär, mina damer och herrar! Jag vill först tacka de båda föredragandena, Fiori och Rodríguez Ramos, så hjärtligt för deras arbete. Jag vill framför allt hänvisa till Rodríguez Ramos betänkande. Jag vill här som medföredragande från PPE-gruppen tacka så hjärtligt för det goda samarbetet med Rodríguez Ramos. Översynen av Agenda 2000 efter halva tiden är en viktig etapp för jordbruket, ty vidareutvecklingen av den gemensamma jordbrukspolitiken är mycket viktig, just i ett globalt sammanhang. Riktiga förberedelser måste göras i god tid. Jag är därför utomordentligt positiv till dessa båda initiativbetänkanden.
<P>
Jag anser att det är positivt att det i Rodríguez Ramos betänkande riktas stor uppmärksamhet på landsbygdens utveckling med alla dess krav, problem och möjligheter. Det fortsatta stödet inom ramen för den andra pelaren i den gemensamma jordbrukspolitiken är verkligen en viktig fråga för mig, även om detta stöd inte får lämnas på bekostnad av den gemensamma jordbrukspolitikens första pelare. Det är också viktigt att betona jordbrukets mångfunktionella inriktning, som kan bidra till nya arbetstillfällen och som också har andra positiva effekter på hela landsbygden, miljön, ekonomin och bevarandet av kulturlandskapet. Likaså vill jag påpeka att stödet till alla jordbruksföretag i alla Europas regioner, och framför allt de unga jordbrukarnas företag, är en viktig fråga för mig, eftersom landsbygdens strukturer är beroende av att det finns företag där och av att dessa också är beredda att skydda strukturerna.
<P>
I många delar av Europa skall jordbruket stärkas och styras in på en hållbar utveckling, där man naturligtvis inte får glömma bort jordbrukets konkurrensförmåga. Jag kräver att man ser till att livsmedelssäkerheten garanteras. Konsumenternas förtroende och jordbruksprodukternas kvalitet är viktiga principer i dagens jordbruk. Det är viktigt för mig att denna översyn efter halva tiden inte tas till anledning för att generellt ifrågasätta den gemensamma jordbrukspolitikens befintliga bestämmelser.
<P>
Översyn efter halva tiden betyder för mig att man granskar Agenda 2000 och de nuvarande bestämmelserna. Nödvändiga anpassningar måste naturligtvis genomföras som reaktion på resultaten av denna granskning. Men Agenda 2000 måste genomföras och dess långsiktiga effekter måste granskas. Vidare får utvidgningsproblematiken inte i något fall blandas ihop med den diskussion som vi här för om Agenda 2000 och översynen efter halva tiden. Den europeiska jordbruksmodellen måste säkras även i framtiden. Om man uttalar sig för en obligatorisk modulering av kompensationsbidragen, måste det också finnas en tryggad obligatorisk samfinansiering från medlemsstaternas sida.
<P>
Sammanfattningsvis vill jag påpeka att stödet till landsbygdens utveckling inte i något fall - som redan sagts - får ske på bekostnad av den gemensamma jordbrukspolitikens första pelare, utan att extra anslag måste ställas till förfogande för denna utbyggnad. Vi i Europaparlamentet väntar därför med stor spänning på kommissionens förslag om översyn efter halva tiden, för en positiv utveckling av jord- och skogsbruket samt landsbygden, och därigenom för jordbrukarnas framtid i Europa.

<SPEAKER ID=128 LANGUAGE="FR" NAME="Garot (PSE).">
Herr talman, herr kommissionär! Till att börja med vill jag förespråka att de grundläggande principerna inom den gemensamma jordbrukspolitiken skall respekteras, mot varje form av åternationalisering och för betydande anpassningar av denna gemensamma jordbrukspolitik inom ramen för de ekonomiska avtalen från Berlin, i syfte att möta samhällets nya förväntningar. Mer än någonsin måste den gemensamma jordbrukspolitiken inom alla sina gemensamma organisationer av marknaden främja eller förstärka de många funktionerna inom vårt jordbruk för att upprätthålla livsmedelssäkerheten, den hållbara utvecklingen, landsbygdsutvecklingen och den territoriella balansen liksom djurens välbefinnande. Det är vad våra landsmän i dag förväntar sig av vårt jordbruk. Det är det som ligger till grund för vår europeiska jordbruksmodell som vi måste se till att få erkänd på den internationella scenen. Vi behöver med andra ord ett jordbruk som övergår från att ?producera mer? till att ?producera bättre?.
<P>
Men vi måste vara tydliga. Om det å ena sidan inte finns någon framtid för vårt jordbruk, utöver de tillförlitliga svaren på medborgarnas förväntningar, kommer det å andra sidan inte att finnas en mängd olika funktioner, om den politik som genomförs inte gör det möjligt för aktörerna att nå tillräckliga inkomster för att kunna finnas kvar på territoriet. Samhället av konsumenter/skattebetalare måste här ta sitt ansvar. Politiskt innebär det att vi med samma grad av engagemang måste intressera oss både för det moderna samhällets behov och jordbruksinkomsterna. Jag varnar därför för alla inriktningar som skulle innebära att den gemensamma jordbrukspolitiken begränsas till enbart offentlig ersättning för de många funktionerna inom ramen för en förstärkt landsbygdspelare, och för övrigt underställer jordbruket marknadernas avreglering. På samma sätt kritiserar jag Förenta staternas politik som, genom överdrivet offentligt stöd, kommer att bidra till att sänka världspriserna och översvämma våra marknader med produkter som innehåller genetiskt modifierade organismer.
<P>
Avslutningsvis vill jag för min del förespråka en förnyad gemensam jordbrukspolitik, som för det första bygger på en budget som fortfarande motsvarar prioriteringarna, med ett offentligt stöd som fördelas rättvist mellan jordbrukarna och bygger på anpassningar, för det andra på en förstärkt politik för förvaltning av marknaderna som framhäver produkternas kvalitet och därmed också minskar vårt beroende när det gäller viss import, exempelvis växtprotein, och för det tredje bygger på en politik för jordbruksinkomsterna som garanterar att gårdarna bevaras på alla territorier. Alla anpassningar av den gemensamma jordbrukspolitiken som inte uppfyller dessa tre krav skulle vara ett svek mot både våra landsmän och våra jordbrukare.

<SPEAKER ID=129 NAME="Olsson (ELDR).">
Herr talman, herr kommissionär! Först vill jag tacka Rodríguez Ramos och Fiori för det enorma arbete de har lagt ner på dessa båda betänkanden. Jag har inte så mycket att tillägga när det gäller Rodríguez Ramos betänkande. Men jag har några kommentarer till Fioris betänkande.
<P>
Jag tror det är viktigt att vi funderar över huruvida det gäller att bevara eller utveckla jordbrukspolitiken. Vi måste inse att de förbättrade både fysiska och elektroniska kommunikationerna gör oss alltmer beroende av omvärlden. Det gör det omöjligt för oss i EU att isolera oss och att föra en alldeles egen jordbrukspolitik. Vi måste ta hänsyn till vad som händer i vår omvärld.
<P>
Världshandelsorganisationens förhandlingar blir allt viktigare och blir normerande för det vi gör. Detta understryks av att länderna i centrala Östeuropa snart kommer att ingå i EU. Ett utvidgat EU kommer faktiskt att vara den största aktören på världsmarknaden när det gäller livsmedel. Därför måste vi också inta rollen som den viktigaste aktören när det gäller att driva utvecklingen vidare. Efter att USA har höjt sina subventioner till jordbruket måste nu EU försöka driva frågan vidare om att öppna världsmarknaden, att få in utvecklingsländerna i världsmarknaden och på det viset få den att fungera bättre. Detta skulle också skapa en möjlighet för utvecklingsländerna att genom tillväxt visa sig som en köpkraft på världsmarknaden på grund av att de har enorma behov av livsmedel.
<P>
Herr talman, jag tror att det är viktigt att vi funderar igenom detta både inför delrapporten och inför en ny jordbrukspolitik efter 2006. Att vi är medvetna om att en fungerande världsmarknad är mycket viktigare för Europas bönder kan vara en mycket större garanti för att dessa skall kunna få en skälig inkomst, än ett allt skörare politiskt stödsystem som vi inte längre är särskilt eniga om att vi vill bygga upp.
<SPEAKER ID=130 LANGUAGE="ES" NAME="Jové Peres (GUE/NGL).">
Herr talman! Vid rådet i Berlin begränsades reformen efter halva tiden av Agenda 2000 - och de två initiativbetänkandena handlar just om kommissionens framtida förslag om översynen av Agenda 2000 - när det gäller begränsningarna för budgetplanen och den eventuella översynen av interventionspriserna för spannmål och mjölkkvoterna.
<P>
Budgetplanen har följts, de genomförda utgifterna har till och med legat långt under budgeterade siffror. När det gäller spannmålspriserna är det verkliga behovet enligt min åsikt att återinföra differentierade utbetalningar för oljeväxtodling för att rätta till det strategiska underskottet av vegetabiliskt protein. Emellertid skulle det inte vara lämpligt att experimentera med durumvete och ris för att undvika risken att odlingsområden försvinner. När det gäller systemet för mjölkkvoter bör vi avstå från att göra experiment som kan förorsaka ödesdigra konsekvenser i bergsområden.
<P>
Den inre översynen efter halva tiden av Agenda 2000 får absolut inte får leda till vad jag skulle kalla en radikal reform med budgetbegränsningar inför utvidgningen. Emellertid skulle man kunna reformera vissa aspekter av Agenda 2000, där det har visat sig att den fungerar dåligt eller är ineffektiv. Tillämpning av modulering bör till exempel vara obligatorisk och enhetlig i alla medlemsstater och användningsområdet för de medel som frigörs för dess tillämpning bör utvidgas avsevärt.
<P>
När det gäller frågorna om landsbygdsutveckling har jag några kommentarer: system med politiska favoriter kan förhindra uppnåendet av målen för landsbygdsutvecklingen. Kravet på samfinansiering i dess nuvarande utformning leder till att man inte genomför tillräckligt många åtgärder för landsbygdsutveckling i de fattigaste regionerna, där behoven är störst och de åtgärder som dominerar i några medlemsstater har ofta litet att göra med en hållbar landsbygdsutveckling.
<P>
Jag anser att dessa problem tas upp på ett mycket bra sätt i betänkandet av Rodríguez Ramos. Följaktligen stöder min grupp betänkandet utan reservationer. När det gäller Fioris betänkande måste det erkännas att det fortfarande finns vissa problem med textens struktur, vilket möjligen beror på det stora antal ändringsförslag som lades fram. Nåväl, Fiori vet att min politiska grupp - och jag själv - ansträngde oss mycket för att nå enighet om några aspekter av ändringsförslagen. Jag anser att slutresultatet av omröstningen i utskottet för jordbruk och landsbygdens utveckling återspeglade vissa kompromisser mellan alla ledamöter i utskottet.
<P>
Fioris slutliga ändringsförslag som vi kommer att rösta om i morgon, har förvånat mig och jag vill säga honom med största välmening att jag inte instämmer i den åsikt han just gav uttryck för, att man måste jämföra en ekonomisk, företagsmässig vision som även bör finnas i stora delar av jordbruket, med moduleringspolitiken. Jag anser att den statliga politiken bör handla om konkreta mål - hållbar utveckling, skapande av arbetstillfällen, sociala kriterier - och att dessa mål under inga omständigheter får vara oförenliga med denna företagsmässiga och ekonomiska vision av jordbruket. I den frågan har Fiori och jag olika åsikter, och om hans ändringsförslag, där han tar bort moduleringen, antas kommer jag råda min politiska grupp att rösta mot betänkandet.

<SPEAKER ID=131 LANGUAGE="FR" NAME="Mathieu (EDD).">
Herr talman! Prisfall på spannmål, fågel, fläskkött, nötkött, lågprisimport och instabila internationella marknader är vardagsmat för våra jordbrukare. Ändå skulle jordbruket, precis som andra branscher, behöva framtidsutsikter. Översynen efter halva tiden av den gemensamma jordbrukspolitiken måste bli ett tillfälle att bekräfta de målsättningar som fastställdes i Agenda 2000, och lugna jordbrukarna när det gäller förhandlarnas beslutsamhet att försvara vår produktion och införa vår jordbruksmodell i de internationella diskussionerna. Ett uppdrag som blivit svårt när man ser hur kommissionen föraktat medlemsstaternas yttranden i frågan om reformen av den gemensamma fiskeripolitiken.
<P>
Syftet med den gemensamma jordbrukspolitiken är att åstadkomma en diversifierad produktion fördelad över hela territoriet. De två pelarna måste vara konsekventa så att jordbrukarna får en anständig inkomst, som till största delen skall bygga på produkternas pris. Gemensamma marknadsorganisationer bör med sina instrument för reglering av marknaden fortsätta att spela en avgörande roll och samtidigt förstärka pelaren för landsbygdsutveckling. Denna bör också göra det möjligt för jordbrukarna att bemöta de nya kraven från samhället beträffande kvalitet, miljöskydd och välbefinnande för djuren och samtidigt finansiera de extra kostnader som marknaden inte är beredd att stå för. Men denna andra pelare kan också bli dels ett innovationsverktyg genom att exempelvis främja tvärverksamhet och diversifiering av produktionen med exempelvis växtprotein, dels i framtiden bidra till att ungdomar vill bli jordbrukare, särskilt genom att underlätta för dem att ta över gårdar och samtidigt låta de äldre lämna yrket med värdighet.
<P>
Landsbygdsutvecklingen har emellertid inte till uppgift att bemöta alla utmaningar när det gäller miljön eller det sociala territoriella området på landsbygden. Det är för övrigt inte den gemensamma jordbrukspolitikens roll. Det här handlar om lokaliseringspolitik som därmed faller under medlemsstaternas behörighet och ansvar, i enlighet med subsidiariteten. Jordbruksbudgeten kan inte ersätta den otillräckliga finansieringen av projekt som rör andra områden än jordbruket, vilket man skulle kunna frestas att göra när det gäller projekt med enbart miljömålsättningar, såsom Life-programmet, för att nu bara nämna ett exempel.
<P>
Utvidgningen är avslutningsvis ytterligare en utmaning för våra jordbrukare. Vi måste se till att de inte ifrågasätter den redan sköra balansen både i medlemsstaterna och i kandidatländerna.

<SPEAKER ID=132 LANGUAGE="DE" NAME="Jeggle (PPE-DE).">
Herr talman, herr kommissionär, mina damer och herrar! Orden översyn efter halva tiden i samband med Agenda 2000 är ett av de centrala begreppen i den aktuella politiska diskussionen på europeisk nivå. Vi har alla våra personliga preferenser i fråga om denna viktiga fråga. Diskussionen i utskottet för jordbruk och landsbygdens utveckling såväl som antalet inlämnade ändringsförslag utgör belägg för detta. Båda föredragandena skall ha stort tack för att de mycket seriöst har försökt att i största utsträckning ta med kollegernas berättigade önskemål i sina betänkanden. Översynen efter halva tiden måste som resultatgrundval utgöra en möjlighet för framtiden; Agenda 2000 måste alltså bestå fram till 2006 som en bindande ram. På denna grundval måste den gemensamma jordbrukspolitiken vidareutvecklas.
<P>
Det är helt klart att man med tanke på situationen på världsmarknaden och dess globalisering måste tillbakavisa alla regionaliseringstendenser. Vår gemensamma jordbrukspolitik måste läggas upp långsiktigt och kunna beräknas av alla, dvs. vi får inte glömma bort målet - att minska byråkratin med hjälp av förenkling. Önskvärda produktionsformer i samhället skall framför allt uppnås genom stimulans och mindre genom påbud eller förbud. En stor fråga är hur vi skall vårda landsbygden och hålla den mer levande.
<P>
Ett effektivt stöd till unga jordbrukare är oeftergivligt. Likaså vill vi stärka den andra pelaren. Men vad avses därmed på jordbruksområdet? Målet måste vara att klargöra att landskapsvård och ekologiska tjänster inte är gratis, utan får ett begripligt marknadsvärde. Tillförlitlighet och rättvis konkurrens för jordbrukaren och därmed mer frihet för företagen, samt en helhetssyn på deras prestationer är det första målet. Utmärkt kvalitet på produkterna, oavsett produktionsform, och den inkomst som krävs är det andra målet.
<P>
Kontrollerad säkerhet i hela produktionskedjan, herr kommissionär, det är vårt tredje, men oeftergivliga mål vid vidareutvecklingen av den gemensamma jordbrukspolitiken.

<SPEAKER ID=133 LANGUAGE="FR" NAME="Fruteau (PSE).">
Herr talman, herr kommissionär, kära kolleger! Det står i dag klart att vi måste utforma en ny europeisk jordbruksmodell som inte längre enbart är inriktad på produktion, utan i stället omdefiniera ett jordbruk med många funktioner som garanterar social balans och stabil sysselsättning, lokaliseringspolitik och hänsyn till miljön. Detta politiska val är enligt min mening definitivt ett bra val. Men det innebär också en utmaning: Att reformera vår gemensamma jordbrukspolitik för att anpassa den till det nya århundradets krav och se till att vår jordbruksmodell har en framtid i en allt mer globaliserad ekonomi. Det är ett ambitiöst projekt men det är grundläggande. Ge oss medel till detta genom att successivt omfördela en betydande del av gemenskapsbudgeten från pelaren för ?marknaden? till pelaren för ?landsbygdsutveckling? och samtidigt uppmuntra alla typer av jordbruk, särskilt de mest sårbara. Europa skall inte på vinstens altare offra den produktion som den bedömer som olönsam.
<P>
Kära kolleger! Jag vänder mig också till er, och gör mig till talesman för producenterna i de mest avlägsna regionerna vilka ibland känner sig övergivna inför avvecklingen av ett stort antal gemensamma organisationer av marknaderna, som införs av WTO efter amerikanernas påbud. Sockerrör-socker-rom-branschen står för nära 40 000 arbetstillfällen i de franska utomeuropeiska departementen och bananbranschen för 65 000 arbetstillfällen i Antillerna och Kanarieöarna. Det är viktigt inte bara för att dessa områden skall överleva utan också för att försvara vår europeiska jordbruksmodell. Om vi inte längre stöder den här produktionen lämnar vi nämligen fältet fritt för de multinationella företagen i Latinamerika för vilka hänsynen till sociala eller miljömässiga normer, eller helt enkelt för den mänskliga värdigheten, bara är ett tillbehör. Vi kommer då att vända ryggen mot det jordbruk vi vill bygga upp, ett jordbruk som kombineras med att bevara miljön och skydda konsumenterna, och ett jordbruk som månar om såväl ekonomisk och social som territoriell sammanhållning i Europeiska unionen.

<SPEAKER ID=134 LANGUAGE="FI" NAME="Pesälä (ELDR).">
Herr talman, ärade kommissionär! Jag tackar föredragandena för deras värdefulla arbete. Speciellt nöjd är jag över principerna i Rodríguez Ramos betänkande, enligt vilka det även i fortsättningen skall vara möjligt att idka jordbruk inom hela EU:s nuvarande och framtida område. Jag hoppas att man i kommissionen tar del av budskapet i betänkandet, enligt vilket man i EU:s framtida jordbrukspolitik bör ta bättre hänsyn till faktorer som hänför sig till olika klimat- och odlingsförhållanden.
<P>
Ovannämnda fråga är förknippad med den överlägset viktigaste frågan i dessa betänkanden, dvs. moduleringen. Alla talar om den, men ännu har man inte beslutat om hur den skall genomföras. Alla är inte heller intresserade av frågan. I ELDR-gruppen har vi utgått från att moduleringen är nödvändig. Det är sant att man i den nuvarande EU-politiken i alltför stor utsträckning delar ut pengar till stora gårdar och dessutom inom EU:s mest produktiva områden, utan att EU genom dessa medel skulle styra någon konstruktiv eller hållbar utveckling. Därför måste moduleringen vara en metod där man även på nytt fördelar medel till förmån för hela EU för att garantera livsmedlens kvalitet och säkerhet.

<SPEAKER ID=135 LANGUAGE="DE" NAME="Fiebiger (GUE/NGL).">
Herr talman! Båda betänkandena och en stor del av ändringsförslagen utgår från den politiska viljan att upprätthålla besluten från Berlin och utforma utvidgningen av gemenskapen på grundval av denna europeiska jordbruksmodell. Det huvudsakliga önskemålet består i att upprätthålla betalningarna i enlighet med organisationen av marknaden, varvid instrumentet med att reglera mängderna genom ekonomisk kompensation skall tillämpas som planerat. Denna långsiktighet var en grundpelare för framgången med den gemensamma jordbrukspolitiken, och den bör inte underskattas.
<P>
Det är lämpligt att stärka konkurrensförmågan på nationell nivå genom samarbetsmodeller för att utveckla landsbygden som en ekonomisk faktor för jordbrukaryrket. Det kräver hög kvalitet på produktionen och en hög grad av naturnära drift. Ett varaktigt säkrande av mångfunktionaliteten i den europeiska jordbruksmodellen är huvudinnehållet i de båda betänkandena. Att ta avsked av denna modell skulle betyda att bli stående på en väg som medborgarna i regionerna just har börjat använda. Det som saknas är en bred samhällelig debatt om huruvida man kan ta på sig riskerna med mångfunktionaliteten. Jag anser att man kan det.
<P>
Avslutningsvis vill jag säga att jag är mot all slags storleksdegression. Det har hittills inte krävts för den europeiska jordbruksmodellen, och det talar för utvecklingsförmågan och möjligheterna i den gemensamma jordbrukspolitiken.

<SPEAKER ID=136 LANGUAGE="NL" NAME="Van Dam (EDD).">
Herr talman, herr kommissionär! I och med att landsbygdspolitiken infördes i Agenda 2000 använde sig ett antal medlemsstater girigt av de nya fonderna som blev tillgängliga. Tyvärr brast den nederländska staten: Dess syn på landsbygden kom till uttryck i inköp av naturområden, en förlegad syn. Genom att köpa ut jordbrukaren försvinner landsbygden och ett artificiellt parklandskap uppstår. Det är anledningen till att jag har lagt fram ett ändringsförslag som skall förebygga denna oegentliga användning av landsbygdsstöd i framtiden.
<P>
Föredragandena Rodríguez Ramos och Fiori ser avfolkningen som ett av landsbygdens största problem och grundar så sin syn på landsbygdspolitiken härvid. De utgår i alltför stor utsträckning från problemen inom de egna medlemsstaterna. Avfolkning är till exempel inget problem för landsbygden i min region. Landsbygden i Nederländerna hotas emellertid av urbanisering och nedskräpning. Om jordbrukaren inte längre kan förvärva tillräcklig inkomst från jordbruket söker han efter alla möjliga sidoverksamheter. Flera av dessa verksamheter skadar landskapet, och det är också tråkigt när lador enbart fungerar som förvaringsplats för husvagnar. Den europeiska jordbrukspolitiken borde även uppmärksamma dessa problem.
<P>
Kollega Fiori gör detta parlament en otjänst. Efter betänkandet om mänsklig genetik är detta hans andra betänkande inom ett år! Vi hade gärna velat ge kommissionen en signal före översynen efter halva tiden om hur vi från parlamentets sida ser på den gemensamma jordbrukspolitiken. I stället för att söka efter en gemensam nämnare har föredraganden grundat sitt betänkande på den italienska jordbruksmodellen, som de övriga medlemsstaterna och ledamöterna av detta parlament inte är särskilt imponerade av. Betänkandet har urartat till ett dokument som motsäger sig självt och som varken parlamentet, kommissionen eller rådet i synnerhet inte har någon hjälp av. De europeiska jordbrukarna förtjänar bättre!

<SPEAKER ID=137 LANGUAGE="ES" NAME="Redondo Jiménez (PPE-DE).">
Herr kommissionär! När Agenda 2000 undertecknades i Berlin 1999 fick vi alla litet lugn och ro, eftersom en stabil budgetperiod inleddes, där en stabil grund till mångsidighet lades och som garanterade att den hållbara landsbygden skulle överleva, en landsbygd där kvalitet, säkerhet och hänsyn till miljön hade funnit sin plats. Översynen efter halva tiden av Agenda 2000 är därför av avgörande vikt.
<P>
För närvarande genomförs stora förändringar av den gemensamma jordbrukspolitiken, vilket beror på de utmaningar som Europeiska unionen har att ta itu med, framför allt när det gäller utvidgningen mot öst och förhandlingarna i Världshandelsorganisationen.
<P>
Europeiska unionen förbereder sig för att inleda översynen av den gemensamma jordbrukspolitiken 2003, en översyn som kan vara början till en mer djupgående reform som är planerad till 2006. En av nyckelfrågorna i den här debatten är moduleringen av stöden till marknadspolitiken för att flytta över medel till den andra pelaren, till landsbygdsutveckling, där vi har ont om pengar. På så vis kommer vi att få en politik som många anser är mer samstämmig med våra åtaganden i WTO och som dessutom kommer att underlätta vägen till anslutningen.
<P>
Det som förefaller vara ett lovvärt mål kan dock även vara ett tveeggat svärd. Vi vill alla att jordbrukarna skall bidra till ett hållbart bevarande av landsbygdsområdena, men dessa områden kan inte överleva utan jordbrukare. Om vi till varje pris försöker nå slutmålet riskerar vi dessutom att välja fel metoder, eftersom vi alla vill ha en ökad landsbygdsutveckling, men inte till pris av att vi riskerar jordbruksverksamhetens lönsamhet. Alla justeringar som Europeiska unionen genomför av de direkta utbetalningarna bör genomföras utan att detta inverkar skadligt på jordbrukarnas inkomster.
<P>
Om vi godtar moduleringen av stöden inom den gemensamma jordbrukspolitiken måste den genomföras enligt parametrar som inte förstör jordbruksföretagens konkurrenskraft. De ekonomiska skillnader som finns i Europeiska unionen måste även beaktas. Vi måste alltså vara mycket försiktiga när vi sänder detta budskap till samhället. Denna försiktiga attityd är, tror jag, vad som har legat till grund för Europeiska kommissionens beslut att vänta med att lägga fram sitt förslag till översyn av den gemensamma jordbrukspolitiken för 2003 till den 10 juli, när Förenta staterna har antagit sin nya jordbrukslagstiftning. Denna nya lagstiftning är en svängning på 180 grader i Förenta staternas politik, eftersom man återinför ett klart prisstöd till priserna, vilket leder till klara nackdelar för gemenskapens producenter.
<P>
Europeiska unionen kan inte ge efter för något annat lands omsvängningar när unionens jordbrukares framtid står på spel. Jag skulle vilja att Europeiska kommissionen lägger fram sina förslag för Europaparlamentet och mycket noga studerar den effekt som den amerikanska ?jordbrukslagen? kommer att få. Vi kräver att gemenskapen utarbetar en rapport om dessa effekter, så vi har läget klart för oss. Om vi skall satsa på modulering måste denna genomföras varsamt, man måste följa en försiktig linje, som inte leder oss till en situation utan återvändo för våra jordbrukare.

<SPEAKER ID=138 LANGUAGE="EL" NAME="Alyssandrakis (GUE/NGL).">
Herr talman, herr kommissionär, mina damer och herrar kolleger! Resultatet av de bestämmelser som antogs inom ramen för Agenda 2000 är ytterst negativt för jordbrukarna. Med de nyligen genomförda ändringarna ökade avgifterna för medansvar samtidigt som kvoterna bevarades på låga nivåer i förhållande till behoven och den verkliga produktionen vilket får till följd att priserna och jordbrukarnas inkomster rasar.
<P>
Interventionspriserna och minimipriserna har grundligt försämrats eller avskaffats, vilket har lämnat de små och medelstora jordbruken i händerna på ansvarslösa handelsmän och industriägare och deras spekulation. Beslut har fattats - exempelvis avskaffandet av tobaksstödet - som kommer att leda till att stora områden i Medelhavsländerna ödeläggs, områden som är bland de fattigaste i Europeiska unionen. Hela produktions- och livsmedelskedjan förändras till gagn för de stora livsmedelsindustrierna med sina välkända livsmedelsskandaler och inget egentligt förslag läggs fram för att omstrukturera produktionen av jordbruksgrödor eller för att effektivt ta itu med fenomen som BSE.
<P>
En förändring av denna förfärliga situation kan endast uppnås om en översyn genomförs av principer och riktningar inom Agenda 2000 tillsammans med en översyn efter halva programperioden av den gemensamma jordbrukspolitiken. Vissa små förbättringar kommer att verka vilseledande och dölja en för de små och medelstora jordbruken dålig situation, vilken oundvikligen leder till att de utplånas och att jorden koncentreras till ett fåtal företag av kapitalistisk karaktär.

<SPEAKER ID=139 LANGUAGE="EN" NAME="McCartin (PPE-DE). -">
Herr talman! I likhet med många andra saker i den här världen så tror jag knappast att den gemensamma jordbrukspolitiken skulle få den form eller det utseende som den har för närvarande, om vi i dag hade möjlighet att skapa den från början. När jag först blev ledamot av detta parlament var unionen mycket mindre än den är i dag. Det fanns 9 länder med 20 miljoner jordbrukare. I dag har unionen utvidgats betydligt och det finns bara 6 miljoner jordbrukare.
<P>
Så vi har inte lyckats uppfylla vårt ursprungliga mål att bevara befolkningen i landsbygdsområden. Trots det har människorna i Europeiska unionen inte betraktat den gemensamma jordbrukspolitiken som ett stort misslyckande. De medger att den har gett oss en säker tillgång på livsmedel. De medger att livsmedlens kvalitet har förbättrats genom åren och, trots det faktum att det då och då kommer larmrapporter och att de alltid kommer att komma, så är konsumenterna i Europeiska unionen rätt så nöjda över att vi har gett dem en säker produkt.
<P>
Jag skulle vilja påpeka att medan vi lägger ned en relativt blygsam summa på någonting i storleksordningen 0,4 procent av unionens BNP på denna politik så får jordbrukarna, i till exempel Danmark och Förenade kungariket, i genomsnitt omkring 19 000 euro per capita, men om vi tittar längst ner på listan så får den halva miljonen småjordbrukare i Portugal 1 500 euro. Så det är inte en socialt rättvis politik. Irland ligger någonstans i mitten med 11 000 euro per capita. Vi har inte lyckats skapa en situation med social rättvisa.
<P>
Trots det, och utöver det jag redan har sagt att vi har gjort, har vi även räddat många landsbygdsområden, många bostäder i städer, byar och samhällen har räddats av politiken. Vi måste omskapa den på ett sätt som kommer att göra den mer socialt rättvis. Vi får inte glömma bort att jordbruk för det första handlar om att producera livsmedel och vi måste säkerställa att livsmedlen är säkra.
<P>
För närvarande är det två saker som oroar jordbrukarna i Europa: det alltför betungande skrivbordsarbete de tvingas utföra och restriktionerna som tvingas på dem. Livsmedel importeras från andra områden, till exempel burkmat, kyckling och andra saker, vars säkerhet de inte kan garantera och de är inte nöjda med det här.
<P>
Den tredje saken är att vi inte vet något om framtiden eftersom vi inte kan komma överens om ett avtal med amerikanerna. Vi måste inrätta ett system som gör det möjligt att spåra livsmedel oavsett varifrån de kommer och vi måste komma överens med våra konkurrenter på världsmarknaderna.

<SPEAKER ID=140 LANGUAGE="DE" NAME="Fischler">
Herr talman, mina damer och herrar ledamöter, mina damer och herrar! Först vill jag tacka de båda föredragandena, Fiori och Rodríguez, så hjärtligt för deras arbete, likaså utskottet för jordbruk och landsbygdens utveckling, under ledning av ordförande Daul, för de omfattande inläggen i debatten om översynen efter halva tiden. Jag tror att det i båda betänkandena i princip egentligen ställs frågan om hur den gemensamma jordbrukspolitiken skall se ut, som vi önskar oss för 2000-talet. Svaret på denna frågar stimulerar till en bred diskussion om nya idéer. Nya bra idéer är just det som vi behöver!
<P>
Jag tror att en sådan debatt måste baseras på två principer. En framtida gemensam jordbrukspolitik måste i varje avseende vara hållbar - ekonomiskt, socialt och även ekologiskt. Dessutom måste den motsvara samhällets krav och de utmaningar som ligger i tiden. Men exakt vad är det som samhället förväntar sig? Svaret på detta är inte nödvändigtvis så klart och enkelt som man instinktivt skulle kunna tro. Inom jordbrukspolitiken måste man ta hänsyn till en mängd aspekter. EU:s medborgare vet mycket väl att jordbruket i dag inte bara producerar livsmedel. Av det skälet förväntar man sig att den skall fullgöra sina många uppgifter. Det åligger alltså oss att stödja alla dessa funktioner.
<P>
När vi talar om samhällets intressen bör vi inte glömma bort att även jordbrukarna är en del av vårt samhälle, varför vi också måste beakta deras behov, om vi skall garantera ett socialt hållbart jordbruk. Vi måste motsvara förväntningarna från samhället som helhet och samtidigt ta hänsyn till önskemålen från landsbygdens befolkning. Jag har alltid sagt att reformen av den gemensamma jordbrukspolitiken är en process. Vi påbörjade denna process 1992, alltså för tio år sedan, och vi har möjlighet att i år vid översynen efter halva tiden fortsätta med den. Denna översyn efter halva tiden kommer också att ge oss tillfälle att fastslå var vi skall anpassa GJP:s instrument för att bättre motsvara samhällets förväntningar. Därför att om något går snett i en viss sektor måste vi handla nu och inte vänta till 2006, även om det vid toppmötet i Berlin inte uttryckligen gavs något uppdrag om omprövning. Det gläder mig att man i Fioris betänkande ser på det på samma sätt.
<P>
Men vi vill i dessa analyser också ta hänsyn till de eventuella effekterna av Förenta staternas ?jordbrukslag? och dessutom också ta med de analyser från det amerikanska Food and Agriculture Policy Research Institute, alltså FAPRI, som troligen kommer i början av juni. Därför kommer vi att lägga fram vår översyn efter halva tiden den 10 juli. Detta ger oss framför allt möjlighet att också ägna oss åt de påpekanden som ni har gjort i era betänkanden och i dag i kammaren.
<P>
Fioris betänkande innehåller en mängd konkreta idéer, som dock med tanke på de divergerande intressesfärerna i utskottet för jordbruk och landsbygdens utveckling - och även i kammaren i sin helhet, antar jag - inte alltid är hundraprocentigt överensstämmande. Exempelvis krävs å ena sidan ett system med direktstöd som inte får hänga samman med produktionen, och å andra sidan krävs på en rad områden en höjning av det produktionsrelaterade stödet. Alla punkter måste naturligtvis diskuteras i detalj. Men glöm inte bort att vi vid behandlingen av de sektorer, där man i Berlin inte beslutade om någon omprövning, alltså exempelvis socker, frukt, grönsaker, olivolja och liknande, först måste genomföra de erforderliga noggranna förarbetena. Först därefter kan kommissionen komma med några eventuella förslag. Vi kommer därför att lägga fram ett andra paket först nästa år.
<P>
I fråga om ris anser jag emellertid att vi inte bör vänta tills initiativet ?Allt utom vapen? har fått full effekt. I stället bör vi redan nu överväga hur vi skall reagera på de krav som är förknippade med det. Det gläder mig att se att det i Fioris betänkande, trots att han ju primärt ägnar sig åt marknaderna, alltså den gemensamma jordbrukspolitikens första pelare, erkänns att utvecklingen på landsbygden måste få en högre profil. Därför anser jag att hänvisningarna till de ekologiska villkoren är mycket intressanta. Trots att Förenta staternas ?jordbrukslag? under tiden har antagits bör vi inte ge efter i våra ansträngningar att göra vår gemensamma jordbrukspolitik mer framtidsduglig, och detta inte bara för att den nya ?jordbrukslagen? ändå starkt erinrar om beteendet när man predikar vatten för de andra och själv dricker vin. Med denna politik vederlägger Förenta staterna allt det som man i många år har deklarerat med tanke på en handelsinriktad agenda. Det är oacceptabelt, och ni kan vara säkra på att jag även i fortsättningen kommer att kritisera detta.
<P>
Men jag anser lika bestämt att Europeiska unionen inte kan förfara på samma sätt och lägga in någon jordbrukspolitisk backväxel. Tvärtom! Vi bör fortsätta på den hittillsvarande vägen för att stärka de mångfunktionella aspekterna i vår jordbrukspolitik. Detta hjälper oss inte minst i WTO-sammanhang, där det amerikanska uppträdandet kritiseras starkt av de flesta WTO-deltagarna.
<P>
Därmed är jag framme vid Rodríguez Ramos betänkande. Resolutionsförslaget överensstämmer till största delen med kommissionens bedömning, med tanke på den framtida inriktningen av landsbygdens utveckling och dess politiska roll. I synnerhet tror jag att en ytterligare överföring av medel från den första till den andra pelaren är en viktig signal. Med drygt 10 procent av jordbruksutgifterna från EUGFJ till förmån för den andra pelaren kan vi nämligen inte uppnå de höga mål som stats- och regeringscheferna beslutade om vid toppmötet i Göteborg i juli förra året.
<P>
Ändå bör den gemensamma jordbrukspolitiken bidra till en hållbar utveckling. Det bör läggas större vikt vid att främja sunda, kvalitativt högvärdiga produkter, miljövänligare produktionsmetoder, förnybara råvaror och skydd av den biologiska mångfalden. Därför håller jag också med om konstaterandet i Ramos betänkande att den första och andra pelaren i den gemensamma jordbrukspolitiken är enhetligt koncipierade och måste kompletteras.
<P>
Vilka effekter har Agenda 2000 fått på budgeten? Vi har - det kan vi konstatera i dag - varje år använt cirka 2 miljarder euro mindre än vad som ursprungligen planerades. Vi hanterar alltså skattebetalarnas pengar på ett mycket ansvarsfullt sätt, och därför har vi också med tanke på utvidgningen föreslagit att införandet av direktbidrag bör utsträckas över en 10-årig period, för att å ena sidan inte kräva för mycket av EU:s 15 medlemsstaters budget, och å andra sidan inte heller blockera omstruktureringsprocessen i kandidatländerna. Men därigenom blir det också tydligt att jordbruksbudgeten, som budget för gemenskapens enda fullständiga politik på EU-nivå, inte kan vara någon guldgruva, som skall bekosta andra politikområden, i synnerhet inte när man samtidigt förväntar sig tjänster från jordbruket, som de aldrig kommer att få ersättning för via marknadspriset.
<P>
Tillåt mig att avslutningsvis ta upp ännu en punkt som går utöver översynen efter halva tiden, men som likaväl är viktig för framtiden, och som vi därför redan i dag måste tänka på när vi tillfrågas om hur vi vill fortsätta att utveckla den gemensamma jordbrukspolitiken. På samma sätt som när det gäller den nya ?jordbrukslagen? anser jag att denna sista tanke inte i tillräcklig utsträckning tagits med i de båda betänkandena. Hur beredd jag än var att aktivt stödja initiativet ?Allt utom vapen? till förmån för de fattigaste länderna i världen, eftersom vi hade mycket hjälp av det i Doha och även kommer att ha hjälp av det i fortsättningen, så måste jag ändå med tanke på överläggningarna mana till försiktighet när det gäller att tillämpa dessa principer på alla utvecklingsländer. Jag vill inte ta upp alla aspekter, som jag kommer att tänka på, i denna diskussion. Jag skall begränsa mig till två.
<P>
Om Europeiska unionen skall fortsätta att obegränsat öppna sina jordbruksmarknader för utvecklingsländerna, då måste vi först hitta mekanismer som förhindrar att multinationella koncerner övertalar jordbrukarna i utvecklingsländerna att överge sitt traditionella jordbruk till förmån för stora arealer med monokulturer av produkter som lämpar sig för export. Därmed skulle man uppnå exakt motsatsen till det som Europaparlamentet krävt i många andra sammanhang. Om dessutom genetiskt modifierade växter - till exempel i avsikt att bekämpa sjukdomar och förbättra livsmedelssituationen - odlas i utvecklingsländerna, då kan EU inte samtidigt avvisa import av dem bara för att de innehåller genetiskt modifierade organismer.
<P>
Att garantera livsmedelssäkerheten och livsmedelskvaliteten är av utslagsgivande betydelse för acceptansen av den gemensamma jordbrukspolitiken. Dessa frågor måste därför också fördjupas avsevärt, om vi vill uppfylla våra konsumenters berättigade önskemål. Jag vill även i översynen efter halva tiden trycka på detta.
<P>
Avslutningsvis vill jag emellertid än en gång tacka föredragandena så hjärtligt för deras stora ansträngningar att på ett övertygande sätt sammanställa de ändå mycket olika idéerna och intressena när det gäller den gemensamma jordbrukspolitiken.
<P>
(Applåder)

<SPEAKER ID=141 NAME="Talmannen. -">
Tack, herr kommissionsledamot.
<P>
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=143 NAME="Talmannen. -">
Nästa punkt på föredragningslistan är andrabehandlingsrekommendationen (A5-0130/2002) från utskottet för medborgerliga fri- och rättigheter samt rättsliga och inrikes frågor om rådets gemensamma ståndpunkt inför antagandet av Europaparlamentets och rådets direktiv om behandling av personuppgifter och integritetsskydd inom sektorn för elektronisk kommunikation (15396/2/2001 - C5-0035/2002 - 2000/0189(COD)) (föredragande: Cappato).

<SPEAKER ID=144 LANGUAGE="IT" NAME="Cappato (NI)">
. (IT) Herr talman! Låt mig först av allt tacka de över 17 000 personer som under bara ett par dagar har hört av sig så fort nyheten kom ut på Internet att vi ville inkludera en uttrycklig hänvisning till möjligheten att införa en skyldighet att bevara uppgifter, samtliga uppgifter - elektroniska meddelanden, telefonsamtal, Internet, SMS, mobiltelefoni - i ett instrument inom den första pelaren om harmonisering av den inre marknaden. Femtio organisationer i Förenta staterna, American Civil Liberty Union och många andra har mobiliserats mot denna idé och detta förslag, som för oss förblir det allvarligaste och mest kontroversiella, en punkt som den folkliga och socialistiska kompromissen, som följer rådets uppmaningar, har velat och har beslutat införa i vårt direktiv, i strid mot den ståndpunkt som intogs vid första behandlingen i detta parlament och i strid mot den ståndpunkt och de åsikter som framförts av utskottet för medborgerliga fri- och rättigheter samt rättsliga och inrikes frågor.
<P>
Denna sena timme är inte särskild lämplig för en diskussion som är så viktig som denna och dessutom skulle det ha varit ett tecken på respekt om den person som i detta parlament har lagt fram dessa kompromissändringsförslag, i strid mot samtliga ståndpunkter som framförts i det utskott han tillhör, hade kommit hit för att förklara och övertyga oss om varför vi stackars fyra, fem eller sex som finns kvar i denna kammare, med våra grupper, med parlamentsledamöterna, skulle acceptera en kursändring på 180 grader jämfört med ståndpunkterna vid första behandlingen.
<P>
Vi är på väg mot en paradox: Ett direktiv om skydd för privatlivet blir ett direktiv som godkänns genom att vi gör hårt motstånd mot .... vad? Icke önskade e-brev. När det gäller detta - mina kolleger vet detta - har jag min åsikt klar, en åsikt som vissa inte delar. Jag tror inte det är en lagstiftning om aktivt in- eller utträde, som kan hjälpa oss mot icke önskade, kommersiella e-postmeddelanden, och skickande av skräppost är redan förbjudet av fyra eller fem anledningar genom de redan befintliga direktiven. Ett ytterligare förbud kommer med andra ord inte att förändra något när det gäller oförmågan att genomdriva de reglerna. Men jag säger bara, framför allt till de kolleger som är övertygade om att det innebär en kraftig kränkning av privatlivet när någon skickar ett oönskat e-brev: hur kan just ni säga ?ja? till införandet, mot alla rättsliga grunder - och jag uppmanar talmannen att även uppmärksamma detta, att kontrollera tillåtligheten för dessa ändringsförslag - av ytterligare en lag som säger: ja, detta är ett direktiv som avser att harmonisera den inre marknaden, i detta direktiv ger vi medlemsstaterna rätten - som de redan har, men om de redan har denna rätt, varför då ta upp den, varför införa den, varför lägga till den? - att bedriva ett allmänt uppgiftsbevarande, för att införa en allmänt bevarande av personuppgifter i elektroniska meddelanden? Alla säger att vi inte skall göra detta. Det säger företagen, på grund av kostnaderna - men, kan vi alltid säga, vem bryr sig om företagen - det säger de icke-statliga organisationerna, det säger organisationerna som ägnar sig åt friheten på nätet, det säger garanten för privatlivet, utifrån artikel 29, ordförande för gruppen av europeiska garanter, som hade intagit en positiv ståndpunkt - det var vi som följde honom, under den första behandlingen - om de garantier som krävdes för att över huvud taget införa några som helst undantag. Men, nej! Vi beslutade i stället, eller snarare det beslutades i stället av den folkliga/socialistiska kompromissen att allt detta skulle överges. För att göra vad? För att åstadkomma en kompromiss? Nej, för att vi anammade samtliga de ståndpunkter som rådet föreslog.
<P>
Jag kan förstå de bevekelsegrunder man kan ha, det faktum att det spanska ordförandeskapet vill avsluta ärendet. Jag kan föreställa mig att detta är vad vissa ledamöter av detta parlament skulle vilja. Men jag förstår inte hur dessa bevekelsegrunder, enbart, har kunnat dra med sig, kan dra med sig, hela parlamentet. Man har också sagt - och detta är verkligen det värsta som har sagts - inte i denna diskussion, för denna diskussion sker som sagt när besluten redan har fattats, utan i de tidigare diskussioner vi har haft, att ståndpunkterna var motsatta. Det har inte förekommit någon diskussion som har kunnat övertyga, och den som föreslagit förändringarna har inte ens kommit hit för att försöka övertyga oss i kväll.
<P>
Man har talat om kampen mot terrorismen. Behöver vi verkligen denna fras i ett instrument för harmonisering och avreglering av telekommunikationsbranschen för att bekämpa terrorismen? Det är inte sant! Det är en lögn. Samtliga som har analyserat frågan är överens. De framhåller att det som saknades efter den 11 september inte var uppgifter utan förmågan att analysera dessa uppgifter. Just nu behöver vi just åtgärder mot brottsligheten som kan påverka vår förmåga att analysera uppgifter, och att införa ett generellt bevarande av uppgifter som omfattar samtliga medborgare går i rakt motsatt riktning, i riktning mot de misstag som har gjorts. Därför vill jag - jag skäms nästan över att bli så upprörd, men jag tror att de kolleger som finns kvar förtjänar det - att vi fortfarande skall kunna ändra den ståndpunkt som intagits, och jag begär att åtminstone denna fras som inte har med saken att göra - det är en fras som hör hemma i tredje pelaren, en fras som har att göra med samarbete, rättsliga och inrikes frågor, införandet av möjligheten för medlemsstaterna att stifta lagar som kräver ett allmänt bevarande av uppgifter - att åtminstone denna kränkande fras skall tas bort ur vårt direktiv.

<SPEAKER ID=145 LANGUAGE="DE" NAME="von Boetticher (PPE-DE).">
Herr talman! Alltsedan omröstningen i utskottet har vi försökt att komma fram till en kompromiss tillsammans med rådet på de omstridda punkterna. Vi ville alla undvika ett förlikningsförfarande, men, vill jag redan nu tillfoga, inte till varje pris! Kollegan Paciotti gjorde det lätt för sig redan från början och förklarade uttryckligen att hon stöder alla punkter som godtas av rådet. Det är verkligen en mycket egendomlig ståndpunkt från en parlamentsledamot! Palacio Vallelersundi lämnade sedan för vår grupp in kompromissförslag till rådet, och vi har under otaliga sammanträden och samtal förhandlat om detta paket, även med ordförandeskapet i rådet. Nu har rådet, taktiskt som alltid, mycket klokt naturligtvis knutit upp vårt paket och också avhandlat alla kompromissförslag enskilt med respektive berörd part. Detta har lett till att vi till att börja med, när det gäller frågan om lagring av uppgifter, som kompromiss har godtagit att det får finnas nationella rättsliga standardavvikelser från den allmänna europeiska rätten, att det alltså inte måste avgöras från fall till fall. Dessutom har vi avstått från tidsbegränsning och därmed i själva verket nästan fullständigt gett efter för rådets ståndpunkt.
<P>
När det gäller e-postreklam har vi trots starka betänkligheter röstat för det allmänna aktiva inträdet Förutsättningen för mig var dock att det gäller ett stort användningsområde, när det finns en kontakt mellan intressenter och företag. I stället har vi nu ändå fått en inskränkt ordalydelse - företag får bara göra reklam för liknande produkter och för sådana som redan har efterfrågats av kunder. I det tillämpningsområde som vi föreslagit kommer för övrigt cooperations att tas bort.
<P>
Jag skulle ha kunnat godta alla dessa inskränkningar som en kompromiss, och kan även godta dem om rådet i den sista frågan hade kommit oss till mötes och också verkligen hade godtagit ståndpunkten om aktivt utträde när det gäller deltagarförteckningarna. Men här ville rådet bara gå med på en variant där man överlåter beslutet åt medlemsstaterna. Detta betyder emellertid att rådet inte ens kommit i närheten av att godta någon av parlamentets nyckelpunkter. Detta är knappast godtagbart för mig, och därför säger jag än en gång: Vi skall undvika förlikningsförfarandet, ja, men inte till varje pris! Om rådet här vill spela poker, då spelar vi med, och det betyder för oss att vi förblir stenhårda i denna fråga och stöder ändringsförslag 14 från Cappato. Annars har vi i själva verket nästan bara förlorat genom den inofficiella förhandlingen, men inte vunnit något.

<SPEAKER ID=146 LANGUAGE="IT" NAME="Paciotti (PSE).">
Herr talman! För tredje gången skall vi rösta om förslaget till ändring av direktivet om skydd av personuppgifter inom telekommunikationssektorn och att diskutera aktivt in- och utträde. Min ståndpunkt, till skillnad från föredragandens, ligger fast och det är att skydda medborgarnas rätt att välja i förväg om deras personuppgifter skall få ingå i offentliga register eller inte och om de vill få oönskad e-post eller inte. Jag konstaterar med tillfredsställelse att detta är kommissionens ståndpunkt och rådets ståndpunkt, och de har även visat sig villiga att komma fram till kompromisslösningar som går vissa av de mer rimliga kraven från entreprenörerna inom telekommunikationssektorn till mötes. Därav de nya ändringsförslag som jag undertecknat tillsammans med Palacio. Om dessa ändringsförslag antas kommer vi slutligen, efter morgondagens omröstning, att få ett nytt viktigt direktiv som kan hjälpa till att utveckla marknaden för elektronisk kommunikation med respekt för medborgarnas grundläggande rättigheter.
<P>
Därför har vi också måst hitta en lösning som är godtagbar för rådet på problemet med att bevara uppgifter i syfte att skydda den nationella säkerheten. I mitt land, Italien, bevaras sådana uppgifter under fem år. I artikel 14 föreskrivs redan i det aktuella direktivet att medlemsstaterna skall kunna införa lagstiftning som är avsedd att begränsa rätten till skydd för meddelanden som behövs för att skydda statens säkerhet. Den lösning som föreslås i kompromissändringsförslag 46 tillägger att enligt kraven från rättspraxis i Europeiska domstolen för de mänskliga rättigheterna skall sådana åtgärder vara lämpliga och proportionella i ett demokratiskt samhälle, att bevarande av personuppgifter bara får ske under en begränsad period, att lagstiftningen på detta område skall överensstämma med de principer som anges i artikel 6 i Maastrichtfördraget och därför, framför allt, de principer som anges i Europeiska konventionen om de mänskliga rättigheterna och de gemensamma konstitutionella traditioner i medlemsstaterna som i dag upptagits i Europeiska unionens stadga om de grundläggande mänskliga rättigheterna.
<P>
Som för varje lösning som måste balansera olika intressen, skall lösningen bedömas i sin helhet. För mig verkar lösningen rimlig och möjlig att stödja, eftersom Europaparlamentet inte har makten att kräva ett förbud från rådet för medlemsstaterna att bevara uppgifter av nationella säkerhetsskäl. Det kan vi inte förbjuda. Vi kan ge en ram av garantier, av säkerhet och skydd för de grundläggande rättigheterna som den kommande lagstiftningen måste ta hänsyn till.

<SPEAKER ID=147 LANGUAGE="EN" NAME="Ludford (ELDR). -">
Herr talman! Min grupp beklagar det sätt på vilket den här frågan har hanterats under de senaste veckorna. Både omröstningen i utskottet för medborgerliga fri- och rättigheter samt rättsliga och inrikes frågor och föredragandena har skjutits åt sidan för en uppgörelse mellan ordförandeskapet och ledarna för de två stora grupperna.
<P>
Min grupp kommer att hålla fast vid överenskommelsen i utskottet genom att rösta för att det skall vara möjligt med ett system med aktivt utträde från abonnentförteckningar. Vi skall försöka avskaffa den byråkratiska begränsningen att e-postmeddelanden med direkt marknadsföring endast kan göras för liknande produkter som de redan köpta. Men vår oro gäller huvudsakligen försöket från rådet och de stora gruppernas sida att kräva av telekommunikationsbolag och tjänsteleverantörer på Internet att de skall bevara uppgifter som kartlägger människors dagliga liv och kontakter, det vill säga trafikuppgifter, räkningar, lokaliseringsuppgifter och så vidare och hålla dem tillgängliga för rättstillämpande myndigheter.
<P>
Vi nonchalerar inte skälen för att bevara uppgifter i viss utsträckning för säkerhetsåtgärder, men vi motsätter oss att det förs in i detta direktiv, eftersom de ofantliga konsekvenserna både för näringsfriheten och de medborgerliga rättigheterna inte ges en tillfredsställande behandling i detta sammanhang. Det är farligt och förhastat, och det är säkerligen tvivelaktigt huruvida det står i överensstämmelse med lagen, som Cappato sade, att godkänna ett heltäckande EU-system om bevarande av uppgifter som ett tillägg till ett paket om den inre marknaden för telekommunikationer. Varje införande av dessa befogenheter bör diskuteras av de nationella parlamenten och därefter behandlas inom ramen för EU:s samarbete för polisövervakning och brottsbekämpning, och omfatta garantier för medborgerliga rättigheter.
<P>
Den här åtgärden är, i egenskap av ett direktiv för den inre marknaden, en del av det paket som har tagits fram för att öppna EU:s marknad för konkurrens och göra det möjligt för telekommunikationsbolag och tjänsteleverantörer på Internet att verka på lika villkor. Det är anledningen till att kommissionens ursprungliga förslag inte innehöll någonting om bevarande av uppgifter, vilket lades till av rådet. Jag skulle vilja höra kommissionärens genmäle på det här. Vi behöver en ordentlig och omfattande offentlig debatt. Det är fullständigt otillbörligt att låta dessa långtgående befogenheter slinka igenom i kölvattnet till en avregleringsåtgärd.

<SPEAKER ID=148 LANGUAGE="NL" NAME="Buitenweg (Verts/ALE).">
Herr talman! Min grupp är utomordentligt förvånad över den vändning som denna debatt har tagit. Så sent som i förra veckan verkade en majoritet av vårt utskott vara mot ett aktivt deltagande i fråga om oönskad elektronisk post, men genom ett smidigt upplägg från PPE-DE:s sida verkar nu i alla fall som om en majoritet skriver på för detta aktiva deltagande, och i så fall kommer det spanska ordförandeskapet att kunna ta åt sig äran för att ha avslutat detta ärende på ett framgångsrikt sätt. Denna generösa flexibilitet får mig att tänka på ett uttalande av Graucho Marx, som en gång sa: ?Those are my principles. If you don't like them, I have others?.
<P>
Men jag skall inte uttala mig nedsättande om resultatet av denna U-sväng. Det kommer nu att bli förbjudet i alla medlemsstater att placera cookies och att skicka godtyckliga e-brev, SMS eller faxmeddelanden till människor som inte bett om dem. I motsats till Cappato anser jag att det är en god idé, men det är sant att detta också måste bli tvingande om vi verkligen vill åstadkomma en förändring.
<P>
Men det är inte enbart tillfredsställelse som jag vill ge uttryck för här. För det första, det som jag är mycket missnöjd med - liberalerna har också redan sagt det - är att det uppenbarligen pågår förhandlingar för tillfället mellan rådet och två grupper, inte mellan rådet och parlamentet. Dessutom anser jag att den kompromiss som dessa två grupper har slutit beträffande skydd av uppgifter inte heller är någon särskilt bra kompromiss. Jag ansluter mig fullständigt till det som Ludford sade. Varför kommer vi nu från parlamentets sida i detta dokument som avser första pelaren, som parlamentet alltså har beslutanderätt över, att frivilligt framföra en uttrycklig uppmaning till rådet att inom tredje pelaren, bakom lyckta dörrar, med minimal parlamentarisk och rättslig kontroll, börja träffa avtal om systematisk registrering av medborgares sökmönster och andra elektroniska aktiviteter? Låt oss helt enkelt studera den aspekten lite mer noggrant och inte bara stoppa in den i detta direktiv, som handlar om något helt annat. Låt oss inte blanda ihop första och tredje pelaren.

<SPEAKER ID=149 LANGUAGE="DE" NAME="Schröder, Ilka (GUE/NGL).">
Herr talman, ärade kolleger! Ni har säkert också fått brevet från olika medborgarrättsgrupper, som behandlar just den punkt som blivit mycket viktig nu i detta direktiv. Det handlar om lagring av samtalsuppgifter skall vara tillåten. Här handlar det inte enbart om en framstöt om litet mer övervakning, utan om en ny dimension av statlig avlyssning. Hittills hade polis och övriga laglig åtkomst bara till det som talades eller skrevs vid tidpunkten för övervakningen. Med detta dokument skall man införa möjligheten att avlyssna kommunikation retroaktivt och därmed också retroaktivt inskränka grundläggande rättigheter. Det är säkerhetsstatens nya dimension som siktar just på att bryta ned den privata sfären!
<P>
Vad kommer då att ske till exempel med de uppgifter som staten samlar om er och era Internetsurfvanor? Uppgifterna lagras tillsammans. De kommer att lämnas vidare till nästa regering. Om då Le Pen, Haider eller Rasmussen kommer att ha åtkomst till dem, eller bara den normala socialdemokratiska överheten, vet ingen. När allt kommer omkring var det inte heller före den 11 september klart för någon hur grundläggande rättigheter här minskas med samtycke från demokrater i Väst.
<P>
I Tyskland har man erfarenheter av sådana förebyggande inskränkningar av de grundläggande rättigheterna. Genom radikalförordningen anklagades berörda parter inte för olagliga dåd, utan bara för sådant som regeringen ansåg vara icke önskvärt. Om jag i dag tar ner uppgifter om högerradikalismen från nätet och av den anledningen förlorar mitt tjänstemannajobb i morgon, då kommer det också att kunna bero på det direktiv som diskuterats i dag. På detta papper står det också ?skydd av uppgifter? fast det inte längre finns något sådant. Frågan står öppen vilken rubrik rådets planerade framstöt kommer att få, där det skall föreskrivas bevarande av uppgifter för hela EU. Denna framstöt för att bygga ut avlyssningsstaten över hela Europa bereder man vägen för med det direktiv som diskuterats i dag.

<SPEAKER ID=150 NAME="Cederschiöld (PPE-DE).">
Herr talman! Det är rent sorgligt. Den duktige och trevlige Cappato har nästan kommit att bli synonym med ett skällsord bland ledamöter och tjänstemän som har arbetat hårt och länge med detta ärende. Trots en kompromiss ligger Europaparlamentet och rådet ännu långt ifrån varandra. Tyvärr är det svårt att känna sig nöjd med resultatet, men nationella regelverk skulle skapa ännu större olikheter och ännu mer problem. Det ligger en stor fara och inkonsekvens i rådets ståndpunkt att föra in frågan om datalagen i direktivet.
<P>
Frågor som hör till tredje pelaren fungerar helt enkelt inte i ett direktiv inom ramen för första pelaren. Pelarsystemet fungerar helt enkelt inte, och det vet kommissionen som just har meddelat detta. Nu sägs det att det planeras ett rambeslut om allmän övervakning. Medborgarna har anledning att vara oroliga. Unionen får inte rusa i väg i dessa viktiga frågor som, under dataskyddets täckmantel, riskerar att inskränka skyddet av den personliga integriteten.
<P>
Det behövs en ordentlig diskussion mellan näringsliv, politiker och intresseorganisationer innan vi går vidare med ytterligare ny lagstiftning. Kanske behöver vi bara se lite närmare på hur man gjort i andra länder som exempelvis i USA. Frågorna måste underställas demokratisk och rättslig kontroll. Jag sätter mitt hopp till Europeiska konventet i detta avseende.
<P>
Redan under förra mandatperioden kämpade jag för kostnadsfrågan. Jag återkom till den i mitt betänkande om strategin för ?Ett säkrare informationssamhälle - ökad säkerhet i informationsinfrastrukturen och bekämpning av datorrelaterad brottslighet? (A5-0284/01). Det är ett bra tag sedan. Kostnaderna för obligatorisk datalagring och sökning av uppgifter måste belysas! Jag har både skriftligen och muntligen fått ett positivt besked från kommissionen angående detta. Det är glädjande att höra att kommissionen har tagit åt sig av dessa argument och lovat att återkomma i frågan. Jag nöjer mig med detta glädjande besked och har därför dragit tillbaka mitt yrkande i detta ärende. Jag hoppas också att kommissionen verkligen kommer att återkomma i frågan så att vi får behandla denna fråga - inte för att ta bestämda ståndpunkter på tidigt stadium utan för att få en rimlig relation mellan USA och EU.
<SPEAKER ID=151 LANGUAGE="EN" NAME="Cashman (PSE). -">
Herr talman! Jag vill tala om två frågor, den ena är bevarande av uppgifter och den andra är frågan om aktivt inträde eller aktivt utträde. För det första, aktivt inträde eller aktivt utträde. Jag måste säga att det är helt förfärligt att väcka förväntningar som man inte kan uppfylla, och det spelar inte någon roll vilket politiskt område det handlar om. Hela idén om aktivt inträde har förts fram som lösningen för att få slut på skräppost. Låt mig få detta fört till protokollet. Kommissionens förslag om aktivt inträde kommer inte att stoppa ett enda skräppostmeddelande. De som skickar skräppost bryr sig inte om lagar eller förordningar. De opererar från utlandet och om vi vill driva bort små och medelstora företag från EU, de som skall var motorn i den nya ekonomin, så är detta rätt sätt.
<P>
I frågan om bevarande av uppgifter har man åberopat Groucho Marx i kväll. Det var faktiskt tre bröder och inläggen jag har hört i kväll får mig att tro att de tre bröderna Groucho, Chico och Harpo är närvarande. Att hela artikeln om bevarande av uppgifter skulle utgå som man nu kräver, krävdes inte i utskottet.
<P>
Vad är det för en idé om att detta skulle vara en uppgörelse, att grupper träffas för att komma överens om en kompromiss som inte skyddar medborgerliga rättigheter för vanliga män och kvinnor? Medborgerliga rättigheter, låt oss inte glömma det, behöver skydd mot den internationella terrorismen som opererar över gränserna, terrorism, narkotikasmuggling, gränsöverskridande brottslighet, handeln med kvinnor och barn. Detta är de medborgerliga rättigheter som vi försöker skydda med dessa tillbörliga och väl avvägda bestämmelser om bevarande av uppgifter, som ingår i de förslag parlamentet har framför sig.
<P>
Jag hoppas att parlamentet skall göra det enda förnuftiga, vilket är att rösta för förslagen om bevarande av uppgifter. Vi måste respektera våra medborgares medborgerliga rättigheter, och det gör vi, men vi får lika lite låta de som opererar bortom våra gränser utnyttja medborgerliga rättigheter för sina brottsliga avsikter.
<P>
Jag skulle kunna säga mycket mer, men min tid är slut som tur är.

<SPEAKER ID=152 LANGUAGE="NL" NAME="Plooij-van Gorsel (ELDR).">
Ärade kolleger, herr talman, herr kommissionär! Det direktiv som vi diskuterar i kväll fyller ett stort behov eftersom det bildar slutartikeln till det telekommunikationspaket som vi antog redan förra året. Vi måste se till att våra medborgare och företag inte mottar någon oönskad e-post, att deras personuppgifter inte oombett införs i telefonkataloger, att deras sökmönster inte registreras i smyg via cookies. Allt detta har reglerats utmärkt i förslaget på ett harmoniskt sätt; det enda rätta sättet i vår digitala, gränsöverskridande värld.
<P>
Förslaget som gäller lagring av uppgifter kan jag dock inte stödja. Jag förstår inte heller hur kommissionen kan stödja rådets förslag i det sammanhanget. Har kommissionären för företag någon gång låtit räkna ut hur mycket det kommer att kosta för teleoperatörer och Internetleverantörer att bevara alla dessa uppgifter i flera år, hur stora lagringsresurser det kräver och hur mycket det kostar allt som allt?
<P>
I krigstider är en stat alltid benägen att låta rikets säkerhet väga tyngre än medborgarnas privatliv. Men det är inte krig. Vi måste skydda våra medborgares privatliv och våga allt för detta. Och det gör vi också i dag.

<SPEAKER ID=153 LANGUAGE="IT" NAME="Santini (PPE-DE).">
Herr talman! Lyckligtvis lär vi befinna oss i en andra behandling, där vi bara skall behöva förtydliga vissa ståndpunkter! Snarare verkar det som om vi står inför en närmast komplett kursändring jämfört med det som gällde under den första behandlingen. Korten har blandats på nytt, vilket har gjort det möjligt för olika grupper att ändra sina tidigare ståndpunkter, att modifiera och lägga fram kompromissförslag som uppriktigt sagt är ganska förvånande. Nåväl, men vi måste knyta ihop säcken ovanifrån, som vi säger i mina trakter, och komma ihåg vad det egentligen är vi talar om. Vi diskuterar ett förslag till direktiv som i enlighet med de tekniska framsteg som har skett men som även varit ganska förutsägbara skall modifiera och modernisera Europaparlamentets och rådets tidigare direktiv 97/66 - det från den 15 december 1997, alltså - som föreskriver bestämmelser om behandling av personuppgifter och skydd av privatlivet inom sektorn för elektronisk kommunikation.
<P>
Jag upprepar de invändningar jag redan framfört i samband med den första behandlingen, om meningen och effektiviteten med bestämmelser som så detaljerat, alltför detaljerat, reglerar sektorn för elektronisk kommunikation och som därmed innebär ett alltför stort intrång i medborgarnas privatliv. Jag anser fortfarande att de bestämmelser som finns för närvarande och som har stöd på europeisk nivå kan tillämpas för att uppnå samma mål och undvika risken av en överreglering, dvs. alltför detaljerade bestämmelser. Det är nödvändigt att undvika att denna påstådda respekt för privatlivet skapar dubbla system och dubbla spår, som framför allt ger ett överdrivet skydd av medborgarnas privatliv och som inför alltför restriktiva normer för privatlivet, samtidigt som det i stället ger medlemsstaterna absolut frihet att ingripa när det gäller de egna behoven i just dessa medborgares privatliv, till exempel genom att tvinga på den som tillhandhåller elektroniska kommunikationstjänster närmast polisiära uppgifter.
<P>
Slutligen tror jag knappast att någon blir upprörd om jag säger att jag håller med föredraganden där han säger, i ändringsförslag 4, att cookies i grunden är godtagbara, nästan lagliga, instrument som gör det möjligt att bättre förstå navigationsmetoderna och som ger klar och uttömmande information, dvs. de gör så att den som surfar blir vaksammare. Jag tror med andra ord inte på att surfaren är offer för cookies.
<P>
En annan sak är skickande av skräppost, där vi är helt försvarslösa. De som tillgriper detta kan ingripa när och hur de vill och framför allt i den kvantitet och kvalitet som de själva vill. Här tror jag inte det skulle vara lätt att utfärda ett direktiv som kan stödjas av alla. Vi har försökt. Om det vore möjligt - men jag vet att arbetsordningen inte medger detta - så borde vi anordna en tredje behandling. Kanske skulle vi först då kunna hitta en gemensam ståndpunkt och komma överens, något som vi efter två behandlingar, i detta ögonblick, inser att vi inte har lyckats uppnå.

<SPEAKER ID=154 LANGUAGE="FI" NAME="Paasilinna (PSE).">
Herr talman! Detta är det sista direktivpaketet som gäller telebranschen. Lyckligtvis stannade vi inte och väntade på den stapplande beredningen av detta, i så fall hade även de andra direktiven försenats.
<P>
Särskilt länge har man inte förstått att ett brott är ett brott även på Internet, eller att anonymitet inte fråntar någon ansvar när det gäller elektronisk kommunikation. Man kan inte heller skicka e-post om inte mottagaren vill det. Den sänds ju ofta på mottagarens bekostnad, i motsats till pappersreklamen. Sålunda stöder jag kompromissen med rådet, vilken stöder ståndpunkten om aktivt inträde. Direkt marknadsföring är möjlig via nätet om konsumenten på förhand har givit sitt medgivande. Jag stöder även flera andra kompromisser. Resultatet är långt ifrån perfekt, men den är ett bevis på hur långt vi kom.
<P>
?Otryggheten på nätet?, en direkt anarki, utgör ett stort hot mot hela det elektroniska projektet i Europa, den informationsbaserade ekonomin och utvecklingen av demokratin. Bästa kolleger, här är det fråga om att det måste vara tryggt att besöka handelsplatserna på nätet, och även att hälsouppgifter måste kunna hållas konfidentiella. Säkerheten har blivit en viktig fråga på nätet, därför behöver vi också, såsom det föreslås i programmet för ett elektroniskt Europa 2005, en säkerhetsenhet inom nätverken som övervakar säkerheten, men även respekt för medborgerliga rättigheter på nätet. Det är vårt stora gemensamma behov och mål.

<SPEAKER ID=155 LANGUAGE="EN" NAME="Liikanen">
. (EN) Herr talman! Det nya regelverket för elektroniska kommunikationer trädde i kraft för en månad sedan den 24 april. Förslaget till direktiv om behandling av personuppgifter inom sektorn för elektronisk kommunikation är den enda delen av paketet där denna kammare och rådet fortfarande måste komma överens. Adekvata bestämmelser om integritetsskydd på nätet är lika viktiga för sektorn som bestämmelser för att säkerställa konkurrens på marknaderna.
<P>
I dag vill jag be er komma med i det arbete som pågår med att försöka finna en överenskommen lösning för detta direktiv vid den andra behandlingen för att undvika ytterligare förseningar. De sju kompromisselement som har lagts fram av PPE-DE och PSE, utgör tillsammans med de tre ändringsförslag som lämnats in av utskottet för medborgerliga fri- och rättigheter samt rättsliga och inrikes frågor och ytterligare fem ändringsförslag som lämnats in av PPE-DE, ett paket med kompromisstexter som kan godtas både av rådet och kommissionen.
<P>
Jag vill tacka föredraganden, Cappato, som har lagt ner mycket tid och energi på denna akt. Låt mig även ge Palacio och Paciotti ett särskilt erkännande för deras oavbrutna ansträngningar för att nå fram till en övergripande lösning som skulle kunna accepteras av samtliga inblandade institutioner.
<P>
I alla de fyra viktigaste frågorna som ännu inte har lösts finns det nu balanserade lösningar. Alla sidor har varit tvungna att göra eftergifter och ingen är helt nöjd med alla delar i paketet, vilket ligger i sakens natur när det handlar om en kompromiss. I fråga om cookies samordnar ändringsförslag 25 och 26 de aktuella bestämmelserna med det allmänna direktivet om skydd av personuppgifter.
<P>
I fråga om oombedd kommersiell e-post har rådet gått med på ytterligare eftergifter för att tillmötesgå de i parlamentet som är emot en harmoniserad politik. Ändringsförslagen 9, 18, 28, 44 och 45 kan godtas både av rådet och av kommissionen. Undantagsklausulen skulle gälla direkt marknadsföring av samma företag av produkter eller tjänster som tillhör liknande kategorier. En sådan kategori skulle till exempel kunna vara böcker, CD och DVD. En annan kategori skulle kunna vara hushållsmaskiner. Detta är verkligen så långt vi kan sträcka oss utan att slutresultatet skall bli lösningar som är otillfredsställande både för medborgare och företag.
<P>
Vi behöver ett tydligt, harmoniserat tillvägagångssätt för hela EU-marknaden, som inte tvingar kunderna att betala för oönskad direkt marknadsföring via e-post, SMS eller andra meddelandetjänster. Det är den bästa reklamen för elektroniska meddelandetjänster och e-handel i allmänhet.
<P>
I fråga om bevarande av uppgifter har diskussionerna varit särskilt besvärliga. Kommissionen är fullt medveten om de starka känslorna i denna kammare när det gäller skyddet för grundläggande mänskliga fri- och rättigheter. Kommissionen delar dessa känslor helt och hållet och, i likhet med parlamentet, verkar den för närvarande för att en stadga om grundläggande mänskliga rättigheter skall skrivas in i EU-fördraget så att den blir rättsligt bindande och direkt tillämplig.
<P>
Det direktiv vi diskuterar i dag är, som vi har sagt ända från början av diskussionerna, inte ett instrument i den tredje pelaren. Detta medför rättsliga begränsningar för vad som är meningsfullt att inkludera i direktivets bestämmelser, både vad gäller nationella åtgärder för allmän säkerhet eller brottsbekämpning och vad gäller skyddet för enskilda fri- och rättigheter.
<P>
Vi anser, som kommissionen har framhållit i sin senaste föredragning för konventet om Europas framtid, att uppdelningen på tre pelare skapar många svårigheter och därför bör överges. Men så länge pelarna finns kvar är vi tvungna att ta hänsyn till dem, för EG-domstolen skulle inte godkänna några element från den tredje pelaren som inkluderats i ett direktiv under den första pelaren.
<P>
Av liknande skäl kan vi inte införa en bestämmelse om kostnaderna för rättstillämpning i detta direktiv, vilket föreslås i ändringsförslag 39. Trots det kan jag försäkra Cederschiöld att kommissionen kommer att driva den här frågan aktivt med medlemsstaterna.
<P>
Kompromissändringsförslagen 46 och 47, som lämnats in tillsammans av PPE-DE och PSE, innebär ett mycket stort framsteg i jämförelse med rådets gemensamma ståndpunkt i frågan om bevarande av uppgifter. De stärker avsevärt de aspekter av de aktuella bestämmelserna som rör mänskliga rättigheter och hänvisar även till rättspraxis från Europeiska domstolen för de mänskliga rättigheterna i Strasbourg. Kommissionen stöder helt och hållet dessa förbättringar och uppmanar Europaparlamentet att göra det samma.
<P>
Emellertid, om meningen om bevarande av uppgifter skulle utgå från ändringsförslag 46, vilket föreslås i kravet på delad omröstning, skulle hela kompromissen rivas upp och detta skulle säkerligen leda till förlikning med ett ännu mera osäkert resultat. Kommissionen förstår den oro som ligger bakom kravet på delad omröstning, men anser att den nuvarande texten ger en tillfredsställande behandling av dessa frågor.
<P>
Till sist återstår det att lösa frågan om offentliga abonnentförteckningar. Även om detta har diskuterats mindre än det aktiva inträdet för begärd kommersiell e-post, är det liknande frågor som står på spel när det gäller förslaget till harmoniserat aktivt inträde för abonnentförteckningar. En icke-harmoniserad lösning som föreslås i ändringsförslag 35 är inte godtagbar inom den inre marknaden.
<P>
Sammanfattningsvis, ligger en helhetslösning som överenskommits mellan samtliga institutioner, inom räckhåll om Europaparlamentet i morgon godtar ändringsförslagen 9, 13, 18, 25, 26, 28, 37, 38 och 44-50. Resultatet kommer att bli ett direktiv med stort mervärde för europeiska medborgare och för informationssamhällets utveckling.

<SPEAKER ID=156 NAME="Talmannen. -">
Tack, herr kommissionsledamot.
<P>
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=158 NAME="Talmannen. -">
Nästa punkt på föredragningslistan är andrabehandlingsrekommendationen (A5-0136/2002) från utskottet för miljö, folkhälsa och konsumentfrågor om rådets gemensamma ståndpunkt inför antagandet av Europaparlamentets och rådets direktiv om allmänhetens tillgång till miljöinformation och om upphävande av rådets direktiv 90/313/EEG (11878/1/2001 - C5-0034/2002 - 2000/0169(COD)) (föredragande: Korhola).

<SPEAKER ID=159 LANGUAGE="FI" NAME="Korhola (PPE-DE)">
. (FI) Herr talman! Miljöpolitiken inom Europeiska unionen är på många områden ambitiös och bra. Det är dock nästan omöjligt att genomföra den utan våra egna medborgares stöd. Ett förhandskrav för att vi skall få medborgarnas stöd är att vi har ett öppet miljöarbete. Detta är syftet med det förslag till direktiv som behandlas i dag.
<P>
När behandlingen av förslaget inleddes för över ett år sedan konstaterade kommissionär Wallström att för att vi skall kunna åstadkomma sådana förhållanden som hållbar utveckling kräver, måste vi börja med att sätta vår nationella miljöpolitik i centrum. På så sätt länkar Wallström alldeles riktigt detta direktiv till den långa och bokstavligen livsviktiga process som började i Rio 1992, sedan vilken det nästa vecka har förflutit tio år. 
<P>
Den tionde principen i Rioförklaringen, vilken gäller miljö och utveckling, gäller medborgarnas deltagande och i verkställandet av denna princip utgör Århuskonventionen ett viktigt steg mot praxis. Århuskonventionen har förutom av gemenskapen undertecknats av alla femton medlemsstater, men till en ratificering har gemenskapen inte kommit, eftersom gällande lagstiftning ännu inte är i enlighet med avtalet.
<P>
Det aktuella direktivet utgör den första pelaren i ratificeringen av Århuskonventionen. Den andra pelaren gäller allmänhetens deltagande och parlamentet kan inom kort inleda den andra behandlingen, eftersom rådets gemensamma ståndpunkt äntligen kommer att meddelas vara inkommen i början av vår session i morgon. Således har jag i dag till sekretariatet för utskottet för miljö, folkhälsa och miljöfrågor lämnat in förslaget till rekommendation som gäller den andra behandlingen av den andra pelaren. Den tredje pelaren, som strävar mot en ratificering av Århuskonventionen, gäller ändringsansökan och förslaget därtill bereds som bäst av kommissionen. Dessutom måste man granska stadgarna för gemenskapens organ så att de stämmer överens med Århuskonventionen. Kommissionen har lovat att inom juni månad ge information om ytterligare nödvändiga åtgärder och närmare tidtabell för dem. Förhoppningsvis kan kommissionen bekräfta detta i dag.
<P>
När jag sammanställde den rekommendation som behandlas i dag inför den andra behandlingen tog jag hänsyn till att parlamentet under den första behandlingen var ovanligt enigt och godkände alla framlagda ändringsförslag. Sålunda upprepar rekommendationen till en andra behandling praktiskt taget allt som parlamentet godkänt i den första behandlingen, vilket ännu inte ingår i rådets gemensamma ståndpunkt.
<P>
Även rådet har givit en rad viktiga förslag värda att understödas, av vilka jag framför allt vill nämna rådets förslag till definition av en offentlig myndighet, vilken är en förbättrad formulering av parlamentets förslag, såsom även rådets formulering av punkten som gäller ändringsförslag. Rådet föreslår även att historiska dokument, med andra ord dokument som har mottagits eller upprättats före direktivets ikraftträdande, enlig myndigheternas övervägande kan göras elektroniskt tillgängliga till exempel på Internet. Jag rekommenderar även att man godkänner detta.
<P>
Rådet har å andra sidan inte beaktat parlamentets förslag om att förkorta myndigheternas svarstid från en månad till två veckor. Rekommendationen innehåller ett kompromissförslag som är kopierat ur den rättsakt som berör tillgången till sådan information som handhas av gemenskapens institutioner, vilken godkändes efter första behandlingen av detta förslag till direktiv och grundar sig på artikel 255 i fördraget. Sålunda föreslår kompromissen en svarstid på 15 arbetsdagar eller minst tre veckor, vilken grundad på välgrundade skäl kan förlängas till den dubbla.
<P>
Efter den första behandlingen uttryckte främst de brittiska kollegerna sin oro över hur det går för den kommersiella försäljningen av information som myndigheterna idkar. Jag är övertygad om att vädertjänsterna och kartinformationen inte ens hör till detta direktivs tillämpningsområde, och även om de gjorde det skulle de skyddas av en noga övervägd lista av undantag. Efter att ha hört om denna oro beslutade utskottet ändå att stryka den del som gällde avgifterna från den andra punkten i artikeln. Jag anser att det var en förhastad gest och ser den inte som det bästa sättet att lösa situationen på.
<P>
För att rätta till situationen har De gröna, liberalerna och vänstergruppen tillsammans givit ändringsförslag 48 för att stärka den allmänna principen om avgiftsfrihet. Ändringsförslaget innehåller i och för sig inget att klaga över. Jag stöder det, men jag anser att det ursprungliga ändringsförslaget som utskottet förkastade var bättre. Detta nya förslag lär inte heller framkalla jubel hos britterna.
<P>
Avsikten är att direktivet som gäller allmänhetens tillgång till miljöinformation skall verkställas före utgången av innevarande år. Den andra behandlingen av den andra pelaren i Århuskonventionen kan troligtvis bekräftas ännu före parlamentets sommaruppehåll och med samma tidtabell ger kommissionen besked om tidtabellen för den tredje pelaren och övriga nödvändiga åtgärder. Århuskonventionen har på detta sätt tagit många steg framåt mot ratificering och verkställande inom Europeiska unionen.

<SPEAKER ID=160 LANGUAGE="EN" NAME="Ludford (ELDR)">
 för medborgerliga fri- och rättigheter samt rättsliga och inrikes frågor. (EN) Herr talman! Det är kanske synd att det inte tycks råda samma brådska med detta betänkande, som ger medborgare rätt att få tillgång till information, som när det gäller avreglering av telekommunikationer, men jag skall inte uppehålla mig vid det.
<P>
Det är mycket viktigt att framhålla att detta direktiv inte meddelar en koncession. Det anger regler för utövandet av en rättighet som tillkommer medborgarna. Så ändringsförslag, såsom 1, 5 och 10 som understryker att denna rättighet existerar är mycket viktiga.
<P>
En annan aspekt av utskottets andrabehandling som bör framhållas är nödvändigheten att se till att spridandet av miljöinformation håller jämna steg med den moderna kommunikationstekniken. Detta är en viktig aspekt som vi skulle vilja övertyga rådet att ta med. Den vikt som läggs vid att förbättra informationens kvalitet, så att den tillgängliga informationen är begriplig, korrekt och går att jämföra, är också mycket värdefull. Det är inte någon mening med att ha tillgång till information om den är alltför komplicerad eller alltför djup för att vara begriplig för lekmannen - det gör bara att sådan tillgång blir meningslös.
<P>
Vi välkomnar även varmt det faktum att föredraganden försöker se till att eventuella inskränkningar i rätten till information endast skall vara tillåtna i speciella, tydligt definierade undantagsfall. Vi välkomnar även att det skall finnas ett ?skadlighetstest?, så att skadorna måste vara större än nyttan av ett utlämnande för att man skall kunna neka utlämnande. Dessa är alla mycket viktiga. Jag välkomnar att Korhola godtar ändringsförslag 48 och jag är mycket glad över att hon kan godta det, även om hon inte anser att det är fulländat.

<SPEAKER ID=161 LANGUAGE="EL" NAME="Malliori (PSE).">
Herr talman, fru kommissionär! Vi godtar alla att information utgör en grundläggande demokratisk princip. Öppenhet samt fri tillgång till och spridning av information om miljön utgör en grundläggande rättighet för varje medborgare som intresserar sig för kvaliteten på den plats där han eller hon lever och arbetar. Tillgång till de uppgifter som offentliga myndigheter har och som har att göra med miljön är av väsentlig betydelse inte bara för att göra allmänheten mer medveten utan även för att säkra medborgarnas förtroende och deras demokratiska medverkan.
<P>
Efter första behandlingen konstaterade vi att rådet antog ett fåtal av de ändringsförslag som Europaparlamentet hade antagit i den gemensamma ståndpunkten. Vi anser det därför vara nödvändigt att även i den andra behandlingen ta upp alla viktiga ändringsförslag, framför allt de som hänför sig till frågor som rör undantag. Det är viktigt, tror jag, att begränsa undantagen så mycket som möjligt så att alla intresserade kan få tillgång till en mycket omfattande information. Vidare anser jag att den tidsfrist på fjorton dagar inom vilken förvaltningen måste svara på ansökan om miljöinformation är tillräcklig för myndigheterna samtidigt som de intresserade kommer att kunna använda informationen inom lämplig tid och på ett verksamt sätt.
<P>
En annan viktig punkt är fastställande av avgiften för tillhandahållande av information. Jag anser att den bör begränsas till den verkliga kostnaden för att ta fram informationen så att allmänhetens tillgång till information underlättas så mycket som möjligt och att kostnaden inte under några omständigheter blir en hämmande faktor för att inhämta miljöinformation. Jag hoppas att dessa våra anmärkningar får ett positivt gensvar från Europeiska kommissionens sida och att vi kan gå vidare så snart som möjligt så att också Århuskonventionen kan ratificeras.
<P>
Slutligen, herr talman, skulle jag vilja säga på min politiska grupps vägnar att vi helt stöder betänkandets föredragande, Korhola, vilken jag också lovordar för hennes grundliga arbete.

<SPEAKER ID=162 NAME="Schörling (Verts/ALE).">
Herr talman! Jag är väldigt glad och nöjd med att vi nu får ett direktiv om allmänhetens tillgång till miljöinformation som ligger helt i linje med Århuskonventionen. Jag tycker också att föredragande Korhola har gjort alldeles rätt när hon har återinfört de flesta ändringsförslagen från den första behandlingen, eftersom de antogs enhälligt av parlamentet. De bidrar dessutom till att förbättra kommissionens förslag på ett utmärkt sätt.
<P>
Den nya artikel 7, som anger kvaliteten på miljöinformation, hör till de allra viktigaste ändringsförslagen. Som någon redan sagt måste ju den som begär information kunna lita på att informationen är relevant, aktuell och exakt, samt vilka metoder som har använts för att ta fram den och vilka analyser som har använts.
<P>
Däremot är jag inte nöjd med miljöutskottets beslut om kostnaden för vad myndigheten får ta ut. Därför har vi lagt fram ändringsförslag 48. Jag hoppas att våra brittiska kolleger och andra grupper kan se det här som ett kompromissförslag och att de också kommer att rösta för det i morgon.
<SPEAKER ID=163 NAME="Wallström">
. Herr talman! Ärade ledamöter! Miljöfrågor hanteras bäst när alla berörda medborgare deltar på lämplig nivå. Den här viktiga principen kom direkt från princip 10 i Rio-deklarationen, som sätter medborgarna i centrum för miljöpolitiken. Utan tillgång till miljöinformation är det svårt för dem att delta, och därför är det här förslaget så viktigt.
<P>
År 1998 undertecknade Europeiska gemenskapens medlemsstater FN/ECE:s konvention om tillgång till information, allmänhetens deltagande i beslut och rätt till överprövning i miljöfrågor, den s.k. Århuskonventionen. Denna konvention är ett stort steg framåt när det gäller att genomföra princip 10 i Rio-deklarationen och fortsätta den öppenhetsprocess som inleddes genom rådets direktiv 90/313/EEG om rätt att ta del av miljöinformation.
<P>
Personligen anser jag att det är mycket viktigt att gemenskapen ratificerar konventionen så snart som möjligt. Innan det kan göras måste emellertid gemenskapens regelverk anpassas till bestämmelserna i konventionen, och det är också ett av huvudsyftena med förslaget.
<P>
Tack vare det arbete som utförts av föredraganden - och jag säger tack till Korhola - Europaparlamentet och rådet har förslaget förbättrats mycket under de senaste månaderna. I de flesta av Europaparlamentets ändringsförslag återinförs de ändringsförslag som kommissionen inte godtog vid första behandlingen och som syftar till att förstärka kommissionens förslag. Även om jag kan förstå och respektera er önskan att maximera allmänhetens nytta av förslaget anser jag att en del av ändringsförslagen ålägger medlemsstaterna skyldigheter som är onödigt tunga och går utöver Århuskonventionen.
<P>
I andra ändringsförslag fastställs mycket detaljerat de praktiska bestämmelserna för att tillhandahålla information, medan syftet med det föreslagna direktivet är att tillhandahålla en ram för medlemsstaterna inom vilken de kan anpassa bestämmelserna så att de passar ländernas egna förhållanden.
<P>
Vi anser att kommissionens förslag är väl avvägt. Det omfattar de viktigaste förpliktelserna från Århuskonventionen och mer, och ger medlemsstaterna tillräckligt med flexibilitet för att de ska kunna genomföra lagstiftningen på ett effektivt sätt.
<P>
Kommissionen kan godta ändringsförslag 22, 28, 30, 32, 33, 42, 45 och 46 i dess helhet. Kommissionen kan delvis godta ändringsförslag 1 del 3, 9 del 1, 27 del 3 och 48 del 2. Kommissionen kan i princip godta ändringsförslag 9 del 2, 19 och 27 del 2 efter omformulering eller omstrukturering. De resterande ändringsförslagen kan inte godtas av kommissionen och det gäller ändringsförslag 1-6, 7 del 1 och del 2, 8, 10-18, 20, 21, 23-26, 27 del 1, 29, 31, 34-41, 43, 44, 47 och 48 med undantag av del 2.
<SPEAKER ID=164 NAME="Talmannen. -">
Tack, fru kommissionsledamot.
<P>
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=166 NAME="Talmannen. -">
Nästa punkt på föredragningslistan är betänkandet (A5-0155/2002) av Lannoye för utskottet för miljö, folkhälsa och konsumentfrågor om kommissionens rapport om utvärdering av de verksamma ämnena i växtskyddsmedel (rapporten lämnas i enlighet med artikel 8.2 i rådets direktiv 91/414/EEG om utsläppande av växtskyddsmedel på marknaden) (KOM(2001) 444 - C5-0011/2002 - 2002/2015(COS)).

<SPEAKER ID=167 LANGUAGE="FR" NAME="Lannoye (Verts/ALE)">
. (FR) Herr talman! Jag måste gå tillbaka elva år i tiden. Det var 1991 som rådet (miljöfrågor) antog ett direktiv, som kommer att diskuteras i kväll, om utsläppande av växtskyddsmedel på marknaden. Målsättningen med direktivet var dels att fastställa ett gemensamt förfarande för bedömning av aktiva ämnen i befintliga och nya bekämpningsmedel, dels att upprätta en positiv förteckning över ämnen som är tillåtna eftersom de betraktas som acceptabla för hälsan och miljön. En positiv förteckning innebär att allt som inte finns på förteckningen faktiskt är förbjudet. Den tidsfrist som fastställdes för att genomföra det enorma utvärderingsarbetet var elva år. Det betyder i klartext juli 2003. Men under tiden var kommissionen enligt artikel 8 skyldig att offentliggöra en rapport om utvecklingen av förfarandet. Rapporten offentliggjordes faktiskt i slutet av förra året, och det är detta som föranleder vår debatt här i kväll.
<P>
Vad har då kommissionen kommit fram till? Att av 834 aktiva ämnen på marknaden har 31 bedömts, dvs. mindre än 5 procent. Under sådana förhållanden är det självklart omöjligt att hålla tidsfristen med juli 2003, vilket kommissionen också mycket riktigt konstaterar. Jag skall inte fördjupa mig i orsakerna till den enorma försening som man påtvingat oss, utan bara säga att den till stor del måste tillskrivas en brist på politisk vilja såväl från kommissionens som från medlemsstaternas sida. Medlemsstaterna hade faktiskt delat upp uppgiften med att bedöma ämnena mellan sig.
<P>
Kommissionen föreslår i dag att tidsfristen skall förlängas och av realistiska skäl måste utskottet för miljö, folkhälsa och konsumentfrågor, som jag företräder här i kväll, godkänna en förlängning. Men samtidigt som vi godtar förlängningen ställer utskottet stränga krav. Jag skall nämna några av dem: Tydliga prioriteringar behöver göras när det gäller att fastställa den nya tidsplanen för arbetet, ämnen som är problematiska för hälsan, miljön och dricksvattnet skall prioriteras, släpphänthet skall inte premieras - det innebär i klartext att de företag som inte i tid lämnat in sina handlingar inte kan räkna med att ärendet behandlas, om inte kraven i direktivet förefaller kunna uppfyllas enkelt. Vi kräver slutligen en regelbunden rapportering om utvecklingen av hur denna bedömning behandlas i Europaparlamentet och rådet.
<P>
Kommissionen borde för övrigt, före slutet av 2003, lägga fram ett förslag till översyn av direktivet från 1991, och det är också vad utskottet för miljö, folkhälsa och konsumentfrågor vill. Varför detta förslag om översyn? Kommissionen föreslår det själv, och vi kan bara stödja det och samtidigt lägga till kommentarer som jag tror är relevanta. Man har konstaterat stora brister i den process som genomförts. Jag anser bland annat att det för bekämpningsmedel inte räcker med att bedöma de aktiva ämnena utan att man också eventuellt måste bedöma metaboliterna, dvs. nedbrytningsprodukterna som ibland är farligare än de grundläggande ämnena.
<P>
Utskottet för miljö, folkhälsa och konsumentfrågor stöder också införandet av konceptet med jämförande bedömning och ersättningsbedömning som leder till att de minst giftiga ämnena släpps ut på marknaden och används, och till att de giftigaste undanröjs. Jag vill tillägga att nya kriterier - på tio år har saker och ting utvecklats, och ännu mer på tolv år - måste beaktas, såsom avsaknaden av endokrina rubbningar - år 1991 talade man inte om endokrina rubbningar, men sedan dess har det blivit en viktig fråga i miljöpolitiken - eller den specifika inverkan på barns och fosters hälsa, liksom synergiproblem i anslutning till exponering av flera bekämpningsmedel.
<P>
Sammanfattningsvis, kära kolleger, vill jag be er att stödja betänkandet från utskottet för miljö, folkhälsa och konsumentfrågor och jag vill samtidigt göra er särskilt uppmärksamma på punkt 14 i resolutionen. Där krävs att kommissionen före juli 2003 skall offentliggöra ett annat förslag till direktiv, som skulle innebära att ett program för att minska användningen av bekämpningsmedel upprättas. Det är vad ett antal medlemsstater i dag har gjort. Jag anser att utskottet för miljö, folkhälsa och konsumentfrågor gör rätt i att stödja detta förslag, som inte bara syftar till att direktivet från 1991 skall fullföljas utan också till att användningen av bekämpningsmedel skall minska, vilket säkert är ett mycket bra sätt att minska riskerna.

<SPEAKER ID=168 LANGUAGE="ES" NAME="Redondo Jiménez (PPE-DE).">
Herr talman, herr kommissionär! I det förslag som Europeiska kommissionen lägger fram begär den att parlamentet och rådet uttalar sig om förslaget att förlänga utvärderingsperioden av verksamma ämnen, som skulle ha slutförts i juli 2003, till 2008. Det återstår 834 verksamma ämnen att utvärdera. Kommissionen försöker vara realistisk och har naturligtvis vårt stöd, men jag anser att den har en alltför optimistisk ståndpunkt, eftersom mindre än ett hundratal ämnen analyserades under den föregående perioden.
<P>
Jag kommer att betona de punkter som Europeiska folkpartiets grupp anser vara känsligast: för det första måste vi ha kvar möjligheten till de så kallade nödvändiga användningsområdena. Om de försvinner skulle nämligen vissa växter och vissa regioner påverkas negativt. Vi bör behålla och stödja de ändringsförslag som handlar om dessa områden.
<P>
För det andra håller jag inte med om att ämnena är skadliga i sig själva, det beror på koncentrationer, situationer och användningsformer. Vårt mål bör vara minsta risk, vilket inte är lika med minsta mängd.
<P>
För det tredje, den preliminära utvärderingen - vilket föreslås i ett ändringsförslag som vi inte stöder - skall inte i något fall genomföras av industrier, icke-statliga organisationer, med flera, utan av de organ som har lagliga befogenheter för att göra detta. Industrier, icke-statliga organisationer, osv. bör dock ha tillgång till all information och kan även bidra med undersökningar och rapporter till dessa utvärderingar.
<P>
Den nya integrerade jordbrukspolitik som vinner insteg i Europeiska unionen har gett upphov till en avsevärd minskning av konsumtionen av växtskyddsmedel, till exempel när det gäller stora örtodlingar. Den allmänna opinionen har inte betänkt detta och känner inte till frågan tillräckligt och därmed blir allt mottagligare för miljöteorier. Försvaret av dessa teorier kan leda till oönskade effekter som får ackumulerade effekter på mångfalden, eftersom skyddet av mindre grödor brister. Detta kan leda till allvarliga problem med underförsörjning och beroende, vilket skulle kunna leda till att man inte söker lösningar för nödvändiga användningsområden, eftersom man fastställer parametrar som överskrider gränserna för analytiskt fastställande eller låter icke-statliga organisationer som själva har intressen i saken utvärdera växtskyddsmedlen. Varför har de intressen och för vilka ändamål frågar jag mig. Tekniska utvärderingar skall göras av forskare som diskuterar dem sinsemellan.
<P>
Jag kräver att Europeiska kommissionen, kommissionären och alla politiska grupper i parlamentet tar sitt ansvar när det är dags att rösta, att de tänker på att vi inte kan ha en hållbar utveckling utan jordbruk. Kanske kan det finnas jordbruk utan hållbar utveckling, men inte tvärtom.

<SPEAKER ID=169 LANGUAGE="NL" NAME="Van Brempt (PSE).">
Herr talman! Kommissionens förslag tydliggör att det sätt som direktiv 91/414/EEG fungerar på har en rad allvarliga brister. Föredraganden, som har utfört ett strålande arbete, vilket jag har sagt flera gånger, och också får allt stöd av min grupp för detta, kritiserar också i sitt betänkande med rätta ett antal av dessa brister. Det visar sig exempelvis att det inte är dessa egentliga egenskaper som spelar en avgörande roll, utan de kommersiella intressena, att utvärderingen är begränsad till vissa aspekter av exempelvis hormonella rubbningar och att effekter på barn knappt beaktas. Men föredraganden har redan sedan länge uppehållit sig vid detta. Vi måste dra slutsatsen att vi inte har någon som helst garanti för att ämnen som står på den positiva förteckningen också verkligen är säkra för människa och miljö.
<P>
Vi har knappast något annat val än att gå med på en förlängning av bedömningsperioderna eftersom knappt tre procent av ämnena har utvärderats hittills. Men vi gör detta på ett par mycket konkreta villkor. Föredraganden har gått in på detta grundligt, så jag skall inte upprepa det.
<P>
Jag vill emellertid ta tillfället i akt att ändå ta upp en annan punkt. Växtskyddsmedelspolitiken får inte enbart vara inriktad på att tillåta de ämnen som regleras genom detta direktiv, särskilt inte eftersom detta inte är i stånd att hejda den ständiga ökningen av användandet och beroendet av växtskyddsmedel och alltså av förekomsten av rester av dessa i vatten och livsmedel.
<P>
Vi måste göra flera viktiga saker, och jag väntar, tillsammans med många andra, på initiativ från kommissionen. Det finns en omfattande kombination av styrmedel som vi måste tillämpa på Europanivå. Först och främst måste det extra ekonomiska stödet för utvärdering och tillämpning av icke-kemiska bekämpningsmedel höjas kraftigt, såväl för integrerad odling som för det biologiska jordbruket. För det andra är det väsentligt med en obligatorisk utbildning i integrerade odlingsmetoder och god jordbrukspraxis. För det tredje kräver bristen på uppgifter att man snabbt upprättar en databank på det europeiska planet som är tillgänglig offentligt och som innehåller såväl försäljnings- som användningsuppgifter för alla växtskyddsmedel och deras toxikologiska egenskaper. För det fjärde, en europeiskt harmoniserad momsnivå. Harmoniserad, men på en tillräckligt hög nivå, fru kommissionär. Nu varierar det mellan 23 och 25 procent, och detta måste vi göra något åt. Vidare är vi i behov av särskilda avgifter på externa miljökostnader, knutna till produkterna och produktpriserna. Och sist men inte minst: det måste komma minskningsprogram på nationell nivå som minskar användandet och framför allt beroendet av växtskyddsmedel.

<SPEAKER ID=170 LANGUAGE="NL" NAME="Blokland (EDD).">
Herr talman! För omkring 10 år sedan trädde direktiv 91/414 om utsläppande av växtskyddsmedel på marknaden i kraft. Visserligen var det på förhand klart att genomförandet av detta direktiv skulle bli en omfattande uppgift, men ni borde ändå hålla med mig om att resultatet av 10 års arbete är mycket magert. Hittills har inte ens fyra procent av alla verksamma ämnen som skall bedömas genomgått förfarandet fullständigt. Om vi fortsätter i den här takten kommer uppgiften att vara avklarad först på 2100-talet!
<P>
Dessutom visar det sig att flera viktiga bedömningsaspekter inte har tagits med. Jag tänker här bland annat på användandet av tillsatsämnen som ökar växtskyddsmedlens effekt. Som exempel kan nämnas att jordbruket i Nederländerna varje år tillsätter omkring 1 500 ton kemiska tillsatsämnen till 3 600 ton växtskyddsmedel, vars effekt på människa och miljö är okänd. Det saknas också ett bedömningskriterium för dricksvatten som utvunnits ur ytvatten. Erfarenheterna visar att en strävan efter hållbar dricksvattenproduktion hindras av att användandet av växtskyddsmedel inte företer någon hållbarhet. Och detta är ändå bara två exempel som visar att gemenskapens nuvarande ram för växtskyddsmedel inte räcker till.
<P>
Med tanke på den nuvarande situationen är vi tyvärr tvungna att förlänga bedömningsperioderna för växtskyddsmedel. Det är bara på detta sätt som vi kan föra den svåra processen under de senaste 10 åren i hamn. Jag vill dock uppmärksamma er på tre viktiga punkter i sammanhanget.
<P>
För det första, skadliga ämnen måste gradvis försvinna i en så snabb takt som möjligt, där den nya perioden gäller som senaste datum. Ytterligare uppskjutning är enligt min åsikt i allra högsta grad inte önskvärt. För det andra måste vi vara återhållsamma med att bevilja undantag. För det tredje måste vi se till att de villkor som vi ställer för förlängning verkligen efterlevs. Här finns en viktig kontrollerande uppgift för parlamentet. Kort sagt, jag pläderar här för ett konsekvent agerande i fråga om att tillåta, använda och kontrollera växtskyddsmedel inom Europa.
<P>
Herr talman! Jag måste få säga ytterligare en sak om den nederländska översättningen av ordet ?protection?. Det översätts ena gången till växtskydd på nederländska - med rätta, tolkarna har också använt detta ord hela tiden i kväll - men i föredragningslistan talas det också vid ett tillfälle om växtbekämpningsmedel, och det är naturligtvis raka motsatsen till växtskyddsmedel. I den nederländska versionen av kommissionens dokument är detta ett regelbundet återkommande fel i likhet med i Lannoyes dokument, vilket han naturligtvis är helt oskyldig till. Jag föreslår att vi bör göra något åt detta och att vi inte blandar ihop termerna ogräsbekämpning och växtskydd.

<SPEAKER ID=171 NAME="Talmannen. -">
Tack, Blokland, för detta påpekande. I morgon, före omröstningen, kommer såväl föredraganden som talmannens tjänsteenheter att påtala nödvändigheten av att samtliga texter är likadana.

<SPEAKER ID=172 LANGUAGE="EN" NAME="Whitehead (PSE). -">
Herr talman! Jag vill tacka föredraganden för det sätt på vilket han har tagit itu med denna komplicerade fråga och hans beredvillighet att överväga en lång rad förbehåll i utskottet och att gripa sig an med dessa på ett effektivt sätt, när det har varit möjligt, och även min kollega Van Brempt, för hennes arbete på detta. Jag hinner bara behandla ett specifikt område, men det minskar inte på något sätt min övertygelse att en effektiv reglering av farliga växtskyddsmedel måste vara en prioriterad uppgift för detta parlament, och även för denna kommission.
<P>
Mina förbehåll gäller det avsnitt som behandlas i punkt 13 i betänkandet av Lannoye, där vi uppmanar kommissionen att underrätta oss vid slutet av detta år om de åtgärder som vidtagits för att säkerställa att användbara ämnen med låga toxicitetsnivåer som finns med på prioriteringslistorna 3 och 4, men som inte delgivits på grund av begränsat kommersiellt intresse eller höga utvärderingskostnader, kan utvärderas med hjälp av lämpliga, begränsade uppgifter.
<P>
Varför är jag så bekymrad över det här? Jag är bekymrad därför att det finns en risk för att vissa produkter med hög toxicitet som ännu inte har reglerats eller undersökts ordentligt fortfarande finns kvar på marknaden, medan andra som inte utgör någon tänkbar fara och befinner sig mycket långt ner på listorna 3 och 4, kommer att dras tillbaka från marknaden därför att de som tillverkar dem, och det handlar verkligen i vissa fall om nödvändiga användningsområden, troligen inte klarar av att ta fram den mycket komplexa dokumentation som erfordras för att gå igenom alla de processer som ursprungligen angavs i vad, som föredraganden säger, har varit en utomordentligt långsam process.
<P>
Jag vill bara ge utskottet ett exempel på detta: Det är alltid farligt att använda sig av personliga argument, men det finns en tillverkare i mitt område som valde en särskild serie växtskyddsprodukter därför att han själv blev oroad av de effekter av farliga växtskyddsmedel som han hade sett. Om jag talar om saker som Agent Orange, så vet ni exakt vad jag menar. Verkligt skadliga ämnen.
<P>
Han har tillverkat en produkt som jag själv använder, vid namn Armilatox, och det är det enda effektiva sättet att behandla växtsjukdomar som vitröta. Det finns inte något sätt på vilket han skulle kunna betala den beräknade kostnaden för en utvärdering av denna produkt som ligger på en låg toxicitetsnivå. Det skulle röra sig om två eller tre gånger hans årliga omsättning.
<P>
Det måste finnas något sätt på vilket vi kan hjälpa sådana här människor att uppnå den nödvändiga standarden, eller åtminstone lägga fram den relevanta dokumentationen under den innevarande tidsperioden. Om vi inte gör det så motsäger vi alla uttalanden i denna kammare, inte minst från föredragandens parti, att vi skall hjälpa småföretagarna. Vi bör inte enbart hjälpa de stora som naturligtvis kan klara de höga utvärderingskostnaderna utan problem. Om vi inte gör det på detta mycket viktiga område så kommer vi att ha misslyckats.

<SPEAKER ID=173 LANGUAGE="EN" NAME="Byrne">
. (EN) Herr talman! Jag är tacksam för detta tillfälle att diskutera denna fråga här i dag. För det första vill jag tacka både Lannoye och Parish för deras ansträngningar med att utarbeta de texter vi har framför oss. Jag emotser resolutionens definitiva text med betydande intresse.
<P>
När jag offentliggjorde kommissionens rapport i augusti i fjol hade jag två syften. För det första att skapa större öppenhet. För det andra, att förbättra förståelsen av utvärderingsprocessen för växtskyddsprodukter och de problem kommissionen har stått inför när den har försökt uppfylla de omöjliga tidsfristerna enligt det befintliga direktivet.
<P>
Det finns ett antal utsagor och påståenden i resolutionens nuvarande text som kommissionen inte alls kan instämma i. Jag skulle i sinom tid kunna ta fram en uttömmande replik på resolutionen efter dess formella godkännande. Som ni alla känner till har kommissionen, även om rapporten fokuserade på de hittillsvarande framstegen i utvecklandet av aktiva ämnen, även ett öga fast riktat mot framtiden. Vi medger alla att samtliga utvärderingar inte kommer att vara klara till 2003. Det finns många anledningar till detta; de behandlas i rapporten och många av er är bekanta med dem.
<P>
Jag vill särskilt nämna den bristande överensstämmelsen mellan de ambitiösa mål som anges i direktivet och de resurser som har stått till kommissionens förfogande för att uppfylla dessa mål. Denna situation gör det nödvändigt för oss att försöka komma överens om ett tillvägagångssätt att använda i juli 2003 när det gäller dessa ämnen och det kommer att vara flera hundra av dem, där det återstår att avsluta utvärderingarna.
<P>
Även om direktivet delegerade detta beslut till kommissionen genom kommittéförfarandet så ansåg vi att frågan var av tillräckligt stor betydelse för att vi skulle begära en överenskommelse med er om vilket tillvägagångssätt som skall användas 2003 när det gäller dessa ämnen för vilka ärende drivs.
<P>
Jag instämmer i att detta arbete bör vara klart till 2008. Jag kan emellertid endast göra en utfästelse under förutsättning att tidsfrister respekteras och att tillgängliga resurser ställs till förfogande av alla parter i processen. Vi bör även vara medvetna om att nya viktiga vetenskapliga frågor kan dyka upp som medför krav på ytterligare uppgifter och därigenom försenar beslutsprocessen.
<P>
Den andra punkten som behöver framhållas är att direktivet nu är tio år gammalt. Det är uppenbart att det behöver förbättras. Att utarbeta rapporten har gett oss tillfälle att reflektera över hur dessa förbättringar skall genomföras utan att äventyra direktivets principer. Det finns ett antal områden där effektiviteten skulle kunna förbättras och där de problem som har dykt upp genom åren skulle kunna lösas. Jag vill än en gång säga att jag uppskattar er respons i detta avseende och att jag räknar med att återkomma med förslag om ändring av direktivet senare i år.
<P>
Därför organiserar vi ett möte för intressenter i Grekland i juli som en förberedelse för det grekiska ordförandeskapet och vi hälsar både Lannoye och Parish välkomna att delta i de diskussionerna för att se till att parlamentet har en stämma, till och med i vårt inledande arbete. På liknande sätt är bekämpningsmedelsrester en viktig aspekt av detta område och vi har för avsikt att lägga fram förslag för att konsolidera och ändra den grundläggande lagstiftningen under de kommande månaderna.
<P>
En viktig punkt är att de kommande förslagen kommer att vara inom ramen för medbeslutandeförfarandet. Det kommer att ge parlamentet ett ordentligt inflytande på lagstiftningens definitiva innehåll, något som jag naturligtvis välkomnar varmt.
<P>
Herr talman, jag medger att det finns många frågor som vi kan diskutera och det finns många punkter i texten framför oss där jag kan ha invändningar, men jag vill inte ta för mycket av tiden, och jag tror att det skulle vara bättre att diskutera dessa frågor när vi föreslår ändring av direktivet. Det skulle vara försumligt av mig att inte medge effekterna av juli 2003, då flera hundra ämnen kommer att dras tillbaka från marknaden. Det kommer att inkludera ämnen där det finns få eller inga erkända alternativ. Medlemsstater och jordbrukare betonar att detta kan skapa allvarliga problem.
<P>
Kommissionen är lyhörd för denna fråga och arbetar tillsammans med medlemsstaterna för att se hur sådana problem kan lösas och minimeras utan att äventyra säkerheten. Jag noterar emellertid att den föreliggande texten hemställer att eventuella bemyndiganden som lämnas för nödvändiga användningsområden skall vara förknippade med stränga villkor. Jag kommer att bemöda mig om att rapportera denna parlamentets uppfattning till medlemsstaterna.
<P>
Till sist medger jag att det finns en viss otålighet när det gäller kommissionens antagande av ett meddelande om uthållig användning av växtskyddsmedel. Det befinner sig i slutskedet av vårt interna samrådsförfarande och jag hoppas att det kommer att finnas tillgängligt i tid för att kunna utgöra en del av er sommarlektyr.
<P>
Avslutningsvis vill jag säga att jag uppskattar att få ta del av parlamentets slutsatser och jag ser fram emot att komma tillbaka till er med förslag till förändringar senare i år.

<SPEAKER ID=174 NAME="Talmannen. -">
Tack, herr kommissionsledamot.
<P>
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=176 NAME="Talmannen. -">
Nästa punkt på föredragningslistan är betänkandet (A5-0170/2002) av Myller för Europaparlamentets delegation till förlikningskommittén om förlikningskommitténs gemensamma utkast till Europaparlamentets och rådets beslut om fastställande av gemenskapens sjätte miljöhandlingsprogram (PE-CONS 3618/1/2002 - C5-0171/2002 - 2001/0029(COD)).

<SPEAKER ID=177 LANGUAGE="FI" NAME="Myller (PSE)">
. (FI) Herr talman! Jag vill på det varmaste tacka alla som deltagit i beredningen och beslutsfattandet kring det sjätte miljöhandlingsprogrammet, såsom gruppernas skuggföredragande, medlemmar av förlikningsdelegationen och sekretariatet samt ordförandelandet Spanien och kommissionen. Alla ovannämnda har medverkat till att man i förlikningen uppnådde ett synnerligen bra resultat. Vi kan vara nöjda med detta resultat även ur den synvinkeln att en mycket stor del av parlamentets ändringsförslag godkändes i förlikningen, men speciellt nöjda måste vi vara med att de godkända ändringsförslagen var av högst betydande kvalitet.
<P>
På det hela taget kan man säga att det sjätte miljöhandlingsprogrammet är en fortsättning på det femte handlingsprogrammet, fastän man har kritiserat det faktum att man inte hade gjort en tillräcklig analys av det femte handlingsprogrammet för miljön som grund när man inledde beredningen av det sjätte handlingsprogrammet. I vilket fall som helst utgör den idé som man för första gången tog upp i det femte handlingsprogrammet, det vill säga frågan om integreringen av miljöpolitiken med övriga politikområden, en bärande kraft även i det sjätte miljöhandlingsprogrammet och det är helt klart att vi endast på detta sätt kan komma vidare i miljöfrågorna. Alla olika sektorer inom politiken måste själva arbeta för att uppnå miljömålen. Miljömålen måste givetvis ställas upp på grundval av det miljömässiga utgångsläget, men de olika sektorerna bör bära ansvaret för att hitta de metoder med vilka målsättningarna skall uppnås. Vi märker att detta inte är lätt. I dag har vi i denna sal diskuterat fiskeri- och jordbrukspolitiken och vi har kunnat konstatera att en sammanlänkning av miljöfrågorna till dessa viktiga och betydelsefulla frågor i praktiken ändå förefaller vara mycket svår.
<P>
Som stöd för detta program - för att vi skall kunna se till att genomförandet av programmet avancerar i rätt riktning - fungerar de tematiska strategierna. Jag är också nöjd med att man i samband med förlikningen var eniga om att parlamentet har fullständig rätt att delta i uppgörandet av och beslutandet om dessa strategier samt att de måste göras med tillräcklig flexibilitet.
<P>
I förlikningen godkändes flera viktiga principer, av vilka det kanske är skäl att nämna det att vi för första gången har ett beslut om miljöskatter på Europanivå. Rådet borde nu skrida till verket och överväga på vilket sätt och i vilka sammanhang man kan föra denna fråga framåt. Vi har ju beslutet från toppmötet i Sevilla om exempelvis energiskatten. En annan viktig princip är att vi äntligen måste ta itu med att granska den stödpolitik som bedrivs i medlemsländerna och även på EU-nivå. Vi kan absolut inte örfila miljöpolitiken genom att stödja åtgärder som är skadliga för miljön. Motståndet mot klimatförändringarna fick nya krafter och även trafikutsläppen har fått en ännu större roll i detta gemensamma arbete.
<P>
Till slut vill jag ännu speciellt framföra att i och med att stadspolitiken på parlamentets initiativ godkändes som ny tematisk strategi utsätts vi alla för nya utmaningar, eftersom detta är en mycket horisontell fråga. Till denna tematiska strategi för stadsmiljön måste man kunna hitta innehåll för att förbättra såväl miljöpolitiken som medborgarnas livskvalitet. Jag hoppas att vi lyckas med detta.

<SPEAKER ID=178 LANGUAGE="ES" NAME="Gutiérrez-Cortines (PPE-DE).">
Herr talman! Jag vill gratulera alla som har medverkat i programmet och även fru kommissionären - jag kommer snart att tala om varför - och rådet, eftersom det under den sista delen av förlikningsförfarandet har ansträngt sig till det yttersta för att godta och närma sig parlamentets ståndpunkter.
<P>
Jag vill gratulera kommissionären till det sätt programmet har utformats på den här gången. Jag anser att det är ett bevis på att även kommissionen med tiden har lärt sig att arbeta i rätt riktning. En handlingsplan för miljön måste innehålla viktiga riktlinjer, inte bilagor, inte konkreta åtgärder, utan de bör vara utgångspunkten för alla framtida åtgärder. I den bemärkelsen har kommissionen enligt min åsikt utarbetat ett genomförbart program, fullt med sunt förnuft, vilket ger kommissionen och Europa mer auktoritet än ett program med ideal, fullt av krav som är omöjliga att uppfylla och genomföra och som därför hade varit orättvist.
<P>
Jag vill även berömma valet av tematiska strategier. Jag anser att det är ett kvalitativt steg framåt som anslår ett nytt sätt att arbeta på, där man beaktar vetenskapliga värden, man kommer att utarbeta en lägesrapport, man kommer göra kostnadsbedömningar och bedöma möjligheterna att genomföra programmet och dessutom kommer man ha bättre reda på vad som händer i Europa innan man börjar agera. Jag anser att denna åtgärd - de tematiska strategierna - bör tillämpas inom många områden. Detta kommer till exempel att ge oss en kostnadsöversikt, vilket är en av de aspekter som krävs: när man definierar en politik måste man även definiera kostnaderna för den.
<P>
Jag vill samtidigt fästa uppmärksamheten på det faktum att de tematiska strategierna bör tillämpas för politiken för klimatförändringar och utsläpp. Det får inte vara så att vi endast har strategier för fordonsbränsle, men inte för uppvärmningssystem. Det finns även en risk för att tillämpningen av politiken skadar landsbygden, en missförstådd och generaliserande skattepolitik för vissa bestämda produkter kan orsaka enorm skada för dem som lever i avskilda delar av unionen, som tar hand om landskapet, som skyddar miljön. Jag uppmanar därför till en rättvis och balanserad tillämpning.

<SPEAKER ID=179 NAME="Schörling (Verts/ALE).">
Herr talman! I morgon kommer min grupp, och hela Europaparlamentet, hoppas jag, att rösta för förlikningskommitténs förslag till beslut om det sjätte miljöhandlingsprogrammet. Miljöutskottet med Riitta Myller som föredragande har lagt ner mycket arbete på, och också varit framgångsrik i, att konkretisera och förbättra grundförslaget från kommissionen. Jag vill rikta ett stort tack till Riitta Myller, till alla kolleger och naturligtvis till hela förlikningskommittén för att man har gjort det här arbetet möjligt.
<P>
Det är klart att min grupp hade velat se ett kanske mer omfattande, målinriktat och konkret miljöhandlingsprogram för de kommande tio åren, alltså ett verkligt trendbrott för miljöpolitiken och för en ekologisk hållbar utveckling. Nu har vi ett program som är fullt av viljeuttryck, som att ?främja?, ?sträva efter?, ?uppmuntra? och ?syfta till?. För att det inte bara skall bli tomma förhoppningar så måste mer generella policy-uttalanden omvandlas till konkreta förslag och sedan realiseras och genomföras.
<P>
Vi får sätta vår förhoppning till miljökommissionär Margot Wallström och de temainriktade strategierna som nu skall antas med medbeslutande. Programmet skall sporra de olika samhällsaktörerna att lösa miljöproblemen på ett aktivt och ansvarstagande sätt. Men vi som lagstiftare har framförallt ansvaret att lägga fast mål och medel för att få en sådan utveckling.
<SPEAKER ID=180 LANGUAGE="EN" NAME="Wallström">
. (EN) Herr talman, ärade ledamöter av Europaparlamentet! Vid andrabehandlingen i januari förklarade jag att det fanns ett betydande samförstånd om programmet mellan institutionerna, och jag hoppades då att detta skulle vara ett tecken på att de tre institutionerna snabbt skulle kunna nå en slutlig överenskommelse om programmet. Jag blev inte besviken och jag kommenterade då även den anda i vilken Myller, som föredragande, gav sig i kast med andrabehandlingen. Den omständigheten att hon utformade sina ändringsförslag med omsorg och noggrannhet innebar att det var möjligt att komma fram till en förnuftig kompromiss med rådet.
<P>
Denna överenskommelse erbjuder en utmärkt grundval för gemenskapens miljöpolitik för de kommande tio åren. Prioriteringarna: klimat, biologisk mångfald, hälsa, resurser och avfall. Tillvägagångssättet: ett tillvägagångssätt som bygger på kunskap, samråd, bedömning av kostnader och fördelar - och medlen: lagstiftning, marknadsinstrument, samordning, att göra medborgare och intressenter delaktiga, bättre genomförande av gemenskapens lagstiftning.
<P>
Det är ett handlingsprogram. Schörling glömde kanske att nämna att det även anger 104 olika åtgärder. Det betyder att det är ett program för alla - ni kan faktiskt kontrollera om vi verkligen gör vad som behöver göras för de här åtgärderna.
<P>
Samordning är kärnan i programmet och programmet är kärnan i gemenskapens strategi för hållbar utveckling, som vi med parlamentets stöd skall föra vidare, vilket visades i Strasbourg tidigare i månaden, på det globala toppmötet i Johannesburg efter sommaren och naturligtvis alltsedan dess.
<P>
Låt mig än en gång framföra mina gratulationer till Myller, det är till mycket stor del tack vare henne och alla kollegerna i Europaparlamentet som har arbetat med att föra detta förslag ända fram till antagande, som vi nu har detta nya sjätte miljöhandlingsprogram. Det hårda arbetet har emellertid bara börjat, i synnerhet för kommissionen. Jag ser fram emot fortsatt samarbete mellan kommissionen och parlamentet i genomförandet av detta program. Nästa gång vi har ett formellt tillfälle kan vi ta fram champagnen.

<SPEAKER ID=181 NAME="Talmannen. -">
Tack, fru kommissionsledamot.
<P>
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=183 NAME="Talmannen. -">
Nästa punkt på föredragningslistan är betänkandet (A5-0163/2002) av Lange för Europaparlamentets delegation till förlikningskommittén om förlikningskommitténs gemensamma utkast till Europaparlamentets och rådets direktiv om minskning av de förorenande utsläppen från två- och trehjuliga fordon och om ändring av direktiv 97/24/EG (PE-CONS 3615/2002 - C5-0136/2002 - 2000/0136(COD)).

<SPEAKER ID=184 LANGUAGE="DE" NAME="Lange (PSE)">
Herr talman, herr kommissionär, kära kolleger! ?Rejält skärpt?, så bedömde en stor måndagstidning den avgaslagstiftning som vi kommer att besluta om i morgon, och i själva verket har vi med denna lagstiftning tagit ytterligare ett steg för att minska skadliga ämnen i luften med hjälp av motorernas förbränning. Med den nya lagstiftningen, som nu ligger på bordet, blir år 2006 motorcyklar och skotrar lika rena som en modern bil, som registrerats enligt Euro III.
<P>
Det var ett långdraget förfarande för att uppnå detta. De motoriserade tvåhjulingarna lämnades lite åt sidan tidigare när det gällde utsläppslagstiftningen. Därför fick vi den situationen att de tillåtna gränsvärdena för närvarande är många gånger högre än gränsvärden för personbilar eller lastbilar. Det kan inte försvaras att en motorcykel, som bara en eller två personer sitter på, släpper ut 17 gånger så mycket som en personbil där det kanske sitter fyra personer. Alltså var det rätt och nödvändigt att vi även här påbörjade en förnuftig lagstiftning, och jag tror också att det resultat vi slutligen har uppnått, tål att visas upp.
<P>
Vi har skapat gränsvärden som minskar de tillåtna utsläppen med genomsnittligt 75 procent. Detta tror jag är en siffra som vi alla gemensamt kan vara stolta över. Vi uppnår detta i två obligatoriska steg. Där tvistade vi lite grand, men till slut enades vi om detta andra bindande steg, så att denna avsevärda minskning för alla nyregistrerade motorcyklar och skotrar kan uppnås till 2006.
<P>
Förutom att fastslå gränsvärden har vi också införlivat ytterligare säkerhetsnät, så att dessa gränsvärden inte bara ser bra ut vid registreringen, utan verkligen också ute på vägarna leder till att motorcyklar och skotrar släpper ut mindre avgaser. Vi har kommit överens om att gränsvärdena måste hållas i 30 000 km. I praktiken, ute på fältet, måste det alltså ses till att motorcyklarna fortsätter att vara ?rena?.
<P>
Sedan kom vi överens om att myndigheterna, om det finns en skälig misstanke, kan göra en kontroll av fordon i bruk och kontrollera exemplar av en typmodell. Finns det där ett mekaniskt, tekniskt eller kanske ett underhållsfel, som leder till högre utsläpp? Och vi har kommit överens om att ingen får fuska, att det inte får finnas några elektroniska avkopplingsanordningar.
<P>
Det finns flera exempel på hur tillverkare kunnat visa fina resultat vid provningen, men att utsläppen sedan, vid körning utanför provningen, blir helvetiskt stora. Så får det inte vara. Det har vi också kommit överens om, så att det totalt sett har blivit ett genomtänkt paket av det. Detta visar sig också genom att vi har ändrat testvillkoren för typgodkännandet något. Hittills var det så att en varm motorcykel testades vid 50 km. Det är naturligtvis långt ifrån de verkliga körförhållandena. Därför har vi sagt att mätningen måste börja med en kall motorcykel, och även omfatta högre hastigheter, också delvis landsvägskörning, eftersom naturligtvis en motorcykel i praktiken knappast körs med maximalt 50 km. Även detta kom vi till slut överens om i förlikningsförfarandet. Därför tror jag att man med fog kan säga att man här återigen har anrättat ett stycke europeisk luftkvalitetshistoria, verkligen en framgång för Europeiska unionen, som leder till att luften i Europa blir väsentligt mycket renare. Jag tackar alla som har medverkat till detta!
<P>
(Applåder)

<SPEAKER ID=185 LANGUAGE="EN" NAME="Liikanen">
. (EN) Herr talman! Låt mig först av allt framföra mitt tack till Europaparlamentet och i synnerhet till föredraganden, Lange, för att de har visat den erforderliga viljan att ingå en förlikning med rådet om denna fråga. Låt mig även uttrycka en förhoppning om att betänkandet av Lange en dag skall antas under dagen. Det är nu den sjunde gången som vi har börjat en sådan debatt omkring kl. 11 på kvällen.
<P>
Vi kan glädja oss åt att en överenskommelse om standarder för bränsleutsläpp från två- eller trehjuliga motorfordon har uppnåtts. Detta kommer i sista hand att leda till införandet av en ny särskild testcykel för motorcyklar i 2006 års standarder som en valmöjlighet för tillverkaren. Genomförandet av detta test i EU kommer att garantera att dessa fordon underkastas bästa möjliga miljökontroller. Vi kommer att fortsätta våra ansträngningar för att föra dessa testcykler till slut på en harmoniserad grundval med andra parter så snart som möjligt. Kommissionen kommer att lägga fram ett förslag i detta avseende så snart som möjligt, och om möjligt före slutet av året, till Europaparlamentet och rådet för att införa denna nya särskilda testcykel tillsammans med lämpliga gränsvärden som är likvärdiga med de som planeras för 2006 i denna överenskommelse.
<P>
Samtidigt skall vi begrunda när en ny särskild testcykel för motorcyklar skall bli det enda testet för användarförfaranden för EU:s typgodkännande. Därför vill kommissionen göra ett uttalande som tidigare har cirkulerats inom institutionerna och det lyder som följer: Kommissionen upprepar sitt mål att garantera bästa möjliga miljöskydd i enlighet med artikel 95.3 i fördraget. I enlighet med dess förslag att inkludera den nya särskilda testcykeln för motorcyklar i 2006 års etapp enligt artikel 4.5, kommer kommissionen även att överväga när detta test skall bli det enda testförfarandet för EU:s typgodkännande.
<P>
Kommissionen noterar medlagstiftarnas beslut i artikel 3a enligt vilken den ombeds lägga fram ett förslag som definierar normal livslängd och fastställer kompletterande bestämmelser. Kommissionen tar detta tillfälle i akt för att påminna om att i enlighet med dess initiativrätt enligt fördraget ankommer det på kommissionen att avgöra tidpunkt och innehåll i varje förslag som kan komma att läggas fram.

<SPEAKER ID=186 NAME="Talmannen. -">
Tack, herr kommissionsledamot.
<P>
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=188 NAME="Talmannen. -">
Nästa punkt på föredragningslistan är en gemensam debatt om de muntliga frågorna (B5-0019/02) och (B5-0020/02) till kommissionen om läget för EU:s varvsindustri.

<SPEAKER ID=189 LANGUAGE="DE" NAME="Mann, Erika (PSE).">
Herr talman, herr kommissionär, ärade kolleger! I flera år har vi haft klara belägg för att Republiken Korea genom subventioner som strider mot WTO:s bestämmelser avsevärt och varaktigt snedvrider den internationella konkurrensen inom varvssektorn. I juni 2001 förklarade kommissionen att förhandlingarna med Korea hade misslyckats och rekommenderade rådet och parlamentet att inleda ett WTO-förfarande och samtidigt låta detta åtföljas av tidsbegränsade skyddsåtgärder till förmån för de extremt utsatta europeiska varvssektorerna.
<P>
Parlamentet godkände detta förfarande och rekommenderade också att man dessutom skulle ta med tankfartyg för naturgas i dessa skyddsåtgärder. Nu förfogar kommissionen över en undersökning om konkurrensläget för diverse fartygstyper, i synnerhet när det gäller tankfartyg för naturgas. Denna undersökning har nu överlämnats till rådet. Jag har några frågor till kommissionären när det gäller detta korta sakförhållande: För det första, när får parlamentet och allmänheten tillgång till undersökningen? För det andra, bekräftas det i undersökningen att det är nödvändigt att inleda ett förfarande mot Korea inom ramen för WTO? För det tredje, kommer kommissionen att göra en annan bedömning av undersökningen? För det fjärde, när kommer kommissionen att inleda WTO-förfarandet, och kommer man att fortsätta att planera inledande av skyddsåtgärder för de drabbade sektorerna?
<P>
För det femte, hur många arbetstillfällen i Europa äventyras på grund av den existerande snedvridningen av konkurrensen? För det sjätte, hur många arbetstillfällen har redan gått förlorade på grund av att inga WTO-åtgärder inletts under de gångna två åren och att inga skyddsåtgärder har vidtagits? För det sjunde, hur många order har den europeiska industrin förlorat under de gångna två åren?
<P>
Den sista punkten, herr kommissionär: Hur bedömer ni situationen och de diskussioner som förts i rådet om detta? Kollegan Riis-Jørgensen är närvarande, och situationen i rådet kan uppskattas vara liknande den i parlamentet. Det finns stora kontroverser i medlemsstaterna om huruvida kommissionen har gjort ett utkast till ett lämpligt förfarande, genom att å ena sidan föreslå att ett WTO-förfarande skall inledas, och å andra sidan dämpa detta med hjälp av skyddsåtgärder. Den övervägande majoriteten i parlamentet ansåg, när vi röstade om Riis-Jørgensens betänkande, att detta är rätt väg. Jag utgår från att den övervägande majoriteten även i framtiden kommer att vara av den åsikten, men jag ber kommissionären att ändå informera om vilka åtgärder han planerar, och att även förklara detta inom ramen för den nya diskussionen med rådet, efter att undersökningen har överlämnats till rådet.

<SPEAKER ID=190 LANGUAGE="ES" NAME="Valdivielso de Cué (PPE-DE).">
Herr talman! Jag vet att jag kommer att upprepa vad den föregående talaren sade, eftersom alla kort ligger på bordet. Än en gång samlas vi här i kammaren för att tala om varvsindustrin och Sydkoreas tillämpning av snedvriden konkurrens i den här sektorn.
<P>
Jag tvivlar inte på att de koreanska varven arbetar för fullt medan vi diskuterar om det är hackat eller malet. Jag tar mig även friheten att erinra om att denna diskussion Sydkoreas agerande som leder till en snedvridning av konkurrensen. Detta tog sin början 1998 och hittills har man inte agerat mot Republiken Korea. Istället fördriver vi tiden med att diskutera om det är lämpligt eller inte att inbegripa en kategori eller en annan i den försvarsmekanism som Europeiska kommissionen utarbetade för nästan två år sedan. Jag tror inte att jag misstar mig när jag säger att med den här takten kommer vi till slut att lägga till fritidsbåtar.
<P>
Jag vill även påminna om att kammaren redan i november 2001 antog beslutet om att inbegripa tankfartyg för transport av gas, färjor och fartyg för transport av rullande fordon, som även ingår i WTO-förfarandet, men som inte var upptagna i försvarsmekanismen.
<P>
Förvånande nog fick inte detta förslag tillräckligt stöd i rådet och på grund av detta har ärendet avstannat. Detta är verkligen pinsamt. Jag manar till solidaritet mellan unionens medlemsstater, en solidaritet som vi har byggt upp gemenskapens Europa på och som under den senaste tiden förefaller ha slocknat i viss utsträckning, eftersom de europeiska varven kommer att försvinna inom en snar framtid om vi inte är solidariska och vi kommer att vara ansvariga för detta inför tusentals familjer.

<SPEAKER ID=191 LANGUAGE="EN" NAME="Liikanen">
. (EN) Herr talman! Trots stödet från Europaparlamentet i november i fjol och kommissionens förväntningar på ett lyckosamt resultat av diskussionerna i rådet fattades det inte något beslut om en tillfällig skyddsordning vid industriministrarnas möte i december i fjol.
<P>
På begäran av det europeiska näringslivet har kommissionen tagit initiativ till en uppdatering av sin undersökning om förordningen om handelshinder som just har avslutats. Kommissionen noterade resultaten i rapporten om förordningen om handelshinder vid sitt möte den 7 maj och godkände att den vidarebefordrades till rådet. Den uppdaterade rapporten om förordningen om handelshinder kommer att diskuteras av medlemsstater vid mötet i kommittén med ansvar för förordningen om handelshinder den 29 maj.
<P>
Uppdateringsundersökningen kom fram till att slutsatserna från den första undersökningen bekräftades beträffande containerfartyg, kemikalietanker och produkttanker, nämligen att de koreanska subventionerna ger upphov till skadliga effekter för den europeiska näringen i den mening som avses i Världshandelsorganisationens avtal om subventioner.
<P>
När det gäller utvecklingen under 2001 inom LNG-sektorn - transport av flytande naturgas - framhåller den uppdaterade rapporten om förordningen om handelshinder den betydande ökningen av Koreas marknadsandelar och drar slutsatsen att det krävs ytterligare undersökningar för att kunna avgöra om detta är en tendens på längre sikt. Kommissionen kommer därför att fortsätta med att övervaka marknaden.
<P>
Kommissionens förslag om en tillfällig skyddsordning, om vilken Europaparlamentet rådfrågades i november 2001, kommer preliminärt att diskuteras vid rådets (industri) nästa möte som planeras till den 6 juni. Kommissionen anser att det krävs ett gemensamt dubbelt svar, det vill säga klagomålet till WTO och den tillfälliga skyddsordningen. Dessutom välkomnar kommissionen den gemensamma ståndpunkt som OECD:s medlemmar antagit i Paris om att inleda nya diskussioner om varvsindustrin med deltagande av de stora varvsnationerna utanför OECD.
<P>
Kommissionen anser att detta är viktiga steg för att ta itu med de koreanska metoderna, både förordningen om handelshinder och den tillfälliga skyddsordningen samt på längre sikt överenskommelsen inom OECD. Den har därför för avsikt att delta aktivt i dessa diskussioner och omsorgsfullt studera utvecklingen. Det fanns även andra detaljerade frågor, jag kan vidarebefordra några svar i form av vår årsrapport efter att ha diskuterat med mina kolleger som arbetar med denna akt, Lamy och Monti.

<SPEAKER ID=192 LANGUAGE="DE" NAME="Gomolka (PPE-DE).">
Herr talman, herr kommissionär, mina damer och herrar! För nästan exakt ett år sedan, den 14 maj 2001, bemyndigade rådet kommissionen att hos WTO inleda ett förfarande för att bilägga tvisten, för att förhindra Republiken Koreas orättvisa konkurrensuppträdande. Sedan dess har ingen bättring inträtt, utan i stället har disproportionerna ytterligare förstärkts. Den internationella konkurrensen snedvrids fortfarande extremt på grund av Koreas prisdumpning, så att ytterligare världsmarknadsandelar har gått förlorade för Europeiska unionen. Det finns risk för att den strukturella obalansen förstärks. Exempelvis anstränger sig koreanska varv intensivt för att få order på vissa fartygstyper, exempelvis kryssningsfartyg, och tillverkningen av dem var hittills en europeisk domän. Dessa fortlöpande belastningar drabbar en industrigren i Europa som tvingats genomgå en svår anpassning just under de senaste åren. Det gäller både kapacitetsminskning och ökning av kvaliteten och produktiviteten vid de varv som fortfarande fanns kvar.
<P>
De regionala effekterna av denna strukturomvandling har utgjort och utgör fortfarande mycket svåra belastningar, just i de avlägsna områdena. Om existensen för den europeiska varvsindustrien inte skall äventyras, är skyddsåtgärderna absolut nödvändiga under den tid WTO:s förfarande för att bilägga tvisten pågår. Därför bör man förvänta sig av rådet att dessa tidsbegränsade skyddsåtgärder genast godkänns. Dessutom bör förfarandena för att kräva antidumpnings- och kompensationstullar tillämpas konsekvent i enlighet med det allmänna tull- och handelsavtalet.
<P>
Hot har tidigare inte haft någon märkbar effekt på Koreas hållning. Nu krävs det ett klart handlande!

<SPEAKER ID=193 LANGUAGE="DA" NAME="Riis-Jørgensen (ELDR).">
Herr talman! Det finns faktiskt en fråga vi ständigt återvänder till. Det är samma allians varje gång och det gör inte saken bättre. Det är till synes ställt utom allt tvivel att sydkoreanerna enligt WTO-bestämmelserna utbetalar olagligt statligt stöd. Däremot råder stor oenighet om vad som bör göras.
<P>
Kommissionen är ensam ansvarig för att inleda ett WTO-förfarande mot Sydkorea. Men trots otvetydiga uppmaningar från rådet och Europaparlamentet har kommissionen med kommissionär Lamy som ansvarig på området hittills visat en imponerande förmåga att ignorera dessa uppmaningar. Av helt oförklarliga skäl vägrar Lamy att inleda ett WTO-förfarande om inte statligt stöd samtidigt införs för de europeiska skeppsvarven. Lamy vill med andra ord endast under förutsättning att Europa själv inför en lagstridig praxis försöka få sydkoreansk praxis förklarad lagstridig. Enligt min åsikt kommer vi i Europa endast att skada vår egen sak genom ett sådant tillvägagångssätt. Men förhoppningsvis kan ni, herr Liikanen, även om jag tvivlar på det, förklara vad man vinner genom att inta denna ståndpunkt. Jag motarbetade i höstas som föredragande kraftigt denna koppling och det gör jag fortfarande. Statligt stöd har aldrig varit till någon som helst nytta och är dessutom dyrt för medlemsstaterna. Jag vill å det starkaste uppmana kommissionär Lamy, vilket jag för övrigt redan gjort tillsammans med min finska kollega Kauppi i ett ännu obesvarat brev, att snarast inleda ett WTO-förfarande mot Sydkorea. Europeiska liberala, demokratiska och reformistiska partiets grupp föreslår samma sak i ändringsförslag 3.
<P>
Danska skeppsvarv har redan börjat avskeda medarbetare på grund av att man inte längre kan konkurrera med koreanernas massiva statliga stöd. Det är därför en mycket viktig fråga, inte minst för det område inom vilket jag har blivit vald, och jag uppmanar å det starkaste till att man inleder ett WTO-förfarande.
<P>
Angående frågan om arbetslöshet hänvisar jag till ändringsförslag 4 från Europeiska liberala, demokratiska och reformistiska partiets grupp.

<SPEAKER ID=194 LANGUAGE="ES" NAME="Pérez Álvarez (PPE-DE).">
Herr talman, herr kommissionär, ärade kolleger! I kväll karakteriserade en kollega här i parlamentet den gemensamma fiskeripolitik som Fischler har lagt fram genom att säga att detta är som att hugga av huvudet för att bli av med huvudvärken, en åsikt som jag delar. Två nära sammanbundna aktiviteter, fisket och varvsindustrin, utgör i dag ett allvarligt bekymmer i många av Europeiska unionens medlemsstater, i regioner som Galicien och i städer som min hemstad, Vigo, där varvsindustrin och fisket betyder arbetstillfällen och försörjning för många familjer.
<P>
Parlamentet tog i ett betänkande i december 2000 upp hoten mot varvsindustrin i Europa: krisen i fiskesektorn, bekvämlighetsflagg i handelsflottan, risker för att medlemsstater bygger fartyg som för bekvämlighetsflagg utanför Europa. Allt detta beror på att vi inte är förmögna att motverka snedvriden konkurrens i en verklighet där illojal konkurrens och dumpning. råder. Visst, vi väntar på att kommissionen och rådet skall anta djupgående, djärva och kraftfulla politiska beslut.
<P>
Jag tror att varvsektorn godtar och ställer sig bakom Europeiska unionens mål: sanering av varvsindustrin, ökad produktion, förbättring av varvens konkurrenskraft, miljöförbättringar. Dessa mål är möjliga att uppnå i ett klimat av öppenhet och under jämställda förhållanden, men inte när man måste kämpa mot problem som dumpning och snedvriden konkurrens.
<P>
Vi begär därför att man kopplar ihop den tillfälliga försvarsmekanismen och de beslut som WTO kommer att fatta om gemenskapens agerande mot Sydkorea och vi kräver även att skyddsmekanismen utökas till marknadssegment som tankfartyg för naturgas, färjor och roll-on/roll-off-passagerarfartyg (ro-ro-fartyg), eftersom WTO-förfarandet även omfattar dessa fartygstyper, förutom containerfartyg, tankfartyg för oljetransporter och kemiska transporter och tankfartyg för transport av naturgas.
<P>
Jag avslutar: anta förordningen innan det blir för sent, innan varven har gett upp av maktlöshet. Än värre, om Europeiska unionen inte satsar på varvsindustrin genom tillfälliga stöd, kanske man uppmuntrar dem som tillämpar dumpning och snedvriden konkurrens att börja tillämpa dessa metoder inom andra sektorer inom ekonomin, som bil- och elektronikindustrierna. Båda dessa alternativ är oförenliga med den öppenhet och fria konkurrens som Europa och alla européer vill ha.
<P>
Herr kommissionär! Vi får inte komma för sent. Då kommer huvudvärken att ha försvunnit eftersom vi har förlorat huvudet.

<SPEAKER ID=195 LANGUAGE="DE" NAME="Langenhagen (PPE-DE).">
Herr talman! Käre herr kollega, nu är det verkligen sent! Jag erkänner att jag är trött, men jag är inte för trött för att kämpa för våra arbetstillfällen inom den europeiska varvsindustrin. Under de närmaste dagarna riktar hela världen, eller åtminstone den fotbollsbegeistrade världen, blicken mot Japan och Sydkorea. Men med tanke på situationen inom varvsindustrin skulle jag helst vända bort blicken från Fjärran Östern. Bakgrunden är densamma, nämligen dumpningspriser i koreanska varv. Den beskrivna snedvridningen av konkurrensen, som nyligen återigen bekräftats av en undersökning i gemenskapen, förstärks av att det inte längre medges några subventioner. Följden blir att allt fler industriföretag inom sjöfarten stängs, och det går bara att bedöma de talrika uppsägningarna på ett sätt: Den europeiska varvsindustrin lider av en existentiell kris!
<P>
Vad gör vi i Europa? Jag är parlamentsledamot från kusten och man ställer ständigt denna fråga till mig. Helst ville jag säga till dem som drabbas att parlamentet har gjort vad det skall, men att de båda andra huvudaktörerna försummar sitt ansvar. En liten summering förtydligar min förargelse. Vi diskuterar nu den tredje resolutionen i parlamentet och har för länge sedan godkänt tidsbegränsade skyddsåtgärder. Ändå finns det ännu inget grönt ljus för något stöd till varven. Varför? Eftersom man fortfarande inte kommit överens inom rådet, och kommissionen tyvärr fortfarande måste ta hänsyn också till fartygstyper som redan är en del av besväret till WTO. Låt mig därför än en gång tydligt klargöra kärnpunkterna i vår gemensamma politik här i parlamentet.
<P>
Vi behöver ett brådskande agerande från gemenskapens sida. Detta måste genast inledas genom ett besvärsförfarande hos WTO, rådet möts hur som helst nästa vecka, som vi har hört, och gemenskapens agerande måste åtföljas av ett tidsbegränsat stöd till de europeiska varven. Ty annars befinner vi oss i ett fotbollsspel utan komplett försvar, för att återgå till den bild jag använde i början. Besvärsförfarandets kvarnar mal långsamt. Men Europas varvssektor dör nu. Vi skall inte undervärdera den bekräftande effekten av WTO:s besvärsförfarande, men vi bör samtidigt ha kraftfulla omedelbara åtgärder i bakfickan. För båda sakerna krävs det helt klart den resolution som ni har framför er, så jag räknar också med tanke på det gemensamma förslaget från grupperna med ett massivt stöd vid morgondagens omröstning.

<SPEAKER ID=196 NAME="Talmannen. -">
Tack, herr kommissionär.
<P>
Jag har mottagit fyra resolutionsförslag i enlighet med artikel 42.5 i arbetsordningen.

