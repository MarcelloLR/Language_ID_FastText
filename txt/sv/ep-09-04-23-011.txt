<CHAPTER ID="011">
Klimatpaketet och paketet om sjötransport(undertecknande av rättsakter)
<SPEAKER ID="333" NAME="Talmannen">
Herr vice premiärminister och företrädare för Europeiska unionens ordförandeskap, herr Nečas, herr kommissionsledamot Rehn, ärade föredragande och utskottsordförande, mina damer och herrar!
<P>
I dag har vi nöjet att gemensamt underteckna två viktiga paket, klimat- och energipaketet samt paketet för en integrerad havspolitik för Europeiska unionen. Detta är höjdpunkten i det konsekventa arbete som vi har utfört tillsammans med rådet och kommissionen. Genom att anta dessa två lagstiftningsprojekt visar Europeiska unionen att vi kan agera beslutsamt i syfte att gemensamt övervinna utmaningarna i de centrala sektorerna av hållbar utveckling, miljöskydd och sjösäkerhet. Detta offentliga undertecknande kommer att betona vikten av gemenskapslagstiftningen för EU:s medborgare.
<P>
I klimat- och energipaketet har Europaparlamentet och rådet lagt grunden för att Europeiska unionen ska kunna uppnå sina klimatmål fram till år 2020 och fortsätta ha en ledande roll i kampen mot klimatförändringarna. Klimatpaketet innehåller även viktiga rättsliga ramar som till exempel kan bidra till att förbättra systemet för handel med utsläppsrättigheter eller medlemsstaternas insatser för att minska utsläppen av växthusgaser och även för att främja förnybar energi eller tekniker för lagring av koldioxid. Föredragandena Avril Doyle och Satu Hassi är här, eller så antog jag. Jag kan i alla fall se fru Hassi.
<P>
Detta paket kommer att ge Europeiska unionen den nödvändiga trovärdigheten inför den internationella klimatkonferensen som ska äga rum i Köpenhamn i december samt under förhandlingarna om ett omfattande och bindande avtal.
<P>
När det gäller sjötransporter kom Europaparlamentet och rådet överens om åtta ärenden under förlikningen. Det är resultatet av ett intensivt arbete som varat i över tre år.
<P>
Detta resultat är också bevis på den starka press som Europaparlamentet utövat för att förbättra sjösäkerheten och se till att sjökatastrofer, som till exempel olyckorna med Erika 1999 och Prestige 2002, inte inträffar i framtiden.
<P>
I dag ser vi att många av förslagen från det tillfälliga utskottet för sjösäkerhet som tillsattes av Europaparlamentet har blivit lag. Tack vare dessa specifikationer har inspektion och kontroll av fartyg, övervakningen av sjöfarten och försäkringar för fartygsägare förbättrats, obligatorisk försäkring har införts och utredningskrav och skadeståndsansvar vid olyckor har stärkts.
<P>
Det gläder mig att föredraganden Avril Doyle nu har anslutit sig till oss.
<P>
Avslutningsvis vill jag tacka det tjeckiska ordförandeskapet, kommissionen, ledamöterna från utskottet för miljö, folkhälsa och livsmedelssäkerhet, utskottet för industrifrågor, forskning och energi samt utskottet för transport och turism och, framför allt, dess ordförande och föredragande, som alla har arbetat intensivt med dessa viktiga rättsakter. Jag vill särskilt tacka er, ärade ledamöter, för att ni deltog vid undertecknandet i dag av dessa viktiga lagstiftningsprojekt. Det gläder mig särskilt att de två gruppordförandena har hedrat oss med sin närvaro här klockan tolv i dag. Tack för det.
<P>
Jag vill nu lämna över ordet till rådets ordförande.
<SPEAKER ID="334" NAME="Petr Nečas">
rådets ordförande. - (CS) Herr talman, herr kommissionsledamot, mina damer och herrar! Jag vill tacka för inbjudan till det här sammanträdet i Europaparlamentet med anledning av det högtidliga undertecknandet av klimat- och energipaketet och paketet om sjötransport, två viktiga åtgärder som EU-medlemsstaterna har gått med på med kommissionens, parlamentets och andra partners hjälp. Jag vill börja med att på Europeiska rådets vägnar säga några ord om klimat- och energipaketet.
<P>
Paketet visar att EU spelar en ledande roll i den globala kampen mot klimatförändringen och samtidigt respekterar varje medlemsstats faktiska möjligheter och ekonomiska villkor. Klimat- och energipaketet har ett viktigt symbolvärde eftersom det visar att företrädarna för en halv miljard medborgare, 500 miljoner människor, har lyckats komma överens om några mycket tydliga insatser, strategier och mål i den här viktiga och känsliga agendan, trots dagens svåra ekonomiska förhållanden. Det har också ett värde som ett föredöme för våra partner i världen. Jag vill ta tillfället i akt och särskilt tacka de fyra föredragandena för att ha utarbetat, förhandlat fram och formulerat denna samling tydliga åtgärder. Jag vill även tacka hela parlamentet för ett aktivt och positivt arbete, kommissionen för sitt stöd och sin beredning under hela godkännandeprocessen och det franska ordförandeskapet för sitt stora engagemang. Paketet utgör en möjlighet för oss, som européer, att förhandla fram globala överenskommelser om klimatförändringsstrategin som ska slutas i december i år vid konferensen i Köpenhamn. EU har länge haft en ledande roll på klimatskyddsområdet och denna roll bör inte kastas bort utan snarare omvandlas till någonting annat.
<P>
Jag vill nu säga några ord om det tredje sjösäkerhetspaketet, som utgör ett ytterligare och lika viktigt resultat av samarbetet mellan rådet och Europaparlamentet. Den europeiska allmänheten blev mycket oroad när oljetankern Erika gick mitt itu utanför Bretagnes kust 1999 med 20 000 ton olja ombord och orsakade stor miljöförstöring, och när tankern Prestige tre år senare läckte ut 120 ton olja utanför Galiciens kust i Spanien. Vi kommer alla ihåg de tragiska mediebilderna av de drabbade kustområdena där tusentals frivilliga som hjälpte till att sanera området maktlöst såg på när fåglar och andra djur och växter dog i den svarta oljan. Det var uppenbart att vi var tvungna att göra vårt yttersta för att förhindra att liknande naturkatastrofer av den här omfattningen upprepas. Det var uppenbart att vi måste agera tillsammans. Det var uppenbart att EU måste skicka en signal om att oförsäkrade fartyg i mycket dåligt skick som inte följer grundläggande säkerhetsbestämmelser inte var välkomna vid Europas kuster. I november 2005 svarade kommissionen med att lägga fram åtta ambitiösa lagstiftningsförslag, det så kallade tredje sjösäkerhetspaketet. Paketet kommer att medföra konkreta resultat för Europa. Sjöolyckor kommer i större utsträckning att kunna förhindras, det kommer att bli tätare kontroller och en tydlig ansvarsfördelning som är inriktad på fartygsoperatörer. Utöver de betydande effekterna på miljön - en tillgång som tillhör oss alla - kommer resultatet av denna gemenskapslagstiftning inte helt oväntat att uppskattas av såväl medborgare som företag i kuststaterna, men även av exportinriktade stater i inlandet, som mitt eget land, vars produktion till stor del transporteras från Europa till sjöss. Inlandsstaterna har ett viktigt gemensamt intresse av att se till att oljetankers som Erika eller Prestige inte längre seglar längs Europas kuster och att sjötransporten sker effektivt, säkert och miljövänligt.
<P>
Jag vill avsluta med att tacka Europaparlamentets föredragande, det franska ordförandeskapet och kommissionen för deras hårda arbete med paketet om sjötransport. Utan deras insatser och engagemang skulle vi aldrig ha fått ett sådant lyckat resultat, med tydliga fördelar för den europeiska allmänheten, företagen och miljön.
<SPEAKER ID="335" NAME="Talmannen">
Tack herr minister. Jag vill nu be er, kommissionsledamot Olli Rehn och föredragandena att komma fram till bordet där jag och minister Petr Nečas ska underteckna rättsakterna i er närvaro.
<P>
(Rättsakterna undertecknades.)
