<CHAPTER ID="002">
För ett Europa med säkrare, renare och effektivare rörlighet: Första rapporten om initiativet Den intelligenta bilen (debatt)
<SPEAKER ID="006" NAME="Talmannen">
Nästa punkt är ett betänkande av Zita Gurmai, för utskottet för transport och turism, om meddelandet från kommissionen till Europaparlamentet, rådet, Europeiska ekonomiska och sociala kommittén och Regionkommittén: För ett Europa med säkrare, renare och effektivare rörlighet: Första rapporten om initiativet Den intelligenta bilen.
<SPEAKER ID="007" NAME="Zita Gurmai">
föredragande. - (HU) Tack så mycket. Fru talman, herr kommissionsledamot, mina damer och herrar! Vi blir allt mer beroende av transporter i vårt dagliga liv. Även den europeiska ekonomin är beroende av effektiva vägtransporter. Men en intensivare trafik har gett upphov till allvarliga sociala problem. Den skapar trafikstockningar på vägar och i städer, vilket orsakar allvarliga miljö- och hälsoproblem, energislöseri och framför allt olyckor. Helt kort kommer här lite chockerande statistik: De årliga koldioxidutsläppen från vägtrafiken uppgår till totalt 835 miljoner ton. Så många som 40 000 människor dör på vägarna varje år. Kostnaderna i samband med trafikstockningar i Europeiska unionen uppgår till 50 miljarder euro varje år, vilket motsvarar 0,5 procent av gemenskapens BNP, och den siffran kan stiga till så mycket som 1 procent av EU:s BNP till 2010.
<P>
Men jag har också en god nyhet: vi kan göra något åt problemen. Elektronisk stabilitetskontroll skulle kunna rädda livet på cirka 4 000 personer varje år, och om larmsystemet eCall utnyttjades fullt ut i bilarna i hela Europa skulle antalet trafikolyckor och dödsfall i trafiken kunna minskas med hela 5-15 procent. Det skulle kunna rädda över 2 500 liv varje år och ge en besparing på 22 miljarder euro. Lämplig programvara och realtidsinformation i trafikcentraler skulle kunna minska trafikstockningarna med 40 procent.
<P>
Redan av de få siffror jag har redovisat framgår det klart att intelligenta fordonssystem har uppenbara fördelar, men att användningen av sådana system hittills varit begränsad. I Förenta staterna kommer däremot elektronisk stabilitetskontroll att bli obligatorisk i alla nya bilar från 2012. Den viktigaste anledningen till att de inte är mer allmänt förekommande är att dessa system är dyra och att lämplig information och intelligent infrastruktur saknas. Vi måste emellertid fråga oss om vi kan tillåta en situation där Europas medborgare inte kan utnyttja sina rättigheter? Ni förstår, jag anser att var och en av dem, och var och en av oss, har rätt till säker, hållbar och effektiv rörlighet.
<P>
Eftersom rörligheten har ökat och fortsätter att öka hela tiden finns de problem jag har nämnt i hela Europa, och om rörligheten är osäker eller inte optimal måste vi därför reagera på EU-nivå. Marknadshinder måste undanröjas, efterfrågan på intelligent kommunikationsteknik måste främjas och interoperativ, intelligent infrastruktur på EU-nivå måste utvecklas. De resultat som redan har uppnåtts inom europeisk forskning och utveckling på området information och kommunikationsteknik måste underhållas och förbättras, framför allt vad gäller lämplig interaktion mellan förare och fordon. Allt detta är absolut nödvändigt för EU:s ekonomi och samhälle och ligger dessutom i det europeiska näringslivets intresse, eftersom industrisektorn i Japan och Förenta staterna (för att bara nämna två exempel) är viktiga konkurrenter. EU:s beslutsfattare har insett detta, och det är därför som initiativet Den intelligenta bilen är ett flaggskeppsprojekt inom ramen för initiativet i2010.
<P>
I det stora hela välkomnar jag därför meddelandet från Europeiska kommissionen, och jag stöder de insatser som gjorts av berörda parter för att utöka användningen av intelligenta informations- och säkerhetssystem i fordon. Vi måste inse att processen fortfarande är i sin linda, men nu har vi information om den utveckling som har skett sedan initiativet Den intelligenta bilen lanserades. Det arbete som redan har gjorts är inte obetydligt, och vi gör rimliga framsteg. Samtidigt väntar jag emellertid med stort intresse på nästa framstegsrapport, och jag är övertygad om att även jag, med mina blygsamma resurser, har bidragit till målet att främja utnyttjandet av livräddande, miljöriktiga, trafikoptimerande system i så stor skala som möjligt.
<P>
Sist men inte minst vill jag ta tillfället i akt att tacka alla som hjälpte mig i mitt arbete, kommissionens generaldirektorat för informationssamhället och medier och sekretariatet för Europaparlamentets utskott för transport och turism. Jag vill tacka mina kolleger i parlamentet och dem som inte kunde vara här i dag för deras kommentarer och ändringsförslag, och jag tackar branschorganisationerna för alla deras värdefulla råd, inbjudningar och förklaringar. Tack allesammans för ert samarbete.
<SPEAKER ID="008" NAME="Antonio Tajani">
ledamot av kommissionen. - (IT) Fru talman, mina damer och herrar, fru Gurmai! Jag är visserligen ersättare för kommissionsledamot Vivane Reding som är behörig för dagens diskussion, men jag anser att frågan är oerhört viktig, eftersom den är en integrerad del av den strategi som kommissionen och min avdelning kommer att tillämpa under de närmaste åren, dvs. att minska antalet dödsfall i trafiken i Europeiska unionen.
<P>
Vi måste betrakta detta initiativ som en politiskt prioriterad fråga. Medborgarna följer vårt arbete. Framför allt ungdomarna förväntar sig att vi ska kunna ge svar, råd, förslag och idéer så att de kan använda EU:s vägar utan att riskera livet.
<P>
Därför är dagens diskussion, liksom diskussionen i går eftermiddag, oerhört viktig och därför är de evenemang som kommissionen genomför så betydelsefulla. Ett initiativ för ungdomar ska genomföras i Bryssel den 10 juli för att ge dem en chans att diskutera trafiksäkerhet, och en serie arrangemang om trafiksäkerhet kommer att genomföras under det franska ordförandeskapet. Det viktigaste äger rum i Paris den 13 oktober, men det kommer också att anordnas olika arrangemang som är inriktade på åtgärder inom denna sektor i andra europeiska städer för att väcka den allmänna opinionen och framför allt medvetandegöra de unga.
<P>
När det gäller dagens debatt vill jag tacka Europaparlamentet som helhet och gratulera föredraganden till hennes utmärkta och uttömmande betänkande. Det gläder mig särskilt att hon i sitt betänkande framhåller de stora potentiella möjligheterna med de tekniska lösningar och system som nämns i initiativet Den intelligenta bilen. Europaparlamentets stöd är avgörande för om vi ska lyckas föra ut dessa system till trafikanterna.
<P>
Medborgarna har stått i fokus och varit målet för detta initiativ redan från början. Som trafikanter måste medborgarna fatta allt svårare beslut på området rörlighet och budskapen från allmänheten och den privata sektorn kan i vissa fall verka förvirrande eller till och med motstridiga. Därför välkomnar jag Europaparlamentets uppmaning om att vidta ytterligare åtgärder, såsom belöningssystem, utbildning för förare och informationskampanjer för användare, för att säkrare och miljövänligare fordon ska kunna ta en större del av marknaden.
<P>
Det är mycket uppmuntrande, framför allt för mig som varit ledamot av Europaparlamentet under många år, att parlamentet erkänner eCall som en av de viktigaste prioriteringarna inom ramen för initiativet Den intelligenta bilen. Vi har gjort stora framsteg tack vare eCall. I slutet av innevarande år kommer kommissionen att lägga fram ett nytt meddelande för parlamentet och rådet där vi beskriver de sista stegen på vägen att slutföra eCall.
<P>
Jag är också tacksam för Europaparlamentets stöd åt våra ansträngningar att hitta bästa sättet att uppnå energieffektivitet och minska koldioxidutsläppen med hjälp av intelligent teknik och för att parlamentet väglett oss om de olika åtgärder som skulle kunna vidtas. Denna sektor befinner sig emellertid bara i början av sin utveckling och förordningen om målen för minskning av koldioxidutsläpp har till exempel ännu inte börjat tillämpas. Jag tänker igen på ytterligare åtgärder inom transportsektorn som framför allt bygger på en integrerad strategi. Europaparlamentets stöd i detta sammanhang skulle vara av avgörande betydelse.
<SPEAKER ID="009" NAME="Dieter-Lebrecht Koch">
för PPE-DE-gruppen. - (DE) Fru talman, herr kommissionsledamot, mina damer och herrar! Allmänheten bör kunna dra nytta av möjligheterna till ökad trafiksäkerhet på två olika sätt. I samband med det betänkande vi diskuterar i dag vill jag efterlysa ytterligare forskning och utbildning om säkerhetsfördelarna med olika system för förarstöd. De flesta människor har ingen som helst erfarenhet av dessa system och förstår därför inte att system för förarstöd för det första har en otvetydig säkerhetspotential, eftersom förarnas misstag trots allt svarar för cirka 80 procent av alla trafikolyckor. För det andra gör sådana system körningen mindre stressig, och för det tredje stöder de förarna och minskar bördorna på dem utan att frånta dem deras ansvar. För det fjärde uppmuntrar de till ett ekonomiskt och miljövänligt körbeteende. Enligt färska undersökningar skulle system för förarstöd kunna förhindra upp till en tredjedel av alla allvarliga trafikolyckor om samtliga förare använde dem.
<P>
System såsom adaptiv farthållare, filbytesassistans och elektronisk stabilitetskontroll är tekniskt väl utvecklade och mycket pålitliga. Å andra sidan måste de också kontrolleras regelbundet och testas efter större reparationer. Intelligenta fordonssystem bidrar till att helt undvika risksituationer och genom att avlasta förarna kan de bidra till en lugnare körstil med bättre framförhållning.
<P>
Tyvärr är dessa system ännu inte standardutrustning i fordonen. Trots nollvisionen kommer det fortfarande att inträffa trafikolyckor i framtiden. Från och med årsslutet 2010 kommer alla nya fordon att ha utrustning för det elektroniska, satellitbaserade larmsystemet eCall, så att professionell hjälp kan ges inom det som läkarna kallar ”den gyllene timmen” efter en olycka.
<P>
Genom det europeiska larmnumret 112 får larmcentraler och larmtjänster snabbt ett automatiskt meddelande om en olycka och exakt var den inträffat. Till dess räddningstjänsten kommer till platsen måste emellertid var och en av oss kunna ge första hjälpen. I de moderna fordonens kupéer finns det emellertid också en risk för att föraren får alltför många intryck. Den allt mer komplicerade användningen av vardagliga funktioner som luftkonditionering, bilradio och navigationssystem i kombination med ljud- och ljussignaler från stödsystem såsom automatiska parkeringssystem, anordningar för stötfångarkontroll, alkohol- och överlastningsskydd och andra anordningar kan distrahera eller till och med överbelasta förarna.
<P>
Trots alla dessa möjligheter återstår problemet att byta ut fordonsparken. Det handlar i första hand om ekonomiska resurser. Dessvärre ökar, snarare än minskar, genomsnittsåldern på våra fordon. Bilar måste vara överkomliga i pris. Det är vårt ansvar.
<P>
Låt mig slutligen varmt tacka Zita Gurmai för hennes enastående arbete.
<SPEAKER ID="010" NAME="Silvia-Adriana Ţicău">
för PSE-gruppen. - (RO) Fru talman, herr kommissionsledamot, kära kolleger! Jag vill gratulera Zita Gurmai till hennes betänkande och jag är övertygad om att den färdplan som kommissionen ska utarbeta under hösten 2008 för att påskynda introduktionen av stimulansåtgärder för intelligenta bilar kommer att bli ambitiösare, bland annat tack vare henne.
<P>
Initiativet Den intelligenta bilen som lanserades 2006 är ett av huvudprojekten i e2010, som är kommissionens strategiska ram för informationssamhället fram till 2010. En av komponenterna i e-säkerhetsprogrammet är att införa eCall-system till 2010. Det är ett system som automatiskt ringer upp larmtjänsten med uppgifter om den exakta platsen där fordonet befinner sig. Trots detta är det viktigt att medlemsstaterna undertecknar en avsiktsförklaring. Jag stöder införandet av detta system som standardutrustning för alla nya bilar från 2010.
<P>
Fyra tusen liv skulle kunna räddas varje år i Europa om man införde system för elektronisk stabilitetskontroll som minskar risken för att få sladd. Enligt biltillverkarnas strategi är dessvärre sådana system tillgängliga i en ganska begränsad omfattning och ofta i paket med mycket dyra tillval. Jag anser inte att det är tillräckligt för oss att sätta upp målet att stabilitetskontrollsystemen ska vara tillgängliga för alla modeller till 2012, men det är också viktigt att införa belöningssystem för köparna så de väljer detta tillval. Man har upptäckt att 60 procent av alla frontalkollisioner skulle kunna undvikas om föraren hade system för bromsstöd och tekniska system för att undvika kollisioner. System för att förbättra sikten genom att utrusta bilar med adaptiva strålkastare skulle kunna minska antalet dödsolyckor bland fotgängare med 30 procent och antalet olyckor där cyklister är inblandade med 15 procent.
<P>
Jag anser det vara oerhört viktigt att garantera uppgiftssekretessen och jag vill rikta uppmärksamheten på att ett juridiskt klarläggande av ansvaret i samband med olyckor med bilar utrustade med anordningar för bromsstöd eller sladdkontrollsystem har blivit mycket viktigt. Bilbranschen bör anta den europeiska kod för bästa praxis för utveckling och provning av avancerade stödsystem för tillverkare ... för bilförare som utarbetats av Reponse.
<P>
Sist men inte minst anser jag att förekomsten av europeiska och nationella ekonomiska stödsystem för inköp av intelligenta bilar är av avgörande betydelse för en storskalig användning av dessa system. Jag vill gratulera Zita Gurmai till hennes betänkande och vi väntar som sagt på en ambitiös plan för införandet av intelligenta bilar från kommissionen.
<SPEAKER ID="011" NAME="Paweł Bartłomiej Piskorski">
för ALDE-gruppen. - (PL) Fru talman, herr kommissionsledamot! Som vi sa här i går, har ni kommit hit i er nya roll vid ett särskilt lyckligt tillfälle under vår debatt om transporter.
<P>
Under dessa få dagar har vi diskuterat olika frågor i anknytning till förbättrad trafiksäkerhet och transporternas kvalitet. För två dagar sedan talade vi om fotgängarnas och cyklisternas säkerhet, i går diskuterade vi transporter av farliga ämnen och säkra vägsystem. I dag gäller det fordonen själva, dvs. hur man ska kunna se till att de fordon som används av människorna på EU:s vägar blir så säkra som möjligt.
<P>
För oss är målet klart. Det är att göra det möjligt för EU:s medborgare att förflytta sig effektivare och så att deras liv blir bekvämare, men samtidigt så att de känner sig säkrare, så att vi tack vare våra förordningar kan säga till våra väljare, tala om för människor, att vi har lämnat ett positivt bidrag. Särskilda åtgärder som vidtagits av Europaparlamentet visar inte bara hur viktigt parlamentet är, utan de visar också att EU:s lagstiftning och institutioner kan tillföra alla människors liv något positivt och konkret.
<P>
Vi måste komma ihåg att det finns två saker att tänka på när man diskuterar initiativ för att göra fordon säkrare. För det första är det själva bilen och alla de system vi diskuterar: system för hastighetskontroll, för stabilitetskontroll, för att hålla avståndet mellan fordonen. Alla dessa stödsystem, tillsammans med navigationssystem, är mycket viktiga saker som förbättrar funktionen för bilen, dvs. det verktyg som används av dem som färdas på vägen.
<P>
Men vi måste också komma ihåg, vilket det kan vara lämpligt att påpeka i dessa inlägg, att för våra medborgare, för de personer som färdas på vägen, är även frågan om kommunikationer mycket viktig om det skulle inträffa en tragedi, en olycka eller någon incident. Våra medborgare måste kunna lita på att tack vare den tekniska utrustningen och systemen som vi inför så kommer de att få hjälp så snart som möjligt.
<P>
Båda dessa frågor är mycket viktiga. Det betyder effektiva informationssystem så att hjälp kan komma om det inträffar en olycka och, samtidigt, system som förbättrar själva fordonen.
<P>
När vi diskuterar detta betänkande, som min grupp stöder, måste vi också komma ihåg dess begränsningar. När vi talar om en intelligent bil så får vi inte glömma bort att en mycket viktig del av en intelligent bil är en intelligent förare. Detta är ingen bagatell och frågan om utbildning är mycket viktig. Vi har vid ett flertal tillfällen funnit att tekniska framsteg inte åtföljts av en motsvarande förbättring av säkerheten. Varför? Jo, eftersom förarna kände sig oåtkomliga när de körde sina bilar, trots förbättrad teknik och snabbare bilar. Därför är även frågan om utbildning mycket viktig, dvs. att visa vad som är användbart i modern teknik, men också dess begränsningar, och att visa varför förarna inte får missbruka den moderna teknik som jag hoppas att vi kommer att införa.
<P>
Frågan om marknadskrafterna har också tagits upp, eftersom det inte finns några garantier för att de förordningar som införs av oss, oavsett hur bra, användbara, lämpliga och nyttiga för förarna de än är, kommer att resultera i ett omedelbart utbyte av fordon till förmån för bilar som vi anser vara säkrare, effektivare och enklare att använda. Det finns inga garantier, för det finns naturligtvis en prisbarriär. Den barriären skulle allvarligt kunna begränsa tillgången på dessa fordon. Jag stöder inte system som omfattar finansiering och dessutom är det något av en intellektuell utmaning att veta vad man ska göra, både för kommissionen och för oss alla. Det handlar inte bara om att tillverka säkrare bilar och anlägga bättre vägar, utan att se till så att våra medborgare, medborgarna i Europeiska unionen, vill använda dem och har de finansiella resurser som behövs.
<P>
Jag vill tacka föredraganden varmt och uttrycka mitt starka stöd för detta betänkande ännu en gång.
<SPEAKER ID="012" NAME="Sepp Kusstatscher">
för Verts/ALE-gruppen. - (DE) Fru talman, herr kommissionsledamot, som jag hälsar välkommen till vårt parlament, mina damer och herrar! Vi har här ett betänkande med en mängd olika förslag. Jag kan varmt gratulera Zita Gurmai till det överflöd av idéer som har tagits upp i betänkandet för att göra fordonen på våra vägar tekniskt mer avancerade.
<P>
Inledningsvis kan jag emellertid inte låta bli att anmärka på uttrycken ”intelligenta fordon”, ”intelligent infrastruktur” och ”intelligenta säkerhetsanordningar”. Som jag redan har sagt i utskottet för transport och turism anser jag det vara totalt oacceptabelt att använda detta begrepp på bilar och vägar. Intellegentia, intellegere, intellegens - dessa latinska termer har att göra med omdömesförmåga, varseblivning och förståelse. De syftar på mänskliga varelsers uppfattningsförmåga, deras förmåga att förstå, analysera, lösa problem och tillämpa sina kunskaper. Ur rent lingvistisk synpunkt är det rena struntpratet att tala om intelligenta fordon och intelligenta vägar!
<P>
I motiveringen till sitt betänkande skriver Zita Gurmai: ”Den ständigt ökande vägtrafiken ger upphov till allvarliga sociala och ekologiska problem: trafikstockningar på vägnätet och i stadsområden, skadliga effekter på miljön och folkhälsan, slöseri med energi, olyckor och framför allt onödiga förluster av människoliv”. Jag håller helt med om detta. Jag ska inte heller försöka förneka att smarta tekniska lösningar av den typ som detta dokument är fullt av kan bidra till att göra vägtrafiken mindre farlig och mer miljövänlig. Men detta är inte tillräckligt för att lösa reella samhälls- och miljöproblem.
<P>
Jag har nyligen besökt ett stort antal klassrum i skolorna. Under de besöken har jag tagit tillfället i akt att fråga ett antal elever från mellan- och högstadiet vad de anser vara de viktigaste orsakerna till de många trafikolyckorna. De första svaren var alltid ”för höga och farliga hastigheter och rattonykterhet”. De lösningar vi beskriver här hör emellertid nästan uteslutande till den typ som presenteras av motorbranschen, som försöker sälja fler och fler nya och tekniskt avancerade fordon.
<P>
Om stigande bränslepriser är ett problem, om det finns ett tvingande behov av att minska energiförbrukningen i allmänhet, om de oansvarigt höga nivåerna av koldioxidutsläpp måste sänkas och om vi vill göra något för att bekämpa klimatförändringen, kan vi aldrig rätta till detta med en filosofi som bygger på mer och mer, högre och högre, snabbare och snabbare, ännu fler tekniskt avancerade system och ännu mer rörlighet, utan snarare genom att tillämpa en annan livsstil, där honnörsorden är långsammare, mindre och snålare.
<P>
Det finns en punkt som jag måste ifrågasätta. Föredraganden skriver ”För konsumenten är överkomliga priser en nyckelfråga. Många konsumenter har helt enkelt inte råd med de berörda systemen. Därför är det viktigt att intelligenta transportsystem blir rimligt prissatta och brett tillgängliga så snart som möjligt”. Det Heidelbergbaserade institutet för miljö och prognoser (UPI) beräknade för ett par år sedan att den genomsnittliga bilen i Tyskland subventioneras av regeringen, dvs. av skattebetalarna, med cirka 3 000 euro per år när väl alla direkta och indirekta transportkostnader har beaktats. Det är oacceptabelt att miljöförstöring och risker för folkhälsan ska subventioneras. Tvärtom borde de som orsakar skadan betala i enlighet med principen om öppet redovisade kostnader.
<P>
Vägbyggande och underhåll är inte de enda kostnaderna. Vi har också markutnyttjande och de många olika formerna av skada på natur och människors hälsa. Men missförstå mig inte! Jag är ingen motståndare till bättre teknik, utan jag är motståndare till denna blinda tro på tekniken. Om vi vill subventionera rörlighet, så borde vi i första hand stödja järnvägstransporter, allmänna transportmedel, cyklister och fotgängare. Det skulle vara intelligentare, sundare, säkrare och grönare.
<SPEAKER ID="013" NAME="Wiesław Stefan Kuc">
för UEN-gruppen. - (PL) Fru talman! Zita Gurmais betänkande och de rekommendationer som ingår i det är ytterligare ett steg för att förbättra trafiksäkerheten på vägarna i Europeiska unionen. De flesta av oss använder fordon på dessa vägar. De är utrustade med en teknik som hela tiden förbättras, katalytisk avgasrening, ABS, ASC, strålkastare, säkerhetsbälten etc. Men som alltid finns det ett ”men”. I allmänhet monteras denna elektroniska utrustning på dyra bilar som säkerhetstestas, har deformationszoner och är utrustade med många luftkuddar eller specialbälten. Dessa fordon kan klara nästan vilken olycka som helst, men dessvärre är de flesta fordon på våra vägar i mellan- eller lågprissegmentet. Och vad som är ännu viktigare är att försäljningen av dessa bilar ökar hela tiden och enligt motormagasinen kommer vi snart att översvämmas av billiga bilar från Indien, Kina och andra länder. Det finns helt klart en koppling mellan pris och utrustning. Bilar som kostar mellan 2 000 och 5 000 euro har i stort sätt bara motor, ratt, hjul, säten och eventuellt i vissa länder ett enda säkerhetsbälte.
<P>
I en sådan situation är det mycket uppmuntrande att det finns personer som försöker förbättra vår säkerhet. Priserna sjunker hela tiden och den obligatoriska utrustningen kan utökas kontinuerligt. Inte bara säkerhetsbälten eller ekologiska motorer. Kanske kan ABS eller system för automatisk stabilitetskontroll också bli obligatoriska i framtiden.
<P>
Jag vill gratulera Zita Gurmai till hennes innovativa betänkande. Jag är säker på att betänkandet kommer att tas emot med förståelse och stöd trots att denna utrustning har komplicerade namn och en komplicerad funktion. Vi försöker bekämpa ett enormt antal dödsolyckor och vår politiska grupp kommer att stödja detta betänkande, som vi gjorde med de tidigare betänkanden som vi diskuterade i går i kammaren.
<SPEAKER ID="014" NAME="Johannes Blokland">
för IND/DEM-gruppen. - (NL) Fru talman! Jag är mycket tacksam mot Zita Gurmai för hennes betänkande. Hon har valt rätt strategi. Sepp Kusstatscher har naturligtvis rätt i sin filosofiska kritik av termen ”intelligent bil”. Självklart talar vi här om artificiell intelligens, och därför måste vi också använda det ordet.
<P>
Det finns tre punkter som måste förtydligas i resolutionen om den intelligenta bilen. För det första måste utvecklingen av den intelligenta bilen leda till en renare miljö. För det andra måste dess utveckling få positiv effekt på trafiksäkerheten. Det gläder mig att de punkterna också framgår klart av Zita Gurmais betänkande. Låt mig också göra följande kommentarer.
<P>
För det första tycker jag det är viktigt att man anstränger sig för att uppfylla EU:s miljömål när man utvecklar den intelligenta bilen. I betänkandet sägs att kommissionens mål för nya personbilar och lätta nyttofordon är att de ska släppa ut högst 120 gram koldioxid per kilometer i genomsnitt. Låt mig tillägga att målet för 2020 är 80 gram per kilometer. Jag anser att utvecklingen av intelligenta bilar också kan bidra till att vi når det målet. I samband med en hållbar utveckling av energikällor för bilar finns det ett antal andra intelligenta möjligheter för att uppnå målen för koldioxidutsläpp.
<P>
För det andra vill jag säga att utvecklingen av intelligenta bilar också ligger i trafiksäkerhetens intresse. I betänkandet diskuteras detta ingående, så jag ska inte säga mer om det här.
<P>
Vad gäller skäl J, så måste det stå klart att varje enskild förare är skyldig att köra försiktigt, oavsett om de tekniska framstegen gör att förarna känner sig säkrare och därför mindre ansvariga. Den principen måste gälla, och det är utmärkt om förarna påminns om den.
<P>
Min slutkommentar gäller betänkandet som helhet. Det är mycket viktigt att utvecklingen av intelligenta bilar inte betraktas som en isolerad fråga jämfört med utvecklingen av en intelligent bilmiljö. Just den kombinationen erbjuder många möjligheter att minska föroreningarna och förbättra trafiksäkerheten. Ett bra trafiksystem är av avgörande betydelse för samhället. Vi måste inse att transporter sker på bekostnad av miljön och även i fortsättningen kommer att orsaka olyckor.
<P>
Men utvecklingen av intelligenta transportsystem kan naturligtvis bidra till att minska dessa negativa effekter på transporterna. Jag skulle därför igen vilja rikta uppmärksamheten på skäl 13. Jag förväntar mig ett starkt stöd från medlemsstaterna och kommissionen när det gäller införandet av olika arrangemang för både ekologisk säkerhet och fordonssäkerhet.
<P>
Jag vill också understryka att det är viktigt att kunskaperna om intelligenta transportsystem sprids ordentligt. Det kan trots allt hända att kunskaperna kommer att vara tillgängliga i medlemsstater som lider jämförelsevis mindre av de negativa effekterna av transporter som jag nämnde tidigare. I så fall skulle det vara bra om man utvecklade ett system för att å ena sidan se till att denna viktiga kunskap även blir tillgänglig för medlemsstater som är mycket intresserade av den och att man å andra sidan tar vederbörlig hänsyn till den som utvecklat och som äger de immateriella rättigheterna till de intelligenta transportsystemen. Medlemsstaterna bör komma överens om tydliga inbördes regler i denna fråga.
<SPEAKER ID="015" NAME="Luca Romagnoli" AFFILIATION="NI">
(IT) Fru talman, mina damer och herrar! Jag gratulerar Zita Gurmai till de många idéer som hon har lagt fram. Jag konstaterar att detta betänkande innehåller åtskillig mänsklig och artificiell intelligens - men jag hoppas att den förstnämnda alltid överträffar den sistnämnda. Annars riskerar vi helt nya komplikationer! Ett av våra mål bör därför vara att föreslå åtgärder som gör fordon säkrare, renare och intelligentare, medan ett annat mål bör vara att, som i förslaget, halvera antalet dödsoffer i trafiken fram till 2010.
<P>
Fram till nyligen sände italiensk TV ett skakande reklaminslag. Det visade hur en hel by utplånas från det italienska landskapet, ett helt samhälle vars invånarantal motsvarar de över 40 000 europeiska medborgare som varje år rycks bort i Europa. Vi måste därför göra allt som står i vår makt för att kraftigt minska antalet dödsoffer. Vi måste också minska antalet personer som inte omkommer, men som vållar samhället enorma kostnader genom att en så stor andel av dem får men för livet eller handikappas på annat sätt. De belastar både vårt sociala trygghetssystem och våra samveten. Vi måste göra vårt yttersta för att lösa detta.
<P>
Jag håller med om att det är oerhört viktigt för vår säkerhet att teknik tillämpas på fordon och infrastruktur. När det gäller säkerhet och stöd får vi inte lämna något ogjort, som Paweł Bartłomiej Piskorski och Wiesław Stefan Kuc konstaterade. Men att förarna är intelligenta och kunniga är lika nödvändigt. Jag anser därför att det även behövs drastiska åtgärder för att sänka hastigheterna och öka straffsatserna för brott i trafiken. Här måste jag säga att den nya italienska regeringen har lagt fram ett antal intressanta åtgärder.
<P>
Jag undrar till exempel varför det fortfarande är tillåtet att sälja bilar som kan köras i så svindlande hastigheter. Och, när det gäller Sepp Kusstatschers kommentar: Om de konsumenter och bilister som köper sådana bilar och kör omkring med dem i våra städer och tätorter inte begriper bättre, ligger ansvaret hos dem som förvaltar dessa personers frihet och avgör hur stor den ska vara. Vi måste förhindra att dessa personer handlar på ett sätt som inskränker andra människors frihet, människor som tyvärr ofta elimineras fysiskt i sådana fall.
<SPEAKER ID="016" NAME="Luís Queiró" AFFILIATION="PPE-DE">
(PT) Fru talman, herr kommissionsledamot, mina damer och herrar! Jag skulle vilja gratulera föredraganden för betänkandet, som har gett oss en förträfflig möjlighet att förena den tekniska utvecklingens bästa sidor med trafiksäkerhetens viktigaste sida, det vill säga själva säkerheten.
<P>
Genom utvecklingen av den nya informations- och kommunikationstekniken kan vi uppnå det politiska och sociala målet att minska antalet människor som skadas i trafiken. Detta gissel i den europeiska trafiken borde kunna undanröjas.
<P>
Men för att utnyttja denna nya möjlighet till fullo behövs kampanjer som medvetandegör allmänheten med kortfattad, tydlig och begriplig information om dessa nya intelligenta fordonssystem, och som når så många människor som möjligt.
<P>
Det är viktigt att se till att utvecklingen och införandet av IKT-baserade ”intelligenta fordonssystem” vinner acceptans på internationell nivå. Vi behöver fortfarande se till att medlemsstaterna och branschen uppmuntrar och stödjer investeringar i dessa system.
<P>
En rad vanliga säkerhets- och miljömål kan beaktas då vi tar itu med dessa problem på ett integrerat sätt. Som flera ledamöter här redan har framhållit handlar det särskilt om infrastruktur och trafikbeteende.
<P>
Men sanningen att säga fungerar inte alla moment i processen lika bra. Det brister fortfarande i marknadsföringen av dessa system. Höga priser gör att många människor än i dag ser de säkraste bilarna som lyxprodukter. Även bristen på spridnings- och upplysningskampanjer hindrar fordonen från att ta marknadsandelar.
<P>
Som kommissionsledamoten konstaterade är det därför mycket viktigt att framgångsrikt slutföra förhandlingarna om att göra eCall-systemet till obligatorisk standardutrustning i nya fordon från och med 2010. Enbart detta initiativ kan, när det har lanserats i full skala i Europa, uppskattningsvis rädda uppemot 2 500 människoliv per år.
<P>
En annan grundläggande fråga som tas upp i betänkandet är målet att utrusta samtliga nya fordon med elektronisk stabilitetskontroll från och med 2012. Detta kommer att rädda tusentals människoliv och göra att många slipper att skadas i den europeiska trafiken varje år.
<P>
Vi skulle därför vilja fråga kommissionsledamoten om han kan garantera att detta mål kvarstår till den fastställda planerade tidpunkten, 2012.
<P>
Vi behöver alla känna att vi bekämpar trafikdödligheten i Europa genom att försöka tillämpa ny teknik på vägtransporter i verksamma och hållbara lösningar. Det är följaktligen av största vikt att de berörda parterna samordnar sina åtgärder och att kommissionen och medlemsstaterna stöder forskning om ny informationsteknik och gör förarna medvetna om hur denna kan gagna dem genom att öka deras säkerhet.
<P>
Kort sagt: Vi måste alla samarbeta för att dessa system ska komma ut på marknaden till överkomliga priser och bli en del av vardagen, så att konsumenternas efterfrågan på dem ökar.
<SPEAKER ID="017" NAME="Robert Evans" AFFILIATION="PSE">
(EN) Fru talman! Jag vill ansluta mig till de föregående talarna, som tackade föredraganden för hennes arbete med att lägga fram initiativet för parlamentet.
<P>
I en debatt i går kväll sa jag att en självrannsakan den här veckan pågår på många håll i EU om vad Europatanken egentligen syftar till. Hur kan vi återvinna medborgarnas förtroende och verkligen visa de europeiska invånarna att vi uträttar ett värdefullt arbete för att skydda dem, deras familjer och deras intressen?
<P>
Här har vi, anser jag, ett sådant exempel. Vi utvärderar säkerhetsåtgärder och användningen av modern teknik för att hjälpa medborgarna i svåra situationer. Vi försöker argumentera för bättre bilutrustning. Här finns det naturligtvis en europeisk dimension, eftersom nästan varje land i Europa tillverkar bilar (även om det tyvärr tillverkas färre bilar än tidigare i Storbritannien). Människor kör franska, italienska eller tyska bilar som tillverkas i Spanien eller Storbritannien och monteras på ytterligare någon annan ort. Vi behöver naturligtvis en gränsöverskridande lagstiftning till stöd för strängast möjliga normer. Om vi genom detta initiativ räddar liv genom att sörja för att medicinska räddningsinsatser genomförs i tid, så att människor som annars skulle ha avlidit kan överleva en trafikolycka - då är detta något som borde väcka sympati hos medborgarna i Storbritannien, Irland och andra europeiska länder.
<P>
Till att börja med kanske vi ser detta som ett väldigt futuristiskt initiativ, som inte kommer att förverkligas på länge. Men för inte så värst länge sedan var radio inte standard i bilar. Jag tänker tillbaka 30 år i tiden när jag själv blev bilägare för första gången, men när jag nu ser mig om i kammaren ser jag vissa ledamöter som kanske blev bilägare för första gången för ännu längre sedan. I dag vet jag inte om det ens går att köpa en bil utan radio, CD-spelare och så vidare. Som föregående talare konstaterade är dagens bilar snabbare och mer sofistikerade än någonsin. Inom kort finns satellitnavigation och andra elektroniska system som vi talar om i det här sammanhanget i bilarna. Detta blir antagligen standardutrustning inom de närmaste 20 åren, vilket vi bör välkomna och sprida kunskap om. Jag vill därför gratulera alla inblandade.
<SPEAKER ID="018" NAME="Zdzisław Zbigniew Podkański" AFFILIATION="UEN">
(PL) Fru talman! Att utrusta bilar med automatisk elektronisk stabilitetskontroll och automatisk nödsamtalstjänst är en utmaning för oss i dag. Mycket talar för att detta bör genomföras. Först och främst ökar det förarnas och medtrafikanternas säkerhet. Varje år omkommer 41 600 människor i trafiken i Europa. Tusentals andra trafikanter blir funktionshindrade eller får andra hälsoskador i trafiken - detta borde vara skäl nog för oss alla. Om räddningstjänsten nådde de skadade tidigare skulle långt färre människor omkomma i trafiken. Att införa en automatisk nödsamtalstjänst är därför en ytterst angelägen lösning.
<P>
Den tredje viktiga faktorn som starkt påverkar antalet olyckor är vägarnas skick. Att investera i vägnätet är mycket viktigt, särskilt i de nya medlemsstaterna och i eftersatta regioner med bristfällig infrastruktur. Då vägnätet moderniseras och byggs ut är det viktigt att man granskar miljön runt omkring. Träd som växer vid vägbanan bidrar starkt till att öka antalet trafikolyckor med dödlig utgång.
<P>
Innovation i bilbranschen betyder inte bara säkra fordon och trygga människor. Det handlar också om att minska de skadliga miljöeffekterna av koldioxidutsläpp från bilar. Det är bra att föredraganden har tagit upp detta problem och en rad andra frågor. Jag skulle därför vilja framföra min uppskattning för ett väl genomfört arbete.
<P>
Det enda som jag inte kan finna mig i är beteckningen ”intelligent bil”. Jag håller med föregående talare, som ansåg att detta begrepp ska förbehållas kännande organismer. Det här resonemanget leder fram till en situation där ”intelligenta bilar” körs av förare som behärskar tekniken. Vem ska då delta i den utbildningsverksamhet som betyder så mycket för att förbättra trafiksäkerheten och för att vi ska kunna dra nytta av civilisationens tekniska landvinningar?
<SPEAKER ID="019" NAME="Reinhard Rack" AFFILIATION="PPE-DE">
(DE) Fru talman! Jag är föredragande för betänkandet ”Mot en ny kultur för rörlighet i städer”. Betänkandet har redan behandlats av utskottet för transport och turism, och min viktigaste uppgift just nu är utan tvekan att få till stånd en omröstning i kammaren under sammanträdesperioden i juli. På så vis kan vi sända ut rätt signaler i god tid inför kommissionens handlingsplan om rörlighet i städer, som ska läggas fram i höst. En av dessa signaler hör direkt ihop med ämnet för dagens debatt.
<P>
Särskilt i tätorter och städer får vi allt svårare att finansiera större hårdvarusatsningar. Med detta menar jag vägbyggen. Det finns också ett antal goda skäl att avstå. Därför måste vi i stället använda oss av lämplig mjukvara, det vill säga intelligenta fordon och lika intelligent organiserade trafikflöden, så att vi kan utnyttja våra knappa vägnätsresurser bättre. Trafikstockningar är ett problem som utan tvekan enbart kan lösas med ny och bättre teknik.
<P>
I det här sammanhanget anordnade vi en utfrågning under överläggningarna i utskottet för transport och turism. Branschens företrädare hävdade, föga förvånande, att allt är möjligt. Möjligheterna är förvisso stora. Men å ena sidan behöver bilbranschen få de rätta signalerna i god tid, och å andra sidan måste vi se till att system för förarstöd, när de väl är färdigutvecklade, byggs in i det stora flertalet fordon så att inte bara några få välbeställda bilägare får råd med dessa finesser.
<P>
Detta är ett argument som med rätta framfördes under debatten i dag. Vi får inte begränsa de bästa, nya tekniska landvinningarna till att enbart gälla ett fåtal bilar, så att det stora flertalet bilägare i princip får fortsätta att brottas med samma gamla problem, som nu förvärras genom att systemen inte riktigt är kompatibla med varandra. Om vi verkligen vill studera trafikflödena och de problem de orsakar, och samtidigt vara öppna för den personliga rörlighetens möjligheter, behöver vi vidta många väl samordnade åtgärder.
<P>
Låt mig här avslutningsvis nämna ett argument som Dieter-Lebrecht Koch gjorde rätt i att föra på tal. Ny, bra, förbättrad teknik kan användas för att göra bilar säkrare och trafiken mindre farlig. Men den kan också missbrukas och leda till att bilförarna inbillar sig att bilen kör sig själv, så att de egentligen inte längre behöver vara särskilt aktsamma i trafiken. Att kunna slappna av bakom ratten är ju behagligt, men i mina ögon är det mycket viktigare att köra säkert och, i synnerhet, att vara medveten om följderna av det egna trafikbeteendet. Detta är ännu ett område där vi inte får tappa utvecklingens psykologiska konsekvenser ur sikte.
<SPEAKER ID="020" NAME="Bogusław Liberadzki" AFFILIATION="PSE">
(PL) Fru talman, herr kommissionsledamot! Jag vill framföra mina mycket varma gratulationer till Zita Gurmai. Hon har inte bara gjort en intellektuell bedrift utan också medverkat vid ett antal informationsträffar. Hon har verkligen gett allt för sitt betänkande. Vi vill varmt uttrycka vår uppskattning och vårt tack till föredraganden.
<P>
Vi talar i dag om den intelligenta bilen. Låt oss inte grubbla över hur lämplig beteckningen ”intelligent” är. I går diskuterade vi intelligenta vägar utan att direkt kalla dem för ”intelligenta vägar”. I går hade vi många förbehåll - i dag är den ömsesidiga förståelsen större. Det finns förstås en tredje faktor: den intelligenta föraren. Hur ska föraren använda sin intelligens? Först och främst måste föraren vilja dra nytta av den intelligenta bilen. Vi måste övertyga bilförarna om att det här handlar om en ekonomisk kalkyl. Hur mycket smärta kan vi tänka oss att stå ut med, hur många dagar vill vi ligga på sjukhus, för att spara 1 000 euro på att köpa en tekniskt mindre avancerad bil? Det handlar om att vara medveten om att intelligenta bilar och vägar leder till färre och mindre allvarliga trafikolyckor och bättre livskvalitet. Vi kan komma dit, men jag upprepar att förutsättningen är att vi inser att den nya tekniken är värd 1 000 euro extra.
<SPEAKER ID="021" NAME="Malcolm Harbour" AFFILIATION="PPE-DE">
(EN) Fru talman! Först och främst vill jag bara varmt välkomna Antonio Tajani och gratulera honom till utnämningen. Det är mycket viktigt att han närvarar vid denna betydelsefulla debatt.
<P>
Låt mig till att börja med ge Zita Gurmai en eloge. Hon har uträttat ett strålande arbete, inte bara med att sammanställa betänkandet, utan också med att främja hela eSafety-programmet för den intelligenta bilen.
<P>
Jag vill också påpeka för kommissionen att detta är ett anmärkningsvärt exempel på hur kommissionens initiativ kan sammanföra personer från olika verksamhetsområden - som ni vet arbetade ju Viviane Reding och hennes föregångare Erkki Liikanen aktivt med denna fråga. Det gläder mig att se att mina vänner André Vits and Juhani Jaaskelainen sitter bakom kommissionsledamoten, eftersom deras insats har varit avgörande för att föra samman alla parter och verkligen få något gjort. Jag kan bara säga som Robert Evans: Detta visar på ett anmärkningsvärt sätt hur EU-organen kan samarbeta utan tungrodd lagstiftning, bara viljan att komma någon vart finns där.
<P>
Det är bara en sak som är lite tråkig i dag, och jag hoppas att ni tar upp detta på parlamentets vägnar, fru talman. De övriga huvudrollsinnehavarna i programmet för intelligenta bilar lyser med sin frånvaro på första bänkraden. Rådet bär ett väsentligt ansvar. Medlemsstaterna är till stor del ansvariga för mycket av den detaljerade lagstiftning som ska bidra till att införa programmen och hjälpa våra medborgare. Varför är de inte här när vi debatterar frågan?
<P>
Låt mig kommentera vad mina kolleger har sagt om de viktigaste punkterna beträffande bilar och vägar. Till de kolleger som talade om säkerhetsteknik i bilar vill jag säga att hela branschens framväxt har präglats av tekniskt framåtskridande. Det är visserligen riktigt att ny säkerhetsteknik först infördes i dyrare bilar med mindre tillverkningsserier. Men sedan har tekniken steg för steg införts även i billigare modeller, och i dag är låsningsfria bromsar standard i samtliga bilar som säljs i EU. Detta är just ett intelligent system. Intelligens handlar nämligen i mina ögon om att samla in och använda information. Det är precis vad dessa system gör. När ett system för att samla in information väl är på plats, kan man använda det för att bygga låsningsfria bromsar. Marginalkostnaden blir minimal.
<P>
Men om eCall införs kommer samtliga bilar att utrustas med detta system för yttre informationsinsamling. Detta är precis vad vi behöver vid samverkan med intelligenta motorvägssystem, som ju också handlar om att samla in information.
<P>
Till Robert Evans vill jag säga att Storbritannien i dag nästan tillverkar fler bilar än någonsin, och det finns fler biltillverkare i Storbritannien än i något annat land i EU. Så smäda inte våra biltillverkare! I mina hemtrakter finns Storbritanniens första intelligenta motorväg, som anpassar antalet körfält och hastighetsbegränsningen till trafikflödet. Jag kan berätta att detta inte bara får trafiken att flyta smidigare, utan även minskar bränsleförbrukningen. Det tjänar alla på.
<P>
Detta är vad det handlar om: att alla vinner på att använda intelligens. Jag hoppas att samtliga här ställer upp på detta.
<SPEAKER ID="022" NAME="Genowefa Grabowska" AFFILIATION="PSE">
(PL) Fru talman! Jag skulle vilja gratulera min kollega Zita Gurmai till ett fantastiskt arbete. Hon behärskar ett område som anses vara mycket tekniskt och ”manligt” och har skrivit ett utmärkt betänkande om det.
<P>
Informationstekniken dominerar vårt samhälle. Maskinerna är med oss från morgon till kväll. Vi kunde snabbt konstatera att de gör livet lättare, och vi har lärt oss att utnyttja dem. Det är därför utmärkt att kommissionen genomför det här initiativet om ”intelligenta bilar” och, som ett led i den övergripande strategin för informationssamhället och medierna, tar sig an ett område som berör oss alla starkt, nämligen människornas säkerhet i trafiken. Jag gillar beteckningen ”intelligent bil” och har inget att invända emot den, eftersom jag förstår att den används symboliskt. ”Intelligent bil” är en spännande beteckning som drar till sig människors och mediers uppmärksamhet och inte är bokstavligt menad. För mig står beteckningen för ett modernt, europeiskt transportväsende som blir allt säkrare, miljövänligare och effektivare tack vare den nya informations- och kommunikationstekniken.
<P>
Den intelligenta bilen ska för det första hjälpa människor, för det andra gagna miljön och för det tredje effektivisera transporterna i Europa. Jag är inte säker på att den intelligenta bilen är i behov av gigantiska marknadsförings- och reklamkampanjer. Människor är nyfikna av sig och gillar att köpa nya produkter, särskilt om priserna är rimliga.
<P>
Dessa bilar är lite dyrare än andra, men jag är övertygad om att alla som köper dem känner att de investerar i sin egen säkerhet. Jag tror inte heller att någon kommer att tycka att några få euro för att garantera säkerheten är bortkastade pengar. Det enda jag vill tillägga är att användarna inte bara behöver veta vad den intelligenta bilen är utrustad med, utan också hur den fungerar. Användarna måste lära sig att hantera den moderna tekniken, som vi så ofta har en teoretisk tillgång till utan att använda i praktiken.
<P>
Jag skulle gärna se att den ”intelligenta bilen”, som ytterligare en säkerhetsdetalj, gjorde det omöjligt att använda mobiltelefoner. I bilar bör mobiltelefoner sitta så att de inte distraherar föraren från trafiken.
<P>
Slutligen vill jag säga att inte ens den intelligentaste bilen, utrustad med alla de senaste tekniska finesserna, kommer att uppfylla våra förväntningar om föraren gör något fel och om Europas vägnät inte håller samma höga kvalitet som det redan gör i vissa av EU:s medlemsstater.
<SPEAKER ID="023" NAME="Marian-Jean Marinescu" AFFILIATION="PPE-DE">
(RO) Fru talman, kära kolleger, herr kommissionsledamot! Det gläder mig verkligen att kunna rikta ordet till er i er nya befattning. Jag vill gratulera Zita Gourmai för detta välbehövliga betänkande.
<P>
Oljepriset har stigit i oroväckande takt och våra insatser för att byta ut traditionella bränslen har ännu inte krönts med den framgång vi räknade med. För närvarande är lösningarna antingen alltför dyra, eller omstridda, eller tekniskt oprövade. Ändå har bilen förblivit européernas mest populära transportmedel. Detta orsakar tyvärr ett antal problem, såväl i samhället som för miljön. Det leder till olyckor med sakskador och, vad värre är, till att människor omkommer.
<P>
Det är nödvändigt att införa intelligenta transportsystem i stor skala, i synnerhet elektronisk stabilitetskontroll. Härigenom kan vi rädda tusentals människoliv, minska föroreningarna och trafikstockningarna, och förbättra såväl förarkomforten som relationerna mellan trafikanterna. Medlemsstaterna och det privata näringslivet bör engagera sig alltmer aktivt, såväl för att utveckla och genomföra initiativen för eSafety, som för att utveckla nya kollisionsförhindrande system, nya material och nya typer av givare som kopplar ihop bilarna sinsemellan och bilarna med vägarna. Det går helt klart inte att särskilja initiativet Den intelligenta bilen från initiativet för intelligenta vägar. Jag stöder helt och hållet kommissionens förslag att införa ett program för kooperativa trafiksystem och se till att de erforderliga radiofrekvenserna är tillgängliga. Försöksverksamhet i flera länder har visat att sådana program ger märkbara förbättringar och att de visserligen kostar pengar, men ger utdelning på längre sikt.
<P>
Det är riktigt att dessa system främst inriktar sig på trafik på motorvägar och i det transeuropeiska transportnätet. Jag vill dock framhålla att skillnaderna mellan betydande infrastruktur och andra vägtyper långsiktigt behöver minska, särskilt i de nya medlemsstaterna. Medlemsstaterna måste använda det EU-stöd de får tillgång till effektivt, och finna andra finansiella och tekniska lösningar som låter dem planera och genomföra långsiktiga strategier för att införa förarstöd och kooperativa system även på sträckor som är verkligt problematiska. Hit hör nationella, regionala och lokala vägar, förbifartsleder för godstransport och att koppla ihop vägnätet med tätorter från ... i områden kring tätorter och i gränsregioner.
<P>
Kommissionen och medlemsstaterna bör också fortsätta sina insatser för att harmonisera regelverket för eCall och för nödsamtalstjänsten 112. Dessa utgör stommen för den grundläggande säkerheten och för att garantera en långsiktig rörlighet, till gagn för de europeiska medborgarnas välfärd.
<SPEAKER ID="025" NAME="Pierre Pribetich" AFFILIATION="PSE">
(FR) Herr talman, herr kommissionsledamot, mina damer och herrar! Jag vill först och främst gratulera vår kollega Zita Gurmai till betänkandet om initiativet Den intelligenta bilen, som är en utmärkt prestation. Vi känner alla till att rörlighet utvecklar samhället genom att skapa välstånd, tillväxt och därmed förmågan att främja solidariteten mellan olika regioner och deras invånare. Om vi eftersträvar en hållbar utveckling måste vi blanda olika former av transport för att förbättra trafikflödet både i städerna och på landsbygden. Det är definitivt inte aktuellt att anpassa hela samhället till bilen, som fallet var förr, men motorfordon förblir ändå avgörande för den intelligenta och hållbara rörlighet som vi strävar efter. För att uppnå detta måste vi utforma intelligenta, hållbara fordon som uppfyller tre krav: De ska vara säkrare, renare och intelligentare. Principuttalanden är en sak, men EU måste också praktiskt stödja detta initiativ genom direktiv och en politik som långsiktigt integrerar samtliga elektroniska system, såväl nomadiska som andra, och gör det möjligt att styra flödena och att köra bilar som är säkrare, renare och släpper ut mindre koldioxid och partiklar.
<P>
Vi måste därför uppmuntra biltillverkare som utvecklar nya bilmodeller att redan nu införa samtliga dessa elektroniska system. Syftet är inte bara att göra fordonen effektivare och körupplevelsen trevligare, utan också att sänka kostnaderna och förenkla tillverkning och installation.
<P>
Om vi vill åstadkomma en hållbar rörlighet måste även våra politiska åtgärder breddas. Forskningsprojekt och innovation bör utmynna i ett intelligent vägnät som ökar säkerheten, minskar energikostnaderna, låter fordon kommunicera sinsemellan och gör trafikflödet smidigare. EU vill verka för ett kunskapsbaserat samhälle och en hållbar utveckling. Här utgör dessa initiativ kronan på verket.
<P>
Avslutningsvis vill jag framhålla att det är ytterst angeläget att vi är verkligt ambitiösa då vi formulerar målen och skapar förutsättningarna för Europas tillväxt och utveckling. Som det konstateras i betänkandet av vår kollega Zita Gurmai är Europaparlamentet övertygat om att kommissionen kommer att uppfylla dessa förväntningar och behov genom att höja ribban för intelligenta bilar i Europa, och äntligen tillhandahålla de medel som behövs för att förverkliga vår ambition.
<SPEAKER ID="026" NAME="Etelka Barsi-Pataky" AFFILIATION="PPE-DE">
(HU) Herr talman! Jag stöder föredraganden Zita Gurmais betänkande. Det är dags att inleda en ny epok i det europeiska transportväsendets historia genom att införa intelligenta transportsystem. Om vi vill reagera klokt på klimatförändringen är införandet av intelligenta transportsystem ett av våra viktigaste verktyg - för att inte säga vapen. Vid ett av Europaparlamentets sammanträden för två år sedan sa jag att jag ansåg att en av transportsektorns viktigaste utmaningar i dag är att lansera intelligenta transportsystem på bred front i Europa. Ett år senare lade jag fram Europaparlamentets synpunkter på vitboken om den gemensamma transportpolitiken här i parlamentet. Parlamentet ställde sig då som nu entydigt bakom intelligenta transporter, som det ansåg vara en av de viktigaste prioriteringarna för den europeiska transportpolitiken. Men varför gör det så trögt? Tekniken finns ju att tillgå på många håll.
<P>
Hit hör till exempel den intelligenta bilen och IKT-baserade system för trafikstyrning. European Geostationary Navigation Overlay System (EGNOS) kommer att vara i drift från 2009, och Galileosystemet från 2013. Bilar är något som de europeiska industriföretagen är mycket bra på. Vi klarar oss utmärkt i den globala konkurrensen, inte minst tack vare innovationsförmågan hos sektorns små och medelstora företag. Dessutom äger utvecklingen i branschen i dag rum i såväl västra som östra Europa. I Budapest finns exempelvis förutom Budapest-universitetet för teknik och ekonomi två viktiga kunskapscentra av europeisk rang. Det visar att branschen går in för det här. Nu är det dags för gemenskapen, och i synnerhet medlemsstaterna, att handla. Beträffande till exempel Equal-programmet måste de genomföra de infrastrukturinvesteringar som krävs. Beträffande initiativet om den intelligenta bilen och intelligent infrastruktur måste ekonomiska förutsättningar skapas som främjar deras utveckling. Att införa ny teknik är ju ingen lätt uppgift, men offentliga upphandlingar på väl valda områden kan hjälpa processen på traven. Vår verktygslåda är stor. Vi uppmanar kommissionen att formulera en lämplig, branschöverskridande strategi som underlättar införandet av intelligenta transportsystem.
<P>
Europas medborgare förlorar många värdefulla minuter, för att inte säga timmar, på resande fot. Samtidigt orsakar fordonen onödiga föroreningar av atmosfären. Den personliga rörligheten hotas bland annat genom att bränslepriserna börjar göra dessa bilresor ekonomiskt ohållbara. Intelligenta transporter är en nyckelfaktor för att lösa problemen. De europeiska medborgarna är i dag öppna för att överväga alla tänkbara lösningar på de problem jag här har beskrivit. Låt oss därför handla nu.
<SPEAKER ID="027" NAME="Jörg Leichtfried" AFFILIATION="PSE">
(DE) Herr talman, herr kommissionsledamot, mina damer och herrar! Låt mig först uppriktigt tacka vår föredragande Zita Gurmai för hennes betänkande. Jag vet att Zita är en person som tar itu med saker och ting med slagfärdighet, beslutsamhet, intelligens och energi. Jag anser att detta är precis den anda som präglar betänkandet.
<P>
Jag skulle också vilja passa på att komplettera något som Genowefa Grabowska sa. Jag anser inte att bilar huvudsakligen ska vara till för män, utan lutar snarare åt motsatsen. Om vi kan lita på olycksstatistiken så är kvinnors trafikbeteende mer förutseende, försiktigare och säkrare. De kör med andra ord intelligentare, vilket i mina ögon gör en kvinna särskilt lämplig som föredragande för detta betänkande.
<P>
Nu till saken. Vi är alla medvetna om att vägtrafiken i Europa förbrukar mycket energi och släpper ut enorma mängder avgaser. Trafiken utgör en av de allvarligaste hälsoriskerna i Europa. Antalet personer som omkommer eller skadas i trafiken varje år är enormt. Det är därför viktigt att EU:s lagstiftare strävar efter att minska dessa siffror. Vi behöver följaktligen tillverka intelligentare bilar i ordets verkliga mening, som gör sådana händelser sällsyntare i framtiden.
<P>
Jag anser att detta betänkande är ett steg åt rätt håll. I likhet med Reinhard Rack anser jag emellertid att nyckeln till framgång är att den stora massan bilägare får tillgång till dessa system, så att de får en bred tillämpning och inte förblir en lyx för en så att säga exklusiv personkrets. Jag anser att denna åsikt tydligt uttrycks även i betänkandet. Det är därför menar att vi bör anta betänkandet i dag.
<SPEAKER ID="028" NAME="Emanuel Jardim Fernandes" AFFILIATION="PSE">
(PT) Herr talman, herr kommissionsledamot! Jag vill inleda med att tacka Zita Gurmai för hennes utmärkta betänkande, och för att hon har slagit på trumman för det och på så vis har uppmuntrat berörda aktörer att medverka.
<P>
Problemet är allvarligt. Vi får inte glömma att 42 000 människor omkom 2005. Jag kan inte glömma att 150 personer per miljon invånare omkom 1993, även om andelen har minskat sedan dess.
<P>
Detta betänkande och vår kollegas arbete är mycket betydelsefulla. Låt mig lyfta fram två punkter.
<P>
Rörlighet är en förutsättning för att det europeiska samhället ska fungera. I vår vardag är vi alla beroende av transport. När transporten och rörligheten ökar uppstår allt fler problem i samhället och för miljön. Det är därför bäst att vidta åtgärder steg för steg - men handla måste vi, och det snabbt. De svårigheter som konsumenterna och bilbranschen möter måste beaktas, men detta får inte hindra oss från att driva igenom våra säkerhetsmål.
<P>
Den andra punkten handlar om information. Det behövs konsumentupplysning om intelligent infrastruktur och intelligenta bilar. Informationen bör vara tydlig, lättbegriplig och tillgänglig vid rätt tillfälle. Återförsäljare och deras säljare, agenter, medlemsstater, regioner, lokala myndigheter och medier har här ett stort ansvar. EU måste sörja för att detta samarbete uppstår. Vi kan inte på egen hand uppnå slutmålet, som utan tvekan både kommissionen och vår föredragande delar.
<SPEAKER ID="029" NAME="Inés Ayala Sender" AFFILIATION="PSE">
(ES) Herr talman! Jag skulle vilja gratulera min kollega Zita Gurmai varmt till hennes entusiastiska insats för att förvandla vår ungdoms ”fantasibilar” till verkliga bilar som gagnar Europas framtid.
<P>
Här spelar naturligtvis tekniken en viktig roll. De förslag som hon lägger fram i sitt ambitiösa betänkande kommer att hjälpa oss att även i framtiden förbättra transportsektorn, vilket EU har åtagit sig att göra.
<P>
När vi nu har enats om att ta Galileo i drift, tror jag att den ”intelligenta bilen” blir ett av de initiativ som tillhandahåller innehåll som kan spridas med Galileo.
<P>
I går antog vi direktivet om samlade åtgärder för säkrare vägar, men gick inte längre än så. Redan i detta direktiv framhölls vikten av att utveckla intelligenta och interaktiva system och fordon. När infrastrukturen väl är på plats återstår givetvis bara det intelligenta fordonet.
<P>
Den intelligenta bilen gör det också lättare att förebygga och kontrollera trafikförseelser, särskilt sådana som avser beteendet vid trafikljus, hastighetsbegränsningar och alkolås. När det gäller trafiksäkerheten får system som varnar för fotgängare och andra sårbara trafikanter stor betydelse.
<P>
eSafety-systemet har blivit kraftigt försenat. Herr kommissionsledamot, vi har redan uttryckt vår önskan att systemet införs i samtliga fordon, inte bara i exklusivare modeller. Zita Gurmai vill att detta genomförs snarast.
<P>
Vi föreställde oss emellertid också att detta även skulle gälla yrkesfordon, särskilt inom jordbruket, där förarens isolering förvärrar följderna av en olycka om hjälpen dröjer.
<P>
Jag frågar er: När kan vi införa eSafety för yrkesfordon, i synnerhet för jordbruksredskap?
<P>
Den ”intelligenta bilen” bör hur som helst vara tillgänglig för alla. Vi behöver stödja dessa tekniker och göra dem billigare och mer lättillgängliga, inte bara för de stater som är i störst behov av dem, utan för samtliga europeiska medborgare.
<SPEAKER ID="030" NAME="Milan Gaľa" AFFILIATION="PPE-DE">
(SK) Enligt betänkandet kan initiativet Den intelligenta bilen inte genomföras fullt ut om det inte genomförs på samma gång som initiativen för ”intelligenta vägar”. Men som några ledamöter före mig har påpekat kan det inte heller genomföras om det inte finns intelligenta förare som förstår trafikreglerna och besitter den erforderliga tekniska kunskapen.
<P>
Som läkare vill jag tillägga att intelligenta europeiska förare också bör vara mycket bättre förberedda för att ge första hjälpen. Förarna behöver utbildas löpande, inte bara teoretiskt utan även genom lämpliga praktiska simulationer av trafikolyckor, så att de är förberedda och kan reagera korrekt och ge första hjälpen på rätt sätt. Härigenom räddas fler liv i allvarliga olyckssituationer. Jag ville här helt kort nämna detta, eftersom ett av initiativets mål är att rädda liv.
<SPEAKER ID="031" NAME="Marusya Ivanova Lyubcheva" AFFILIATION="PSE">
(BG) Herr talman, herr kommissionsledamot, fru föredragande! Det är uppenbart att en förbättring av medborgarnas trafiksäkerhet kräver gemensamma åtgärder och en integrerad politik. Detta har några viktiga konsekvenser. För det första uppstår behovet av förebyggande åtgärder, bättre infrastruktur, bättre förarkunskaper och införandet av fordonstekniska innovationer som ökar säkerheten. För det andra att trafiksäkerheten ökas genom kontroll och övervakning längs hela kedjan. Föredraganden förtjänar mycket beröm för detta initiativ och för att betänkandet håller en så hög kvalitet. Initiativet Den intelligenta bilen handlar inte bara om tekniska lösningar, utan också om att minska riskerna och öka säkerheten. Det handlar om att överleva, något som måste vara möjligt för samtliga medborgare. Medan betänkandet sammanställdes genomfördes en lyckad upplysningskampanj, och även här har föredraganden gjort sig förtjänt av våra gratulationer.
<SPEAKER ID="032" NAME="Tomáš Zatloukal" AFFILIATION="PPE-DE">
(CS) Trafiksäkerheten bör främjas genom stödsystem. Dessa system gagnar förarna och får trafiken att flyta bättre. De syftar till att underlätta bilkörningen och minska risken för att föraren mister koncentrationen. Teknik för intelligenta bilar gör det möjligt att minska eller till och med helt undanröja dessa problem. Jag stöder föredragandens åsikt att användningen av intelligenta fordonssystem och tillämpningar för närvarande ännu är mycket begränsad jämfört med de möjligheter som finns. Jag instämmer också i att vi efter hand bör utnyttja dessa system och tillämpningar fullt ut. Intelligenta bilar förutsätter också stöd av en intelligent infrastruktur, men den ”intelligenta vägen” är ännu inte färdig. Det står helt klart att antalet trafikolyckor med dödlig utgång kan minskas om aktiva säkerhetskomponenter byggs in i bilarna. eCall förstärker effektivt de övergripande trafiksäkerhetssystemen. Jag gratulerar föredraganden till hennes betänkande.
<SPEAKER ID="033" NAME="Antonio Tajani">
ledamot av kommissionen. - (IT) Herr talman, mina damer och herrar! Parlamentets arbete, texten till det meddelande som utarbetades av kommissionsledamoten Viviane Reding (i vars ställe jag är här) samt Zita Gurmais utmärkta arbete sänder i dag en viktig signal till medborgarna på åhörarläktaren, som kan sägas företräda 500 miljoner unionsmedborgare. Signalen är att institutionerna lyssnar på medborgarna och försöker hitta sätt att tillgodose deras behov. Detta bör parlamentet, rådet och kommissionen se som sin mest angelägna uppgift.
<P>
Endast på så vis kan vi överbrygga klyftan mellan EU-medborgarna och EU-institutionerna. De skeptiker som röstade nej i folkomröstningarna bemöts bäst genom att vi visar att Europa står medborgarna nära. Vi måste sända en tydlig signal och våga handla. Det måste framgå att människorna och medborgarnas behov står överst på vår dagordning. Herr talman! Det gläder mig därför att kunna hörsamma er erbjudan.
<P>
Både jag själv och det generaldirektorat som lyder under kommissionsledamoten med ansvar för transport kommer att prioritera trafiksäkerheten. Det sa jag redan i det tal som gjorde det möjligt för mig att vinna parlamentets förtroende - och efter alla dessa år tackar jag än en gång för det visade förtroendet. Medborgarnas säkerhet och individen måste stå i centrum för vårt initiativ.
<P>
Jag har med stort intresse tagit del av hela debatten. Institutionerna har i dag eftertryckligt visat att de försöker att hitta lösningar och rädda människoliv. Varje människoliv som vi kan rädda genom vårt lagstiftningsarbete och vårt engagemang är en fjäder i hatten för oss. Det är därför som vi behöver fortsätta arbetet. Det är därför som jag håller med de många ledamöter som i dag har framhållit hur viktigt det är med intelligenta instrument och intelligenta bilar. Men visst är det så att vi först och främst måste se till att människorna kör intelligent. Det största ansvaret vilar på de medborgare som sätter sig bakom ratten, och som måste inse att de har andra medborgares liv i sina händer.
<P>
Tekniken måste otvivelaktigt tjäna människan, som är den grundläggande, mänskliga faktorn. Som jag sa i mitt anförande: Jag instämmer därför i att förare och medborgare behöver utbildas om de nya verktyg som vi, tack vare teknik och forskning, kan införa till gagn för medborgarna. Det är ju meningslöst att använda statliga eller privata medel till forskning om inte de upptäckter som görs, och de initiativ som framgångsrikt genomförs, inte är till för medborgarna och syftar till att rädda människoliv. Än en gång: Det är därför som trafiksäkerheten förblir en prioritet för oss - jag gör härmed en formell utfästelse gentemot Europaparlamentet - och är en av de viktigaste uppgifter som kommissionen och transportsektorn kommer att ägna sig åt under de närmaste månaderna.
<P>
Jag skulle helt kort vilja svara på Pierre Pribetichs frågeställningar angående tidsaspekten. På grundval av ett samråd som inleddes den 23 maj 2008 har kommissionen föreslagit en förordning om krav för typgodkännande av allmän säkerhet hos motorfordon. Genom förordningen blir elektronisk stabilitetskontroll obligatorisk i nytillverkade fordon från och med 2012, i syfte att kraftigt förbättra deras säkerhet. Förordningen innehåller hänvisningar till de tekniska bestämmelser som harmoniserades vid det världsforum som FN:s ekonomiska kommission för Europa genomförde.
<P>
Beträffande tunga fordon vill jag svara Inés Ayala Sender att FN:s ekonomiska kommission för Europa vid sitt världsforum för harmonisering av fordonsföreskrifter i november 2007 godkände en text om obligatorisk installation av elektronisk stabilitetskontroll och tekniska normer för detta. Europeiska kommissionen har uttalat sitt stöd för texten, vilket innebär att det från 2010 blir obligatoriskt med elektronisk stabilitetskontroll i nya modeller i de flesta tunga fordonskategorier.
<P>
Så till de yrkesfordon, särskilt i jordbruket, som hon nämnde. I Europa orsakas tyvärr fortfarande olyckor med dödlig utgång av jordbruksredskap, i vissa fall av oaktsamma förare som struntar i att köra försiktigt. För närvarande vidtas inga särskilda åtgärder här, eftersom vi har prioriterat bilar och tunga fordon. Men jag välkomnar hennes förslag i de delar det berör mitt eget ansvarsområde. Förslaget framstår för mig som viktigt och nödvändigt, särskilt för landsbygden, och jag ska därför vidarebefordra det till kommissionsledamot Viviane Reding. Låt mig upprepa att det inom jordbruket tyvärr alltjämt inträffar många dödliga olyckor som egentligen inte är trafikolyckor, utan jordbruksolyckor. Vi får inte bortse från det här problemet.
<P>
Jag vill därför tacka Inés Ayala Sender för hennes förslag, liksom alla de ledamöter som har talat. Jag upprepar att kommissionen ... Jag är strax färdig, herr talman, och ber om ursäkt om jag har dragit över tiden med några minuter, men jag anser att detta område är så viktigt att det ursäktar om vi överskrider tidsramarna i arbetsordningen. Vi välkomnar som sagt Zita Gurmais betänkande. Jag vill också tacka för hennes engagemang, eftersom vi måste visa att vi engagerar oss för att värna medborgarnas rättigheter.
<P>
Jag välkomnar parlamentets uppmuntran och dess stöd för eCall-systemet och för åtgärderna för att införa det. Jag anser att resultatet av dagens debatt är positivt, eftersom kommissionen, parlamentet - och förhoppningsvis även rådet - har beslutat sig för att ta medborgarnas parti genom detta försök att rädda så många människoliv som möjligt.
<SPEAKER ID="034" NAME="Zita Gurmai">
föredragande. - (HU) Tack så mycket. Herr talman. herr kommissionsledamot, mina damer och herrar, medborgare i Europa! Stort tack för era synpunkter och åsikter. Jag anser att transportsystemen i Europa härmed verkligen går in i en ny historisk epok, som min ledamotskollega Etelka Barsi-Pataky sa. Det är mycket viktigt att alla närvarande i kammaren har stött betänkandet. Det är välkänt att man måste visa sig från sin grönaste sida för att få stöd av gruppen De gröna/Europeiska fria alliansen, och det är härligt att även de till slut stödde detta betänkande. Jag vill betona hur betydelsefullt detta är. Jag håller med er, herr kommissionsledamot, om att vi har åstadkommit mycket om vi lyckas rädda ett endaste människoliv på vägarna. Jag anser nämligen att den viktigaste uppgiften för oss europeiska beslutsfattare är att rädda människoliv. Många av er har påmint om de fasansfulla siffrorna: 41 600 personer omkommer i trafiken.
<P>
Ett annat skäl till att jag tackar för ert stöd är att vi behövde en fullständig uppslutning för att kunna genomföra det här. Jag känner mig också väldigt stolt över Viviane Reding och hennes medarbetare, André och Juhani, som sitter här. De har deltagit i hela processen från början till slut. Inte bara den senaste månaden, utan i flera år, eftersom det var nödvändigt att pröva tekniken för att veta att den fungerade. Minns ni att det en gång i tiden inte fanns några säkerhetsbälten? I dag tar vi dem för givna. Och som Robert Evans påpekade sitter det numera en radio i varje bil. Den nya tekniken kommer en dag att bli lika vanlig som säkerhetsbälte och bilradio är i dag. Vi måste få med oss Europas medborgare, som kommer att köpa dessa intelligenta system så snart de fått upp ögonen för vilken nytta de kan göra. Vi behöver också få med oss biltillverkarna, eftersom 17 miljoner bilar tillverkas i Europa varje år och denna bransch sysselsätter 2 miljoner personer. Det är också viktigt att vi får med oss medlemsstaterna, även om jag måste hålla med Malcolm Harbour när han säger att rådet lyser med sin frånvaro.
<P>
Det är inte särskilt meningsfullt att kommissionen och Europaparlamentet gör sitt yttersta, så länge rådet inte tar de här frågorna på tillräckligt stort allvar. Rådet måste inse att det måste dra sitt strå till stacken för att företräda medborgarna i Europa. Därför behöver alla samarbeta. Jag uppmanar er att göra detta eftersom handling väger tyngre än ord. Det ligger i allas vårt intresse att inse att alla vinner på att vi får något gjort på det här området. Då färdas vi tryggt på vägarna, trafiken flyter på, föroreningarna minskar och Europas industriföretag kan bli ledande på området informations- och kommunikationsteknik. Vi har en chans att driva igenom en förändring. Låt oss inte försitta den.
<P>
Tack för er uppmärksamhet. Jag är övertygad om att kommissionsledamot Antonio Tajani kommer att göra sitt yttersta för att förverkliga den här drömmen.
<SPEAKER ID="035" NAME="Robert Evans" AFFILIATION="PSE">
(EN) Herr talman! En ordningsfråga. Jag har inte parlamentets arbetsordning framför mig, men det har säkert era tjänstemän, så ursäkta om jag begär ordet. Detta rör inte Zita Gurmais betänkande, som vi ju redan har debatterat.
<P>
Medan ni talade - ja, medan Zita Gurmai sammanfattade sitt betänkande - lade jag märke till att besökare från allmänheten kom in på åhörarläktaren. Jag skulle vilja hälsa dem varmt välkomna. Jag tycker att det är mycket bra och viktigt med besökare på åhörarläktaren, men jag är också medveten om att ni, så snart jag avslutar detta epokgörande anförande och sätter mig ned, kommer att avbryta sammanträdet fram till klockan 12.00, då omröstningarna tar vid.
<P>
De här stackars människorna har rest i hundratals kilometer utan att få möjlighet att höra en debatt eller ett tal nu på förmiddagen. Jag gör en liten insats för dem nu, men jag undrar om inte ni och era medarbetare skulle kunna vända er till de berörda instanserna och försöka finna ett sätt att fylla halvtimmen fram till klockan 12.00, när debatten som nu avslutas klockan 11.30 och föredragningslistan är tom ända fram till klockan 14.00. Kanske med något viktigt ärende från i eftermiddag, eller med något annat som är oerhört angeläget?
<P>
Det här säger jag för åhörarnas skull, för det hundratal personer som rest hit för att lyssna på talare, och bara får höra mig hålla låda om ingenting i två minuter - även det är mycket allvarligt menat.
<P>
(Applåder)
<SPEAKER ID="036" NAME="Talmannen">
Robert Evans, er talartid var en minut, inte två.
<P>
Vi ska begrunda den alltid lika slagfärdige Robert Evans uppslag.
<P>
Innan jag förklarar sammanträdet avbrutet skulle jag vilja underrätta er och kommissionsledamoten om en glad nyhet. För några timmar sedan ratificerade överhuset i ett så viktigt land som Förenade konungariket Storbritannien och Nordirland Lissabonfördraget. Jag förmodar att drottning Elizabeth är i färd med att underteckna det relevanta dokumentet. Denna handling innebär att Förenade konungariket ratificerar Lissabonfördraget. Detta är en nyhet som jag tror gläder oss alla. Det gäller även dem som inte är närvarande, som brukar lämna kvar flaggan på sin plats och hålla sig borta från kammaren när det finns arbete att uträtta.
<P>
Efter dessa goda nyheter förklarar jag debatten avslutad.
<P>
Omröstningen kommer att äga rum klockan 12.00.
<P>
(Sammanträdet avbröts klockan 11.30 och återupptogs klockan 12.00.)
