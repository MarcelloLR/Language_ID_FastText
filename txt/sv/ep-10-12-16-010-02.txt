<CHAPTER ID="010-02">
2. Uganda: Bahati-lagen och diskriminering av hbt-personer
<SPEAKER ID="284" NAME="Talmannen">
Nästa punkt är en debatt om sex resolutionsförslag om Uganda: det så kallade Bahati-lagförslaget och diskriminering mot hbt-personer.
<SPEAKER ID="285" NAME="Véronique De Keyser">
författare. - (FR) Herr talman, herr kommissionsledamot! För exakt ett år sedan antog vi en resolution här i kammaren om homosexuella och Bahati-lagförslaget i Uganda.
<P>
Varför återkomma ett år senare med en i stort sett identisk lagstiftning?
<P>
Därför att problemet är långt ifrån löst. För det första har evangeliströrelsen ”Familjen”, som låg bakom Bahati-lagförslaget, inte gett upp och vi kan fortfarande se att lagförslaget dyker upp på nytt i Uganda.
<P>
För det andra genomförde Ugandas nyhetstidning Rolling Stone en namn- och skamkampanj i oktober och november förra året, och offentliggjorde en förteckning över Ugandas homosexuella, som omedelbart spårades upp och attackerades och som fortfarande gömmer sig som utstötta än i dag. Ugandas författningsdomstol har stoppat publiceringen av denna tidning, men det är tydligt att situationen har förvärrats. Detta är människojakt.
<P>
För det tredje har endast 13 afrikanska länder erkänt de homosexuellas rättigheter. De återstående länderna har mycket olika lagar, men vissa av dem - Sudan, norra Nigeria, Mauretanien - bestraffar fortfarande homosexuella med döden.
<P>
Jag avslutar med att säga att staterna i Afrika, Västindien och Stillahavsområdet ändå har gjort ett uttalande - ett något ensidigt sådant enligt min mening - som går ut på att de är medvetna om att denna fråga om homosexuella har besvärat oss i viss mån, men att dessa aspekter är en del av deras kultur. Nej, de är mänskliga rättigheter, de är allmänna värderingar och vi vill verkligen att dessa allmänna värderingar ska försvaras med eftertryck av kommissionens och hela EU.
<SPEAKER ID="286" NAME="Charles Tannock">
författare. - (EN) Herr talman! Afrikanska samhällen är i allmänhet socialt konservativa. I många afrikanska länder är homosexualitet beklagligt nog förbjudet. Många personer i Afrika känner sig hotade av åtgärder som syftar till att främja homosexualitet, särskilt när frivilligorganisationer och organisationer med säte i väst går i spetsen för dessa åtgärder. Det finns en utbredd uppfattning i vissa delar av Afrika om att liberala demokratier försöker tvinga på samhällen med mycket olikartade och gamla traditioner sina egna, mer toleranta, värderingar.
<P>
Hur det än må vara med detta så ursäktar eller rättfärdigar det inte den hejdlösa homofobi som är vida utbredd i vissa delar av Afrika. Beklagligt nog är det ofta myndigheterna och deras medietalesmän som får denna homofobi att blossa upp. Uganda har återigen dykt upp i nyheterna på grund av den extremism och hysteri som vissa av landets lagstiftare visar. De stöder ett lagförslag som skulle innebära att dödsstraff eller livstids fängelse införs för homosexuella, beroende på vad för slags så kallat brott de har begått. Jag förkastar precis som ECR-gruppen detta stränga lagförslag, som skulle vara en ohygglig kränkning av de individuella rättigheterna, och uppmanar president Yoweri Museveni att inlägga sitt veto mot det. Uganda är ett land där större delen av befolkningen överlever på en dollar om dagen. Självfallet kan landets lagstiftare hitta bättre sätt att tjäna landets samhälle på än att göra homosexuella till föremål straffrättsliga förfaranden.
<SPEAKER ID="287" NAME="Marietje Schaake">
författare. - (EN) Herr talman! Det lagförslag som har lagts fram inför Ugandas parlament syftar till att belägga homosexuella handlingar med fängelsestraff på mellan sju år och livstid eller till och med dödsstraff. Europaparlamentet förkastar mycket starkt detta lagförslag och genom att göra detta tvingar vi inte på andra stater våra europeiska värderingar, vilket vissa har antytt i ett försök att undvika ansvar för kränkningar av de mänskliga rättigheterna och ansvar för att skydda medborgare från att attackeras på grundval av sin sexuella läggning.
<P>
Det verkliga hotet och den utbredda rädslan underströks i och med utgivningen av den lokala nyhetstidningen Rolling Stone i oktober och november, där en förteckning med namn och personuppgifter offentliggjordes för personer som påstås vara homosexuella, vilket skulle sporra läsarna att skada eller hänga dem. Flera personer attackerades till följd av detta.
<P>
Homosexualitet är faktiskt lagligt i endast 13 afrikanska länder och ett brott i 38 andra. I Mauretanien, Sudan och norra Nigeria är homosexualitet belagt med dödsstraff.
<P>
Ugandas myndigheter är i enlighet med Cotonouavtalet skyldiga att iaktta internationella och mänskliga rättigheter, och kommissionen, Europeiska unionens råd och utrikestjänsten bör även göra fullt bruk av verktygslådan för att främja och skydda hbt-personers oinskränkta åtnjutande av mänskliga rättigheter.
<SPEAKER ID="288" NAME="Raül Romeva i Rueda">
författare. - (EN) Herr talman! Det lagförslag som David Bahati har lagt fram inför Ugandas parlament om att homosexuella handlingar skulle beläggas med fängelsestraff på mellan sju år och livstid eller med dödsstraff kan helt enkelt inte godtas.
<P>
Vi får inte glömma att homosexualitet är laglig endast i 13 länder i Afrika och ett brott i 38 länder, medan Mauretanien, Sudan och norra Nigeria har belagt homosexualitet med dödsstraff.
<P>
Därför måste vi återigen upprepa att sexuell läggning är en fråga som faller inom ramen för rätten till personlig integritet. Detta garanteras av internationell lagstiftning om mänskliga rättigheter, enligt vilken jämlikhet och icke-diskriminering bör främjas, samtidigt som yttrandefrihet bör garanteras. Av denna anledning måste vi återigen fördöma varje försök att framkalla hat eller att förespråka våld mot minoritetsgrupper, bland annat på grundval av kön eller sexuell läggning. Vi måste påminna Ugandas myndigheter om deras skyldigheter i enlighet med internationell lagstiftning och Cotonouavtalet.
<P>
Därför uppmanar även jag kommissionen, rådet och Europeiska utrikestjänsten att i sina kontakter med Uganda göra fullt bruk av verktygslådan för att främja och skydda hbt-personers oinskränkta åtnjutande av alla mänskliga rättigheter.
<SPEAKER ID="289" NAME="Filip Kaczmarek">
författare. - (PL) Herr talman! De försök som pågår för att diskriminera Ugandas medborgare på grundval av deras sexuella läggning är en allvarlig fråga. I denna fråga har Uganda stöd av många afrikanska länder som inte vill att världssamfundet eller EU ska utöva påtryckningar på dem för att de ska upphöra att betrakta homosexualitet som ett brott.
<P>
Missförståndet bygger på att vi anser att ett förbud mot diskriminering på området är en allmän mänsklig rättighet, som Véronique De Keyser sade tidigare. Övervägande delen av de afrikanska länderna har inte samma syn på saken och därför är dialogen så svår. Vi säger att vi inte kan vara tysta i sådana frågor och de säger att vi blandar oss i saker som inte har någonting med oss att göra.
<P>
Ändringsförslagen till Ugandas lagstiftning är en radikal förändring. I och med dem införs möjligheten till dödsstraff för upprepade överträdelser av förbud som redan är i kraft eller för grov homosexualitet, trots att det faktiskt inte klart framgår vad som menas med detta. Vi samtycker inte till dessa förslag och vi hoppas att de inte kommer att antas.
<SPEAKER ID="290" NAME="Marie-Christine Vergiat" LANGUAGE="FR">
Herr talman! Uganda är en av de afrikanska stater där homosexualitet fortfarande kraftigt hålls tillbaka. Landet har i själva verket rykte om sig att vara bland de mest ökända och hårdaste på området, eftersom Uganda, med amerikanska fundamentalist-evangelister i spetsen, till vilka Ugandas statschef är en nära bundsförvant, har inlett ett rent korståg mot homosexuella. Vi har tappat räkningen på hur många personer som har blivit utsatta för förföljelse och tortyr bara på grund av sin sexualitet.
<P>
Muslimer och kristna har gått samman - för första gången i landets historia - för att fördöma denna förkastliga företeelse. Christopher Senyonjo, en 70-årig gammal anglikansk biskop, har förbjudits att förrätta gudstjänster av sina överordnade, eftersom han har varit en av få som tagit ställning för homosexuella.
<P>
Det lagförslag som redan har nämnts kan i själva verket dyka upp igen när som helst. I lagförslaget går man så långt som att utmäta dödsstraff för homosexuella som misstänks vara hiv-positiva eller ha förbindelser med minderåriga. Man kräver att dessa personer ska anges.
<P>
Den lokala nyhetstidningen Rolling Stone, som inte har någonting med tidskriften med samma namn att göra, har faktiskt offentliggjort en förteckning med namn på och adresser till homosexuella ledare, med den upprörande överskriften: ”Häng dem!” Utgivningen av denna blaska har tillfälligt stoppats, men skadan är skedd, vilket redan har sagts här.
<P>
I Afrika betraktar man väldigt ofta homosexualitet som något ont från västvärlden, som leder till att Afrika förlorar de värderingar som de ärvt av sina förfäder. Frivilligorganisationer uppger att 500 000 av Ugandas 32 miljoner invånare är homosexuella. Många av dem söker asyl i europeiska länder. Kan vi åtminstone göra vårt bästa för att se till att dessa ansökningar och definitivt alla män och kvinnor som fallit offer för förtryck och tortyr tas under särskilt beaktande?
<SPEAKER ID="291" NAME="Monica Luisa Macovei">
för PPE-gruppen. - (EN) Herr talman! Jag blir förskräckt över att se hur man använder straffrätten mot samtycke till privata förbindelser mellan personer av samma kön. Detta är redan en del av Ugandas lagstiftning och straffet kan bli livstids fängelse. Bahati-lagen skulle dock göra saker och ting ännu värre. Dödsstraffet skulle kunna tillämpas, samtidigt som samband med och uttryck för hbt-frågor fullständigt skulle förbjudas.
<P>
Den nya lagen kommer att öka rädslan och fientligheten i ett land där förföljelse av hbt-personer redan pågår. Människor skulle uppmanas att ange varandra i privata angelägenheter. De här personerna kommer att utsättas för livsfara. Den mänskliga värdigheten kommer inte att ha någon innebörd i Uganda om en sådan lag antas. Vi får inte låta detta ske.
<SPEAKER ID="292" NAME="Michael Cashman">
för S&D-gruppen. - (EN) Herr talman! Naturligtvis har mycket förändrats under det senaste året. Den 23 november upprepade vi i parlamentet universalitetsprincipen i fråga om mänskliga rättigheter och icke-diskriminering som grund för ett utökat samarbete med gemensamma parlamentariska AVS-EU-församlingen. Parlamentet har även krävt att bestämmelser som gäller principen om icke förhandlingsbara mänskliga rättigheter och sanktioner vid underlåtenhet att respektera sådana bestämmelser ska stärkas, bland annat i fråga om diskriminering m.m. på grund av sexuell läggning.
<P>
Faktum är att dessa länder väljer att inte samarbeta med oss. De väljer att ha partnerskap med oss. Vi har den gemensamma parlamentariska AVS-EU-församlingen, vi har Cotonouavtalet. Därför ber vi dem att engagera sig tillsammans med oss på grundval av lika, allmänna principer. De är inte förhandlingsbara. Om de inte vill arbeta enligt denna grundval uppmanar jag kommissionen och rådet att vidta nödvändiga sanktioner för att understryka att vi har principer som vi står upp för. I det framtida strategiska partnerskapet mellan Afrika och EU kräver vi att alla åtgärder som vidtas inom ramen för de olika partnerskapen ska genomföras utan diskriminering på några som helst grunder, inte heller på grund av sexuell läggning.
<P>
Det är inte kolonialism att stå upp för andras rättigheter. Mänskliga rättigheter är allmängiltiga och odelbara, och att luta sig tillbaka och inte göra någonting när någon annans grundläggande mänskliga rättigheter angrips är att vara delaktig i den handlingen. Man kan inte främja homosexualitet i Afrika. Om någon skulle vakna upp i Afrika och säga att han eller hon tänkte bli homosexuell från och med nu vore denna person galen. Sådana personer skulle utsättas för livsfara och deras familjer skulle tvingas ange dem för polisen. Föreställ dig att du är en sådan person och vidta nödvändiga åtgärder för att försvara rättigheterna.
<SPEAKER ID="293" NAME="Alexandra Thein" LANGUAGE="DE">
Herr talman! FN-konventionen om mänskliga rättigheter, Europeiska konventionen om skydd för de mänskliga rättigheterna och de grundläggande friheterna, liksom Europeiska unionens stadga om de grundläggande rättigheterna förbjuder diskriminering på grund av sexuell läggning. EU har skyldigheter på människorättsområdet inom sitt eget territorium, och har också en internationell skyldighet att kräva att konventionerna om mänskliga rättigheter följs och att kritisera missförhållanden i kontakter med tredjeländer. Detta gäller i synnerhet när vi ger ekonomiskt stöd via Europeiska utvecklingsfonden till tredjeländer som till exempel Uganda, som ingått partnerskapsavtal med oss.
<P>
Vi har alltså rätt att yttra oss när tredjeländer underlåter att uppfylla de krav på mänskliga rättigheter som anges i sådana partnerskapsavtal. Uganda måste respektera internationella människorättsnormer eftersom de är en del av Cotonouavtalet där vårt organiserade utvecklingsstöd till AVS-länderna finns konkretiserat.
<P>
Det är bara ett år sedan vi uppmanade Uganda att inte genomföra sina planer på en lag om kriminalisering av homosexuella. Nu, ett år senare, har situationen blivit ännu värre. Homosexuella hotas fortfarande av långa fängelsestraff eller till och med dödsstraff. I maj i år demonstrerade jag och många andra framför Ugandas ambassad. Det har inte fått någon effekt. Vi vill återigen understryka att EU är generellt emot dödsstraff och mot den här typen av homofob lagstiftning.
<SPEAKER ID="294" NAME="Ryszard Czarnecki" LANGUAGE="PL">
Herr talman! Det här är en intressant och viktig debatt. Jag vill fästa er uppmärksamhet på två problem. För det första att Uganda inte är en ö av diskriminering i ett hav av respekt för mänskliga rättigheter. Av Afrikas länder har tre fjärdedelar oerhört stränga bestämmelser i den här frågan, faktiskt direkt liktydiga med diskriminering. Och detta gäller inte heller bara Uganda, det är ett utbrett problem som berör hela kontinenten och den afrikanska kulturen. För det andra: Jag behöver inte säga att Uganda inte ligger i täten i Afrika när det gäller respekt för mänskliga rättigheter. Vi känner till många exempel på kränkningar av de mänskliga rättigheterna. Det innebär att det är en del av ett utbrett problem och att vi givetvis måste tala öppet om detta.
<SPEAKER ID="295" NAME="Corina Creţu" AFFILIATION="S&amp;D">
(RO) Herr talman! Resolutionen syftar på ytterst allvarliga fall av kränkningar av de mänskliga rättigheterna. Bestraffning av homosexualitet som en kriminell handling är tyvärr norm i Afrika. Detta återspeglas i lagstiftningen i 38 länder och det är bara 13 länder i Afrika som tillåter homosexualitet.
<P>
Ett lagförslag som innebär att man vill driva igenom vissa straffpåföljder, från fängelse till dödsstraff, är ett allvarligt angrepp på de mänskliga rättigheterna, inklusive rätten till privatliv. Ett exempel på ett konkret hot mot en grupp som anklagas för sin sexuella läggning är att en lokaltidning har publicerat en lista på 100 personer, som påstås vara homosexuella, med argumentering till läsarna att de bör hängas.
<P>
Såsom anges i resolutionen är syftet med åtgärden inte att föra ut specifika europeiska värderingar, vilket vi ofta anklagas för. Vi avser att försvara de mänskliga rättigheterna, som är en av EU:s viktigaste målsättningar. Jag anser att därför att Europeiska utrikestjänsten och övriga EU-institutioner måste tillämpa hårdare sanktioner för att se till att de internationella avtal som Uganda undertecknat också följs.
<SPEAKER ID="296" NAME="Cristian Dan Preda" AFFILIATION="PPE">
(RO) Herr talman! Vi diskuterade Uganda och homosexualitet i parlamentet för flera månader sedan. Sedan dess har det inte hänt något av vikt. Ibland säger man visserligen att ”inga nyheter är goda nyheter”. Men det gäller inte i det här fallet, för även om ingen röstade för David Bahatis projekt, drogs det inte heller tillbaka. Det ligger fortfarande kvar hos utskottet för rättsliga och parlamentariska frågor. De omfattande internationella påtryckningarna nådde tyvärr inte sin avsedda effekt, dvs. att få projektet återkallat.
<P>
Vad som är verkligt förfärligt och som några av mina kolleger redan har tagit upp, är den pågående anti-gay-kampanjen i Uganda. Det verkar som om vi fortfarande räknar med myndigheternas sunda förnuft och att den princip som säger ”Nej till diskriminering” till slut ska segra.
<SPEAKER ID="297" NAME="Joe Higgins" AFFILIATION="GUE/NGL">
(EN) Herr talman! Hatkampanjen i Uganda mot homosexuella är motbjudande. Vissa religiösa element och vissa delar av medierna har piskat upp en hätsk och reaktionär homofob kampanj som inbegriper hot om att mörda homosexuella. Det betyder att många homo- och bi- och transsexuella i Uganda lever i stor osäkerhet och fruktan. Det är bedrövligt att det finns politiker som tar tillfället i akt för att piska upp hat och att till och med föreslå avrättning av homosexuella.
<P>
Jag bugar mig för det kurage som medlemmarna i gruppen av homosexuella i Uganda visar, som varje dag för en modig kamp mot det överhängande hotet mot sina identiteter och sina liv. Den homofoba kampanjen drivs av smutskastning, lögner och vrångbilder av homosexuella och vad det innebär att vara homosexuell. Vi måste skicka ett mycket tydligt budskap till Ugandas regering - inklusive en omprövning av stödet, även om vi inte vill skada Ugandas befolkning som helhet.
<P>
Vi bör främja aktiv solidaritet med de organisationer i Uganda som försvarar de homosexuellas rättigheter för att hjälpa dem i den viktiga kampen för rättvisa och mänskliga rättigheter, och för den grundläggande rätten att få vara den man är.
<SPEAKER ID="298" NAME="Andris Piebalgs" LANGUAGE="EN">
Herr talman! Det utkast till lagförslag mot homosexuella som lagts fram för Ugandas parlament väcker viktiga frågor om mänskliga rättigheter. En av EU:s prioriteringar är att skydda de mänskliga rättigheterna för lesbiska, homosexuella, bisexuella och transsexuella. Jag delar fullkomligt Europaparlamentets oro över situationen i Uganda, men också i andra länder där strafflagstiftning och diskriminerande lagstiftning mot hbt-personer har antagits eller övervägs.
<P>
Kommissionen anser att den kriminalisering av homosexualitet som framgår av utkastet till lagförslag strider mot skyldigheterna enligt FN-konventionen om mänskliga rättigheter, som Uganda har anslutit sig till och alltså måste följa.
<P>
Utkastet till lagförslag strider också mot FN:s förklaring om sexuell läggning och könsidentitet. EU:s ordförandeskap och EU:s beskickningschef i Uganda har vid flera tillfällen tagit upp frågan med Ugandas regering under möten med presidenten, premiärministern, utrikesministern och justitieministern, i politiska samtal under formella sammanträden och även med Ugandas kommission för mänskliga rättigheter.
<P>
Tidningen Rolling Stone publicerade den 2 oktober 2010 en lista med foton, namn och adresser till personer som identifierades som homosexuella, under rubriken ”Häng dem”. Detta var en upprörande handling som sätter dessa människors liv på spel, och vi fördömer denna handling helt och fullt.
<P>
Europeiska unionens delegation fortsätter att följa situationen på nära håll, tillsammans med beskickningar från de av EU:s medlemsstater som finns representerade i Uganda samt med partnerländer som Norge och Förenta staterna och FN:s högkommissariat för mänskliga rättigheter.
<P>
Frågan har också ställts till tekniska arbetsgruppen för mänskliga rättigheter, som är det forum där utvecklingspartnerna i Uganda kan diskutera, övervaka, samordna och vidta konkreta åtgärder i människorättsrelaterade ärenden. Kommissionen kommer att begagna varje tillfälle att framföra sina farhågor beträffande utkastet till lagförslag mot homosexuella och andra ageranden som syftar till att trakassera hbt-personer i Uganda.
<P>
Kommissionen kommer att fortsätta stödja lokala människorättsorganisationer i deras arbete för att förändra landets inställning och förbättra hbt-gruppernas rättsliga situation.
<SPEAKER ID="299" NAME="Talmannen">
Debatten är härmed avslutad.
<P>
Omröstningen kommer att äga rum i slutet av nästa debatt.
