<CHAPTER ID="005-01">
1. Europaparlamentets sammanträdeskalender - 2009 (omröstning)
<SPEAKER ID="118" NAME="Talmannen">
Innan vi går vidare till själva omröstningen vill jag bara påpeka en sak. Jag vill be er att lyssna mycket noga nu, och därefter kommer några av ordförandena för de parlamentariska grupperna att få ordet. Det finns ett ändringsförslag som har lagts fram av Antonios Trakatellis, Ioannis Varvitsiotis, Georigos Papastamkos, Stavros Lambrinidis och andra ledamöter om en viss vecka under 2009, nämligen vecka 16, från den 13 till den 19 april. Det är veckan precis före den ortodoxa påsken. Det är inte själva påsken, utan veckan före. Inget förslag har emellertid lagts fram om en sammanträdesperiod just denna vecka, eftersom det är en gruppvecka. Detta innebär att ändringsförslaget är otillåtligt, eftersom det inte finns något förslag om att Europaparlamentet ska sammanträda just denna vecka. Detta påverkar emellertid inte ett preliminärt beslut om den föreslagna sammanträdesperioden från den 20 till den 23 april.
<SPEAKER ID="119" NAME="Joseph Daul" AFFILIATION="PPE-DE">
(FR) Herr talman, mina damer och herrar! Som ni vet är 2008 Europeiska året för interkulturell dialog, och detta omfattar interreligiös dialog. Jag vill därför be er, i egenskap av ledamöter i Europaparlamentet, att föregå med gott exempel och respektera minoriteterna. Det är av detta skäl, i en kompromissanda och i en anda av god vilja gentemot våra ortodoxa vänner, som vår grupp föreslår att följande ändring ska göras av sammanträdeskalendern 2009. Vecka 17, plenarveckan i april 2009, kommer att inledas den 21 april och avslutas den 24 april - jag vill inte säga mer än så - för att ge de berörda ledamöterna möjlighet att fira den ortodoxa påsken.
<P>
Jag talar för alla länder med en ortodox tradition när jag tackar er för ert stöd, och jag ber er att inte skapa ytterligare kontrovers. Jag vill emellertid be om Europaparlamentets stöd i respekt för minoriteterna, för att föregå med gott exempel för våra medborgare.
<SPEAKER ID="120" NAME="Hannes Swoboda" AFFILIATION="PSE">
(DE) Herr talman! Jag antar att detta är ett muntligt ändringsförslag. Det nämndes inte, men om det är ett muntligt ändringsförslag är min grupp för att rösta om det i dag. Det är även ett faktum att många katoliker arbetar här på religiösa helger, i morgon är en sådan dag, trots strejken. Den situationen uppstår också, men jag vill ändå likväl rekommendera att vi röstar för detta förslag eller åtminstone låter det gå till omröstning. Herr talman, om ni anser att detta inte är tillåtligt kommer grupperna efteråt att försöka nå ett samförstånd i den andan.
<SPEAKER ID="121" NAME="Talmannen">
Det finns vissa frågor som vi måste vara eniga om och jag föreslår att vi fortsätter som Joseph Daul och Hannes Swoboda har föreslagit. Vi kommer att rösta om detta i slutet. Vi kommer att ta de andra ändringsförslagen först.
<SPEAKER ID="122" NAME="Hartmut Nassauer" AFFILIATION="PPE-DE">
(DE) Herr talman! Före omröstningen vill jag påpeka ett problem som påverkar omröstningen och som vi nog måste diskutera och lösa.
<P>
I förslaget till kalender finns det en hänvisning till datumet för valet 2009. Vi röstar inte om det nu, vi noterar det bara. På grund av datumet för valet kommer emellertid parlamentets konstituerande sammanträde att hållas i juli 2009. Eftersom det förhåller sig så är ledamöter från vissa länder bekymrade, eftersom det om man ser närmare på kalendern står klart att vissa ledamöter inte kommer att uppfylla kravet på fem år för pensionsrättigheter om det konstituerande sammanträdet hålls den 14 juli 2009. I några medlemsstater tillämpas inte valperioder, utan en fast tidsperiod, eftersom valperioderna i medlemsstaterna varierar i längd.
<P>
Jag anser att det finns goda skäl att överväga och lösa detta problem, antingen när det gäller datumet för valet eller datumet för det konstituerande sammanträdet. Jag vill därför be parlamentets rättstjänst att titta på den här frågan.
<SPEAKER ID="123" NAME="Daniel Cohn-Bendit" AFFILIATION="Verts/ALE">
(DE) Herr talman! Jag vill göra ett liknande förslag.
<P>
Jag är överraskad över att minoriteternas rättigheter utnyttjas i så moraliska termer. Det finns cirka sju judiska helgdagar som inte kan firas eftersom de är arbetsdagar. Detsamma gäller även 13 protestantiska helgdagar. Det konstituerande sammanträdet ska hållas den 14 juli. Det är en av de viktigaste sekulära helgdagarna. Kan vi arbeta i Frankrike den 14 juli när vi firar minnet av Franska revolutionen? Jag anser att det är både omöjligt och olämpligt. Detta måste också ändras!
<P>
(Applåder)
<SPEAKER ID="124" NAME="Talmannen">
Vi har noterat det som sagts och kommer nu att gå vidare till omröstningen.
<P>
(Parlamentet antog det muntliga ändringsförslaget.)
