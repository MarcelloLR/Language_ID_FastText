<CHAPTER ID="014">
För en politisk lösning beträffande piratverksamhet utanför Somalias kust (debatt)
<SPEAKER ID="362" NAME="Talmannen">
Nästa punkt på föredragningslistan är rådets och kommissionens uttalanden för en politisk lösning beträffande piratverksamhet utanför Somalias kust.
<SPEAKER ID="363" NAME="Carl Bildt" LANGUAGE="EN">
Fru talman! Jag är tacksam för det här tillfället att kort diskutera Somalia och i synnerhet det mycket allvarliga problem som piratverksamheten utanför Somalias kust utgör.
<P>
Jag ska inte gå in på hela bakgrunden: landet har haft stora svårigheter i över 18 år, den humanitära situationen är fruktansvärd och det pågår stridigheter i hela landet. Den federala övergångsregeringen har gjort framsteg, men den är bräcklig - för att uttrycka sig så milt som möjligt - och det krävs varaktiga bemödanden från världssamfundets sida för att gradvis föra landet mot försoning och bygga upp något slags fungerande stat som kan återge detta fruktansvärt sargade land någon form av stabilitet.
<P>
Piratverksamhet är verkligen ett mycket allvarligt hot. För att komma till rätta med den krävs det ett brett engagemang i landet självt, vilket som jag sade är enormt svårt med tanke på det nuvarande säkerhetsläget. Således har våra insatser, som ni har märkt, varit koncentrerade på praktisk hjälp som kan tillhandahållas utanför Somalia till fromma för landet och folket. Vi diskuterar förstås ytterligare åtgärder i just detta avseende, som ni kanske känner till.
<P>
När det gäller det specifika problemet med piratverksamheten pågår den militära flottoperationen Atalanta fortfarande framgångsrikt utanför Somalias kust. Alla leveranser från Världslivsmedelsprogrammet har kommit fram till Somalia från Mombasa till Mogadishu och till Berbera. Inga framgångsrika attacker har gjorts i Adenviken sedan i början av maj 2009. Det beror åtminstone i viss utsträckning på EU:s medlemsstaters och världssamfundets i övrigt engagemang, som har bidragit till att få fram betydande militära tillgångar på hög nivå. Insatsens framgång i just detta avseende är också resultatet av ett nära samarbete mellan den civila sjöfarten och EU:s operativa högkvarter i Northwood i Storbritannien. Det har möjliggjort utvecklandet av bästa metoder för handhavandet som också i allt större utsträckning följs av sjöfararna. Den samordnade mekanismen för att skydda handelsfartygen i Adenviken har också tillämpats på ett mycket effektivt sätt.
<P>
I dagsläget kan man därför säga att piratverksamheten i Adenviken har begränsats, men finns kvar. Därför har rådet beslutat att förlänga insatserna mot piratverksamheten till december 2010. Det betyder att vi måste kunna upprätthålla vår nuvarande nivå på insatserna och hålla de militära resurserna på rätt nivå. Parallellt med detta förväntar vi oss att FN:s säkerhetsresolution AL1846 kommer att förlängas under de närmaste dagarna.
<P>
Trots det jag har sagt finns det inget utrymme för självbelåtenhet. Piraterna fortsätter att expandera sin verksamhet österut in i Indiska oceanen, och när monsunsäsongen slutade fick vi nyligen åse en ny omgång attacker nord och nordost om Seychellerna, alltså väldigt långt borta. Inte mindre än elva fartyg med sammanlagt 250 besättningsmedlemmar är kapade för närvarande - alla efter attacker i havet utanför Somalias kust.
<P>
Med operation Atalanta har vi förstärkt vår kapacitet i detta avlägsna havsområde. Fler patrullflygplan har satts in i Seychellerna och jag kan meddela att svenska marina patrullflygplan också kommer att sälla sig till styrkan i Seychellerna. Detta har varit till hjälp. Ytterligare skyddsåtgärder på nationell basis planeras eller har redan införts. Frankrike, och nyligen också Spanien, svarar för ändamålsenliga och effektiva insatser.
<P>
Sedan har vi skyddet för den internationellt erkända transitkorridoren i Adenviken. Detta är den rekommenderade rutten genom viken och alla fartyg, oavsett flagg, får skydd av marinen. För närvarande har vi marina enheter där från Europeiska unionen, Nato och de USA-ledda marina koalitionsstyrkorna, med en mycket god samordning av patrullerna och det mycket avgörande underrättelsesamarbete som är en förutsättning för en operation av det här slaget.
<P>
Kina är nu berett att ställa sig bakom denna samordningsmekanism och delta i skyddet. Det betyder att de befintliga mekanismerna måste utvecklas och utvidgas. Det kan, i sinom tid, leda till att Kina och kanske andra marina makter tar ett visst ansvar. Andra - Ryssland, Indien och Japan - har också satt in marina resurser och bör inbjudas att delta i denna mekanism så snart det är möjligt. Samordning är förstås nyckeln till framgång.
<P>
Jag vet att det finns ett intresse i parlamentet av den ganska svåra frågan om lagföring av misstänkta pirater som har arresterats och gripits av Atalantaenheter. För närvarande sitter 75 misstänkta i fängelser i Kenya. Det rättsliga förfarandet består av nio olika rättegångar och utgör en betydande tillkommande börda för Kenyas rättsväsende. Att dessa rättegångar kan genomföras korrekt är naturligtvis viktigt om vi ska bibehålla både den avskräckande effekt som Atalanta ger och den övergripande trovärdigheten hos våra insatser mot piratverksamhet. Ett avtal som nyligen ingicks med Seychellerna om överföring av misstänkta pirater, och som jag förmodar att ni känner till, är ytterligare ett viktigt tillskott i det avseendet. Piratverksamhet är mycket lönsam och det är viktigt att vi i alla avseenden inriktar våra olika insatser på att minska alla möjligheter piraterna har att tjäna mer pengar på dessa verkligt avskyvärda operationer som de genomför.
<P>
När allt kommer omkring kan det vi gör ute på havet givetvis inte vara någon ersättning för det som behöver göras i Somalia eller med Somalia, men det är ett område där omedelbar framgång inte kan tas för given, som jag sade tidigare. Vi måste fortsätta med den marina operationen, och det kommer för det första att förutsätta att vi är beredda till långvariga militära insatser, för det andra att vi måste förstärka samordningen och samarbetet med alla makter och internationella organ som deltar i den här operationen och för det tredje att vi måste hjälpa till att utveckla regional marin kapacitet, eftersom vi inte kan bära hela bördan. De internationella marina organisationerna, såsom kontaktgruppen om piratverksamhet, kommer att ha en viktig funktion i fråga om detta.
<P>
Slutligen är detta ett av de områden där vi har visat vad den gemensamma europeiska säkerhets- och försvarspolitiken kan uträtta under de senaste åren. För några år sedan skulle få av till och med de mest ambitiösa här ha kunnat tänka sig att vi skulle sätta in marina resurser från Europeiska unionen i Adenviken eller Indiska oceanen. Tvingande humanitära och andra skäl har lett oss till något som, inom gränserna för det möjliga, hittills har visat sig vara en relativt framgångsrik operation, men låt oss inte göra oss några illusioner. Det återstår mycket att göra. Vi måste stödja operationen, och då är parlamentets stöd mycket viktigt.
<SPEAKER ID="364" NAME="Benita Ferrero-Waldner">
ledamot av kommissionen. - (EN) Fru talman! Den här gången är inriktningen på hela frågan om Somalia bredare, och man söker komma till rätta med de bakomliggande orsakerna till detta gissel med hållbara metoder. Kommissionen har alltid hävdat att enda sättet att slutgiltigt utrota piratverksamhet är att komma till rätta med de bakomliggande orsakerna, till att börja med instabiliteten i Somalia och landets utvecklingsbehov, som tar sig uttryck i den mest extrema fattigdom, med omfattande analfabetism och sårbarhet.
<P>
Därför är en heltäckande strategi för att klara de utmaningar som säkerhet och utveckling i Somalia innebär, som nämnts, avgörande. Detta förutsätter att en fungerande stat, som kan se till att lagar efterlevs och tillhandahålla åtminstone grundläggande tjänster, kan upprättas. På medellång till lång sikt är ett fungerande styre, med institutionsbyggande och säkerhet, utbildning och ekonomisk utveckling, en nödvändig förutsättning för att eliminera de incitament till att bli pirater som somalierna nu har.
<P>
På säkerhetssidan är snabbhet viktig. Afrikanska unionen har som ni vet en central roll, inte minst genom AMISOM, som är Afrikanska unionens styrka med uppgift att skydda den federala övergångsregeringen i Mogadishu. Europeiska unionen är en stor bidragsgivare till AMISOM genom den afrikanska fredsbevarande resursen, och tillhandahåller medel till stöd för Afrikanska unionens styrkor. Det nya bidragsavtalet om 60 miljoner euro har just upprättats. Det ingår i ett åtagande som kommissionen gjorde vid konferensen i Bryssel i april i år. I det gemensamma strategidokumentet för 2008-2013 fastställs kommissionens stöd till Somalia och i konkreta termer har EG:s stödprogram för Somalia en budget på sammanlagt 215,4 miljoner euro från Europeiska utvecklingsfonden (EUF) för perioden 2008-2013.
<P>
Operation Atalanta, EU:s första marina operation, firar snart sin ettårsdag. Denna operation är en framgång. Den avskräcker från piratverksamhet och ökar också kunskapen om bästa självförsvarsmetoder inom sjöfartsnäringen. Men vi vet alla att det fortfarande återstår mycket att göra. Parallellt med operation Atalanta använder kommissionen stabilitetsinstrumentet, ett finansiellt instrument, till stöd för Kenyas rättsväsende - som rådets ordförande nyss sade - eftersom Kenya har åtagit sig att lagföra misstänkta pirater som har gripits och förts till landet. Det får inte finnas någon straffrihet. Detta stöd till Kenyas rättsväsende inkluderar ett slags blandning av kapacitetsbyggande åtgärder för åklagarväsendet, polisen, domstolarna och fängelserna. Programmet genomförs via UNODC till en kostnad om 1,75 miljoner euro.
<P>
I ett större sammanhang är det också viktigt att utveckla den regionala marina kapaciteten för att skapa säkerhet i området. Kommissionen stödjer genomförandet av uppförandekoden från Djibouti i Internationella sjöfartsorganisationen, återigen med hjälp av vårt stabilitetsinstrument. Ett program för vissa avgörande marina rutter, såsom Afrikas horn och Adenviksregionen, kommer att bidra till skapandet av ett regionalt utbildningscentrum för havsfrågor i Djibouti. Detta centrum kommer att inrikta sig på kapacitetsbyggande och utbildning av personal inom sjöfartsförvaltningen och kustbevakningen i regionen, också från Somalia, Puntland och Somaliland, om möjligt. Ett regionalt centrum för informationsutbyte i Sana'a i Jemen får också finansiering från och med 2009. Det första fasen av programmet har redan börjat och tekniska genomförbarhetsstudier görs.
<P>
Låt mig nu övergå till en annan viktig fråga innan jag slutar. Kommissionen håller på att ta fram en integrerad sjöfartspolitik - som också får en extern dimension - och en integrerad sektors- och gränsöverskridande sjöfartsövervakning i syfte att öka kunskapen om aktiviteter till havs som bland annat påverkar sjöfartsskyddet och säkerheten, men också den allmänna lagefterlevnaden.
<P>
Det svenska ordförandeskapet har gjort omfattande försök att se till att EU:s sjöfartspolitik kännetecknas av koherens mellan pelarna, så att det finns en koppling mellan gemenskapens åtgärder och det arbete som görs under den andra pelaren, främst av Europeiska försvarsbyrån. Vi anser att integrationen av sjöfartsövervakningen har stor potential att bidra till EU:s insatser mot piratverksamhet, eftersom insamlingen av övervakningsdata från olika källor gör att myndigheterna kan fatta beslut och reagera på ett mer underbyggt sätt.
<P>
Alla dessa olika aktiviteter, som också beskrivs i Europaparlamentets resolution från oktober, är kommissionens bidrag till kampen mot piratverksamhet.
<SPEAKER ID="365" NAME="Cristiana Muscardini">
för PPE-gruppen. - (IT) Fru talman, herr minister, fru kommissionsledamot, mina damer och herrar! Vi är mycket nöjda med att operation Atalanta förlängs.
<P>
Jag har ägnat mig åt Somaliafrågan i cirka 10 år och jag kan inte förneka att EU har agerat för långsamt vid alltför många tillfällen.
<P>
Situationen i Somalia blir mer dramatisk för varje dag på grund av följderna av internationell terrorism liksom piratverksamheten och den mänskliga tragedi som miljontals människor genomlever, särskilt kvinnor och barn. De utstår våld, går hungriga varje dag och tvingas alltför ofta fly genom öknen för att ta sin tillflykt till Europas kuster.
<P>
I samband med kampen mot terrorism måste vi också vidta åtgärder som ingjuter nytt hopp i regionens ekonomi. Vi måste också införa europeisk kontroll över situationen i flyktinglägren i Libyen. Vi har fått rapporter om mycket allvarliga förhållanden i dessa läger, både om våld och bristande respekt för mänskliga rättigheter. Offren är ofta somaliska kvinnor.
<P>
Vid ett möte som arrangerades av Europeiska folkpartiets grupp (kristdemokrater) framhöll den somaliska övergångsregeringens ständiga sändebud till Förenta nationerna, Dr Yusuf Mohamed Ismail Bari-Bari, att Somalia har utarmats ytterligare till följd av tjuvfiske längs kusterna och att många av piraterna också är före detta fiskare och inte har fått någon rättvisa eller uppmärksamhet.
<P>
Därför måste vi kämpa hårt mot terrorismen men också sträva efter att ge ett land som har utstått åratal av krig rättvisa, hopp och ekonomiska resurser.
<SPEAKER ID="366" NAME="Roberto Gualtieri" LANGUAGE="IT">
Fru talman, mina damer och herrar! Med den här debatten och den resolution som vi i Progressiva förbundet av socialdemokrater och demokrater i Europaparlamentet kommer att rösta för i morgon, vill vi uttrycka vårt starka stöd för Europeiska unionens åtagande att bekämpa piratverksamhet. Samtidigt vill vi ge uttryck för vår oro över den dramatiska situationen i Somalia, som gör att behovet av snabba åtgärder för att främja stabilitet i landet så att de bakomliggande orsakerna till piratverksamheten kan elimineras förstärks.
<P>
Operation Atalanta är en framgång: den har inneburit att 300 000 ton stöd har kunnat transporteras och förbättrat säkerheten för all sjöfart i Adenviken. Den har visat vilken kapacitet den gemensamma europeiska säkerhets- och försvarspolitiken har och tillfört den operativt och politiskt värde.
<P>
Samtidigt behöver vi ett större engagemang från EU, liksom Afrikanska unionen, till stöd för Djiboutiprocessen. Därför stöder vi tankarna på en ESFP-mission i Somalia, som rådet har börjat diskutera, även om vi är medvetna om svårigheterna och riskerna.
<P>
Därför hoppas vi att alla grupperna genom ändringsförslag och debatt kommer att hjälpa till att förstärka det här budskapet i stället för att gå i fällan att utnyttja en dramatisk situation som den i Somalia som en ursäkt för internt politiskt käbbel i vissa länder som inte har någonting med den här debatten och parlamentets arbete att göra.
<SPEAKER ID="367" NAME="Izaskun Bilbao Barandica" LANGUAGE="ES">
Fru talman! Vi måste stödja den sociala och demokratiska utvecklingen i Somalia för att få slut på piratverksamheten. Dessutom kräver vi att europeiska fartyg som fiskar i södra Indiska oceanen ska få samma skydd mot piratattacker genom operation Atalanta som handelsfartygen. Vi vill ha militära eskortfartyg, eftersom det är den mest effektiva lösningen, den billigaste och också den som Internationella sjöfartsorganisationen rekommenderar. Dessutom vill vi att de som arresteras och anklagas för piratverksamhet ska dömas i länderna i området, i enlighet med fördraget med Kenya och Seychellerna från mars 2008.
<P>
Skälet till allt detta är att fiskefartygen löper en reell och ökande risk att attackeras och kapas i området. Vi bör minnas att parlamentet uttalade sig om denna situation för ett år sedan, men ändå har till och med kommissionen erkänt att ingenting ännu har gjorts i frågan. Under tiden fortsätter piraterna med sina attacker.
<P>
Det senaste offret, Alakrana, var kapat i nästan 50 dagar. Man bör också komma ihåg att de här fartygen fiskar i enlighet med ett europeiskt fiskeavtal. De arbetar lagligt, på internationellt vatten, under tillsyn av behöriga myndigheter.
<P>
Därför bör vi utöka skyddet för fartyg av det här slaget.
<SPEAKER ID="368" NAME="Reinhard Bütikofer">
för Verts/ALE-gruppen. - (DE) Fru talman, herr rådsordförande, fru kommissionsledamot! Operation Atalanta är ett lyckat bidrag till säkerheten vid Afrikas horn från EU:s sida och bör fortsätta. EU har emellertid också ett större gemensamt ansvar. Det inbegriper att inte blunda för att olaglig export av giftigt avfall eller olagligt fiske skadar Somalias intressen. Därför måste vi ha en konsekvent strategi för uppföljning av sådana saker.
<P>
Den resolution som vi ska rösta om i morgon är inne på fel spår i två avseenden, och vi stöder inte dessa tillvägagångssätt. Det är fel att försöka ändra Atalantas mandat nu, både när det gäller att utvidga insatsområdet och de försök som görs av ledamöter av parlamentet att utöka mandatet till att omfatta fiske. Vi vill att mandatet ska vara oförändrat.
<P>
För det andra är det mycket tveksamt att lansera ett utbildningsuppdrag inom ramen för den europeiska säkerhets- och försvarspolitiken som inte har motiverats ordentligt och som inte kommer att bidra till statsbyggandet i Somalia på något påvisbart sätt. Vi bör tillämpa försiktighetsprincipen och inte ha så bråttom.
<SPEAKER ID="369" NAME="Willy Meyer" LANGUAGE="ES">
Fru talman! Vi stöder den första delen av Benita FerreroWaldners anförande till fullo. Det är verkligen detta som är problemets natur och verkliga kärna. Det finns inga utsikter till vare sig en luft- eller landbaserad militär lösning på problemet så länge vi inte gör någonting åt orsakerna. Någon havsbaserad lösning på piratverksamheten är inte möjlig, enligt vad den officer som ansvarar för operation Atalanta mycket tydligt sade i går. Jag vill påminna kammaren om att Förenta staterna faktiskt försökte sig på en landbaserad militär lösning, men misslyckades.
<P>
Därför skulle det vara ett misstag att hålla inne utvecklingsstöd och lösningar för landets styre. Någon militär lösning finns inte, men det går inte heller att privatisera de väpnade styrkornas funktioner, som den spanska regeringen har ansett vara lämpligt. Det handlar inte om att ersätta arméer med privata säkerhetsföretag utrustade med vapen för krigföring. Det är verkligen ingen lösning. Lösningen är däremot att sätta stopp för all slags piratverksamhet. Med det menar jag att sätta stopp för den piratverksamhet som är baserad i Somalia och också för de utländska pirater som härjar på Somalias territorialvatten.
<SPEAKER ID="370" NAME="Niki Tzavela" LANGUAGE="EL">
Fru talman! Internationella observatörer har påpekat att lösningen på problemet med piratverksamhet är att skapa politisk stabilitet i området. Det är någonting vi alla önskar oss, särskilt vi greker, för den grekiska sjöfarten har drabbats hårt av piratverksamheten i området.
<P>
Fru kommissionsledamot! Det ni sade var en angenäm överraskning för mig. Hittills har den enda information vi har fått, både från internationella medier och från alla sidor, handlat om framgångsrika militära insatser. Ni avväpnade mig, för jag tänkte fråga er vilka framsteg som hittills har gjorts av de politiska krafterna i landet, eftersom vi nu inriktar oss på behovet av politisk stabilitet i Somalia för att lösa problemet. Tack för den information ni gav oss. Jag måste säga att det skulle vara bra om både Europaparlamentet och de medier som bevakar frågan om politisk intervention kunde få mer detaljerad information.
<SPEAKER ID="371" NAME="Luis de Grandes Pascual" AFFILIATION="PPE">
(ES) Fru talman, fru kommissionsledamot, herr rådsordförande! Spanien har just genomlevt en smärtsam situation när ett fartyg, Alakrana, och hela dess besättning utsattes för utpressning, förnedring och oräkneliga risker.
<P>
Den spanska regeringen ställs till ansvar i Spanien, vilket är rätt och riktigt i det här fallet. Här i kammaren ska vi tala om Europa och mer Europa. Således måste det sägas att resultatet efter ett år under vilket vi har krävt diplomati och beslutsamhet har varit positivt.
<P>
Operation Atalanta räcker dock inte. Den måste utvidgas och göras mer flexibel. Det måste vara möjligt att inte bara skydda de rutter där humanitärt stöd transporteras, utan också gemenskapens fiske- och handelsfartyg. Dessa måste skyddas, och därför kommer vi i den resolution som ska antas i morgon att uppmana Europaparlamentet och dess institutioner att göra vissa åtaganden.
<P>
Det vi strävar efter är att säga ja till den kraftfulla ståndpunkt som de stater har intagit som skyddar sina fartyg med sina väpnade styrkor för att avskräcka från piratdåd och om nödvändigt med lagliga medel slå tillbaka mot piraterna. Vi måste säga nej till användandet av privata säkerhetsföretag, ett drag som enligt Internationella sjöfartsorganisationen är förknippat med risk för onödigt våld. Vi måste säga nej till den passiva och amatörmässiga inställning vissa regeringar som gör livet lättare för piraterna har. Vi måste däremot säga ja till diplomati, ja till stöd till Somalia och nej till dåligt underbyggda anklagelser om påstått olagligt fiske.
<P>
Gemenskapens fartyg fiskar i enlighet med våra internationella avtal. De gör det lagligt och måste skyddas. Det är gemenskapens institutioner skyldiga att göra.
<SPEAKER ID="372" NAME="Saïd El Khadraoui" AFFILIATION="S&amp;D">
(NL) Den komplicerade och farliga situationen i Somalia och dess konsekvenser för stabiliteten i regionen är en källa till stor oro för oss alla. Samtidigt har hela världen bevittnat de problem som det här landet har upplevt till följd av piratverksamhet till sjöss och dess inverkan på sjöfarten i vattnen omkring Somalia. För att lösa den situationen behöver vi uppenbarligen en integrerad strategi, som kommissionsledamot Benita Ferrero-Waldner sade tidigare.
<P>
Jag vill ta det här tillfället i akt att framföra vår uppskattning för det utmärkta arbete som har gjorts inom operation Atalanta hittills. Dessa bemödanden är mycket viktiga, eftersom tillgången till det här området är avgörande för den internationella handeln och varutransporterna. Vår önskan är att både sjömännen på handelsfartygen och de fiskare som arbetar i regionen ska kunna utföra sina arbeten på ett säkert sätt. Det tycker vi är grundläggande. Låt oss därför fortsätta att stödja operationen. Låt oss också naturligtvis fundera på vad vi kan göra mer, och låt oss, som kommissionsledamoten med rätta sade, samtidigt tackla detta problem vid källan, effektivt och på flera fronter.
<SPEAKER ID="373" NAME="Franziska Katharina Brantner" AFFILIATION="Verts/ALE">
(DE) Fru talman! Somalia är ett land som ständigt befinner sig i ett nödläge och som har varit utan regering i nästan 20 år. Vi i EU måste hjälpa till att förändra denna situation. Därför stöder vi kommissionens arbete. Vi är dock mycket skeptiska till den nya insatsen inom ramen för den gemensamma europeiska säkerhets- och försvarspolitiken och planerna på att utbilda 2 000 soldater åt övergångsregeringen i Somalia.
<P>
Vilket är det egentliga målet för denna insats? Vilket är det övergripande politiska konceptet för Somalia? Vilket värde kan vi tillföra till de nuvarande amerikanska och franska utbildningsprojekten? Vi inser inte hur denna insats kan bidra till statsbyggandet. Vilken legitimitet har övergångsregeringen? Varför stöder vi den? Varför tror vi att soldaterna kommer att hjälpa den? Hur kan vi förhindra att soldaterna sällar sig till krigsherrarna när de väl har utbildats? Vi tycker att det fortfarande finns för många frågetecken kring den här insatsen för att man ska kunna börja planera för den. Framför allt inser jag inte vilket värde EU kan tillföra, och jag tror att pengarna hade gjort större nytta i andra projekt som kommissionen redan genomför.
<SPEAKER ID="374" NAME="Eider Gardiazábal Rubial" AFFILIATION="S&amp;D">
(ES) Fru talman! Om vi vill försöka förstå vad som händer i Indiska oceanen måste vi närma oss frågan om piratverksamhet på ett ansvarsfullt sätt och avstå från demagogiska uttalanden och partipolitiska ståndpunkter. Det säger jag trots de uttalanden som jag tyvärr har fått höra här i kammaren. En del ledamöter tog tillfället i akt att attackera Spaniens regering när de hade ordet. Jag vill påpeka att denna regering medverkade till att lansera och driva igenom operation Atalanta, som vi berömmer i dag. Denna operation är emellertid helt klart otillräcklig, och måste förstärkas.
<P>
Därför vill jag be rådet att förstärka denna operation, att utvidga de skyddade områden den ansvarar för, att öka personalresurserna och utöka befogenheterna. Jag tänker till exempel på övervakning av de hamnar från vilka de moderfartyg som piraterna använder utgår. Hur som helst är det klart att Atalanta inte kan vara den enda mekanismen för att lösa Somalias problem. Därför tar jag det här tillfället i akt att uppmana alla berörda att försöka få till stånd en gemensam strategi för Somalia. En sådan strategi bör innefatta utvecklingsstöd och politisk dialog med den federala övergångsregeringen.
<P>
Jag uppmanar också rådet att sätta in en ny operation parallellt med Atalanta. Denna operation skulle hjälpa till att utbilda och utrusta den somaliska federala regeringens säkerhetsstyrkor och samtidigt förstärka åtagandena att respektera mänskliga rättigheter och rättsstatsprincipen.
<P>
(Talaren godtog att besvara en fråga med blått kort i enlighet med artikel 149.8.)
<SPEAKER ID="375" NAME="Luis de Grandes Pascual" AFFILIATION="PPE">
(ES) Anser ni att det är oansvarigt att säga att den spanska regeringen ska ställas till ansvar i Spanien och att vi här i kammaren bör inrikta oss på att diskutera Europa och europeiska åtgärder till stöd för operation Atalanta?
<SPEAKER ID="376" NAME="Eider Gardiazábal Rubial" AFFILIATION="S&amp;D">
(ES) Försök inte munhuggas är ni snäll, herr de Grandes Pascual. Det jag anser vara oansvarigt är att ni utnyttjar det faktum att ni har ordet för att ge er på Spaniens regering.
<SPEAKER ID="377" NAME="Georgios Papanikolaou" AFFILIATION="PPE">
(EL) Fru talman! Att somaliska pirater utgör ett hot mot den internationella sjöfarten är ett faktum. Piratverksamheten påverkar inte bara kostnaderna för och tillförlitligheten hos sjötransporterna, den hindrar också det internationella humanitära stödet från att komma fram till Somalia - vilket är det viktigaste - och förvärrar därmed den allvarliga livsmedelsbristen i landet. Icke desto mindre måste jag påpeka att länder som har en lång historia inom handelssjöfart, som Grekland och andra Medelhavsländer, drabbas särskilt hårt. Jag är medveten om att EU:s insatser mot piratverksamhet i syfte att skydda havspassagen vid Afrikas horn är ett viktigt steg. Vi måste dock inse att just de som vi alla trodde tillhörde fantasins och filmens värld - jag läste om dem i sagoböcker när jag var barn - nu knackar på vår dörr och utgör en påtaglig fara, en realitet. Det är därför som vi måste samordna oss och övertala rådet och kommissionen att ta fler politiska initiativ.
<SPEAKER ID="378" NAME="Josefa Andrés Barea" AFFILIATION="S&amp;D">
(ES) Fru talman! Piratverksamhet är en mycket viktig fråga för Spanien, eftersom den drabbar våra fiskefartyg, och jag välkomnar att fartyget Alakrana släpptes och berömmer fiskarna, ägaren och den spanska regeringen för deras insatser.
<P>
Fiskebåtar är mål för piraterna och tycks erbjuda oemotståndliga möjligheter att ta gisslan. Piraterna har moderniserat sin taktik till sjöss och på land, som rådet har sagt. De är lönsamma och medlemsstaterna måste reagera på situationen.
<P>
Operation EU NAVFOR Somalia (operation Atalanta) var en framgång och kommissionsledamoten nämnde att ett stort antal åtgärder har vidtagits, men vi behöver fler och bättre sådana operationer. Fiskebåtarna får inte vara sårbara längre. Vi behöver skydd för fiskebåtarna och vi behöver en utvidgning av det område där de erbjuds skydd.
<P>
Framför allt behöver vi en lösning på land, för det är där problemet uppstår: som kommissionen har påpekat behöver vi demokratisk stabilitet. Vi undrar om kommissionen skulle vara beredd att organisera ett toppmöte om piratverksamheten i området, som ett försök att finna lösningar på land på det som händer till sjöss?
<SPEAKER ID="379" NAME="Raül Romeva i Rueda" AFFILIATION="Verts/ALE">
(ES) Jag gläder mig naturligtvis också över det lyckliga slutet i fallet Alakrana, men jag fruktar att detta inte är det sista av dylika fall. Det är viktigt att komma ihåg att piratverksamheten inte bara finns på grund av fattigdom, utan även på grund av brister och luckor i ett system som inte fungerar.
<P>
Samtidigt som det är tråkigt och beklagligt att sjömän kidnappas när de bara utför sitt jobb, så är det också beklagansvärt att det finns de som utnyttjar bristen på politisk styrning, inte bara i Somalia utan i hela regionen, för att fiska olagligt i vattnen eller dumpa farligt avfall. Herr de Grandes Pascual! Detta är tyvärr vad som har skett.
<P>
Vi fördömer utan tvekan all piratverksamhet. Men för att bekämpa denna företeelse krävs emellertid mer än bara soldater och legosoldater. Att endast använda sådana resurser kan t.o.m. vara kontraproduktivt och leda till en oroande upptrappning av konflikten, särskilt med hänsyn till att vi känner till att vissa fartygsägare, för att maximera sin närvaro i området, riskerar mer än de borde och flyttar sig längre bort från de skyddade områdena än de borde. Därigenom skapar de en risk som är mycket svår att ta itu med.
<SPEAKER ID="380" NAME="Carmen Fraga Estévez" AFFILIATION="PPE">
(ES) Fru talman! Samtidigt som det kanske kan äga rum olagligt fiske i Indiska oceanen, kan man verkligen inte beskriva gemenskapens fiskeflotta som olaglig, vilket man har antytt här. Gemenskapens flotta följer stränga rättsregler och fiskar med tillstånd som har utfärdats i enlighet med fiskeriavtalet mellan EEG och Seychellerna och Indiska oceanens tonfiskkommission (IOTC), vilken reglerar och förvaltar tonfiskefisket i området.
<P>
För det andra är alla fartyg från EU utrustade med ett satellitövervakningssystem, genom vilket de kan lokaliseras omedelbart av fiskeri- och militära myndigheter.
<P>
För det tredje har EU-fartygen observatörer ombord och följer stränga bestämmelser om bl.a. tillhandahållande av information om fiskeverksamhet genom fiskeloggböcker, prov från fångster och förbud mot överföring av fiskeprodukter på det fria havet.
<P>
Slutligen har hela EU-flottan på ett vederbörligt sätt förts in i IOTC:s regionala register över fiskeflottor. Jag skulle personligen vilja att både kommissionen och rådet bekräftar att den EU-flotta som fiskar i området följer den tillämpliga lagstiftningen.
<SPEAKER ID="381" NAME="Janusz Władysław Zemke" AFFILIATION="S&amp;D">
(PL) Fru talman! Jag vill tacka så mycket och inleda med att säga att vi i dag har fått mycket bra och pålitlig information både från Carl Bildt och kommissionsledamoten. Denna information visar att EU koncentrerar sina insatser på två områden. Det första området är humanitärt bistånd. Det andra är militär verksamhet, och vi blir, som tur är, allt effektivare inom dessa två verksamhetsområden. Jag vill emellertid fråga detta: bör vi inte fästa minst samma vikt vid att bygga upp statsapparaten i Somalia, eftersom det faktiskt inte finns någon lag och ordning i landet? Bör vi inte också bygga upp den lokala polisen, såväl som grundläggande militära styrkor? Om detta tredje område inte hanteras på samma sätt som de övriga två, anser jag att det kommer att bli svårt att nå framgång på lång sikt.
<SPEAKER ID="382" NAME="Carl Bildt" LANGUAGE="EN">
Fru talman! Jag ska fatta mig kort. Somalia är ett stort problem. Det har varit ett stort problem i 20 år. Vi har diskuterat piratverksamhet, men låt oss inte glömma den humanitära situationen som är en katastrof. Låt oss inte glömma problemet med terrorister. Låt oss inte glömma instabiliteten i regionen.
<P>
Vi måste efterhand försöka ta itu med allt detta. Men låt oss också vara realistiska. Världssamfundet, Förenta nationerna och andra har kämpat med Somalia under väldigt lång tid. Resultaten har varit ganska begränsade. Vi har kommit in ganska sent på detta område när det handlar om att ta itu med Somalia. Vi försöker att göra vissa saker.
<P>
I Atalanta hävdade vi alla att det var en framgång, men låt oss inte tro att det kan lösa alla problem. När vi talar om att utvidga det till att omfatta Indiska oceanen, talar vi om oerhört stora områden. Även om vi skulle använda alla resurser som går att sätta in till havs från alla EU-länder, är jag inte säker på att vi skulle lyckas helt och fullt.
<P>
Vissa av dessa pirater får naturligtvis också tag i pengar, vilket gör det möjligt för dem att investera i mer resurser. Detta gör att det blir ett ganska utmanande problem.
<P>
Detta är inte skälet till att vi inte gör vad vi kan göra. Med reservation för alla svårigheter, bör vi stödja den federala övergångsregeringen.
<P>
Det är det vi försöker göra med olika utbildningsprogram. Finns det någon garanti att detta blir en framgång? Nej, det gör det inte. Det enda vi emellertid kan vara absolut säkra på är att vi absolut inte lyckas om vi inte försöker. Om vi försöker finns det åtminstone en möjlighet att vi kan åstadkomma något positivt. Och om vi inte uppnår någonting annat, så har vi ändå lyckats att se till att leveranserna enligt Världslivsmedelsprogrammet kommer fram till Somalias svältande och lidande folk. Detta är något att vara stolt över.
<SPEAKER ID="383" NAME="Benita Ferrero-Waldner" LANGUAGE="EN">
Fru talman! Jag känner mycket väl till att detta är en fråga som är mycket viktig i vissa medlemsstater eftersom personer från dessa länder har dött på grund av oroligheterna i området. Vår grekiska kollega som har ställt en fråga till mig, som jag ville besvara, är inte längre här, men jag vill säga vad vi har gjort och varför jag sade att det har skett vissa framgångar.
<P>
Som vår rådsordförande nämnde hade vi också Djiboutiprocessen och den internationella kontaktgruppen, i vilken kommissionen ingick och där jag vet att vår f.d. kollega Louis Michel, som nu är ledamot av Europaparlamentet, försökte mycket intensivt att hjälpa och stödja övergångsregeringen. Det är denna regering som har bäst möjligheter att skapa viss stabilitet i Somalia. Detta är vår främsta uppgift och vi måste utföra den med diplomatiskt och politiskt stöd.
<P>
Sedan måste vi hjälpa och skydda fartygen och alla de som finns ombord. Sedan måste vi göra det som jag sade tidigare - kollegan som talade senast har kanske hört mig tidigare. Jag sade tidigare att det är absolut nödvändigt med institutions- och kapacitetsbyggande åtgärder, genom vilka man försöker stödja den lagliga processen och hjälpa befolkningen. Det är endast då, när vi har fått mer stabilitet i landet och åtgärder har vidtagits för att utrota fattigdomen, som allt detta kan göras. Det är alltså en verkligt komplicerad process.
<P>
Förutom all annan hjälp ger vi nu ett konkret stöd inom ramen för 29 projekt, till ett värde av över 50 miljoner euro, vilket är ett enormt belopp för befolkningen i området. Stödet inriktas på styrning, säkerhet och det civila samhället, som stöder förlikningsprocessen och institutionsbyggandet. Det slutliga målet är att hjälpa till med att skapa en fungerande stat som kan tjäna det somaliska folket och bekämpa terrorismen. Terrorismen har dessvärre bitit sig fast i landet och staten har nästan upplösts, så vi har verkligen en gigantisk uppgift framför oss.
<P>
Någon frågade om det kommer att hållas ett toppmöte om piratverksamhet i framtiden. Vi i kommissionen skulle absolut inte vara emot detta, men jag anser att det är medlemsstaternas sak att besluta detta, kanske särskilt för det kommande spanska ordförandeskapet. Om de är intresserade kanske de bestämmer sig för att hålla ett toppmöte.
<SPEAKER ID="384" NAME="Talmannen">
Jag har mottagit sex resolutionsförslag som ingetts i enlighet med artikel 110.2 i arbetsordningen.
<P>
Debatten är härmed avslutad.
<P>
Omröstningen kommer att äga rum i morgon, torsdagen den 26 november 2009.
<P>
Skriftliga röstförklaringar (artikel 149)
<SPEAKER ID="385" NAME="Alain Cadec  " LANGUAGE="FR">
Fru talman, mina damer och herrar! Jag vill ge denna resolution mitt kraftfulla stöd, eftersom den betonar operation Atalantas relevans och dess framgång. Jag inser uppgiftens enorma omfattning, med tanke på det aktuella områdets storlek. Jag vill emellertid att man betraktar fartyg från EU:s fiskeflotta som bedriver fiske i området som mycket sårbara och att de får särskilt skydd. De måste därför klassificeras som kategori 3.
<P>
Saken är den att tonfiskfartyg är särskilt sårbara eftersom de, å ena sidan, har mycket lågt fribord och, å andra sidan, är klumpiga och icke-manövrerbara i samband med notfiske: dvs. under en period på fyra eller fem timmar. Vid dessa tillfällen riskerar de därför att angripas av piratfartyg. Det är denna särskilda egenskap som berättigar denna specifika begäran. Jag vill också förtydliga att denna klassificering i operation Atalanta skulle läggas till de franska och spanska skyddsinsatserna ombord på fartyg.
<SPEAKER ID="386" NAME="Filip Kaczmarek  " LANGUAGE="PL">
Kommissionen och rådet har rätt. Det enda möjliga svaret på situationen i Somalia är ett heltäckande förhållningssätt till konflikten där, med samordnade åtgärder från alla parter som deltar i insatser för att uppnå stabilitet i regionen och stoppa piratverksamheten. Vårt omedelbara mål för att stoppa denna verksamhet måste naturligtvis vara att se till att operation Atalanta fortsätter. Detta bör t.o.m. inbegripa en utvidgning av mandatet så att yrkesfiskarna också blir skyddade. Jag kan inte förstå varför vissa kolleger inte vill skydda yrkesfiskarna. Eftersom vi skyddar handels- och turistfartyg, såväl som fartyg som fraktar livsmedelsbistånd, bör vi också göra allt som står i vår makt för att se till att yrkesfiskarna kan vara trygga när de arbetar.
<P>
Samtidigt får vi inte glömma bort det långsiktiga målet, utan vilket vi aldrig kommer att få en hållbar lösning på piratproblemet. Jag syftar här på fred, stabilitet, fattigdomsbekämpning och utveckling i landet. På lång sikt måste vi därför koncentrera oss på
<P>
• stärkande av Amisom-uppdraget,
<P>
• resolut upprätthållande och verkställande av vapenembargot mot Somalia,
<P>
• stabilisering av landet genom en samordnad och heltäckande strategi för åtgärder där Europeiska unionen, Afrikanska unionen och Förenta staterna deltar,
<P>
• att få hållbara fredsavtal mellan parterna, och
<P>
• stöd till institutionsskapande åtgärder som ska gälla i hela landet.
