<CHAPTER ID="010-03">
3. Finansiering av den särskilda tribunalen för Sierra Leone
<SPEAKER ID="146" NAME="Talmannen">
Nästa punkt är en debatt om sex resolutionsförslag om finansiering av den särskilda tribunalen för Sierra Leone.
<P>
Jag kan nämna att några av våra kolleger för närvarande befinner sig i Sierra Leone för att övervaka valen där.
<SPEAKER ID="147" NAME="Józef Pinior  " AFFILIATION="PSE">
författare. - (PL) Herr talman! Utvecklingen av den internationella humanitära rätten tillsammans med inrättandet av domstolar för att ställa förövare av krigsförbrytelser och brott mot mänskligheten inför rätta innebar ett stort framsteg för det internationella samfundet efter andra världskriget. De nämnda institutionernas roll har utvecklats ytterligare i globaliseringens tidsålder, särskilt i områden där nationella ledare varit oförmögna att inrätta en centralregering med rättsstatsprincipen som grund för att garantera de berörda invånarnas grundläggande säkerhet.
<P>
Den särskilda tribunalen för Sierra Leone lämnar ett viktigt bidrag för fred och rättvisa i området kring Manofloden i Västafrika. Jag skulle vilja framhäva det program som tribunalen har åtagit sig och som innefattar arkivering och översättning av dokument som har med dess arbete att göra. Jag vill också nämna de program till skydd för offren som har inrättats. Verksamheter av detta slag är av avgörande betydelse för att på lång sikt etablera regeringar i Västafrika på rättsstatsprincipens grund.
<P>
I dagens resolution om finansiering av den särskilda tribunalen för Sierra Leone uppmanar Europaparlamentet kommissionen och alla institutioner inom EU och i medlemsstaterna att garantera en finansiell grund som gör det möjligt för tribunalen att genomföra sitt arbete på ett väl avvägt och ansvarsfullt sätt.
<SPEAKER ID="148" NAME="Ryszard Czarnecki  " AFFILIATION="UEN">
författare. - (PL) Herr talman! Det råkar förhålla sig så att nästa omgång av parlamentsvalen äger rum i Sierra Leone kommande veckoslut. Jag kan bara beklaga att den delegation från Europaparlamentet som tidigare planerats inte kommer att finnas på plats.
<P>
Vi borde fråga oss varför den särskilda tribunalen för Sierra Leone är så viktig. Detta är inte bara ytterligare ett fall i raden av de många afrikanska länder som har en historia av våldtäkter och mord. Det gäller den internationella rättskipningens prestige och utveckling på straffrättens område.
<P>
Vi har nyligen bevittnat två uppseendeväckande tillkortakommanden hos just detta system, och vi bör vara uppriktiga mot oss själva och erkänna dem som sådana. Jag syftar på det misslyckade försöket att döma Slobodan Milošević och på de synnerligen kontroversiella omständigheterna kring Saddam Husseins död. Om ytterligare ett misslyckande nu skulle inträffa i kölvattnet av dessa händelser, som fick så mycket publicitet, det vill säga om tribunalen skulle bli tvingad att upphöra med sin verksamhet på grund av brist på finansiering, så skulle det vara nådastöten för den internationella rättskipningen på straffrättens område.
<P>
För att gå in på detaljer så handlar det om att anslå mindre än 90 miljoner US-dollar under de närmaste två och en kvarts åren, varav mer än en tredjedel behöver överföras i år. Detta är nödvändigt för att säkerställa tribunalens fortsatta verksamhet. Respekten för rättskipning över gränserna är verkligen beroende av att den särskilda tribunalen för Sierra Leone dömer Charles Taylor, Liberias förre president, och att den utreder 17 anklagelser för brott mot mänskligheten och krigsbrott, inklusive mord och sexuella brottshandlingar.
<P>
Jag vill som talare här i parlamentet offentligt tacka två länder, nämligen Storbritannien och Nederländerna, vilka har bidragit med viktigt finansiellt stöd till tribunalens verksamhet. Förenta nationerna har också en viktig roll att spela. FN kan inte som Pontius Pilatus bara två sina händer och lämna saken åt sitt öde. Det gläder mig att Europaparlamentet kommer att agera samfällt i denna fråga.
<SPEAKER ID="149" NAME="Marios Matsakis  " AFFILIATION="ALDE">
författare. - (EN) Herr talman! De som beslutsamt stöder respekten för de mänskliga rättigheterna - däribland Europaparlamentets ledamöter - har kämpat hårt för att se till att en särskild domstol för Sierra Leone inrättas och för att ökända mördare, som Charles Taylor och hans kriminella maffia, ska ställas inför rätta och straffas. Samma personer bevittnar nu misstroget den dystra utsikten till att ansträngningarna för att ställa Charles Taylor inför rätta skulle kunna utvecklas till en fars, eftersom den särskilda domstolen i Haag efter halva rättegången har gjort slut på sina pengar. Detta vore tveklöst ett allvarligt slag mot den internationella rättvisan och kan leda till att våra medborgare förlorar allt förtroende för rättssäkerheten och rättsstatsprincipen. Dessutom skulle det utan tvivel uppmuntra brottslingar världen över att utan rädsla fortsätta att begå ondskefulla gärningar som folkmord och andra föraktliga illdåd mot mänskligheten.
<P>
Oavsett resultatet av vädjan att på något sätt hålla denna särskilda domstol för Sierra Leone vid liv, kan man inte låta bli att undra över följande frågor.
<P>
För det första är de 89 miljoner US-dollar som domstolen krävt för att slutföra sitt arbete helt klart en mycket stor summa. Varför kräver domstolen en så stor summa? Vi vet alla att advokater kostar en massa pengar, men det här är rena förmögenheten! Skulle en sådan domstol inte kunna arbeta med en mer ekonomiskt effektiv budget? Leder kanske dyra extravaganser och en utbredd ineffektivitet till att stora summor slösas bort?
<P>
För det andra, hur mycket kostade det för den mycket snarlika domstolen i Haag att ställa Slobodan Milošević inför rätta på det sätt som den gjorde? Var den budgeten inte föremål för begränsningar och varför var det så? Det är kanske en annan sak att begå brott mot mänskligheten i Europa än i Afrika?
<P>
Dessa frågor måste besvaras, men av min erfarenhet härifrån parlamentet vet jag att vi inte kommer att få några svar, och våra medborgare blir nog tvungna att resignera inför faktumet att rättsstatsprincipen visserligen gäller men att det är pengarna som styr juridiken.
<SPEAKER ID="150" NAME="Bernd Posselt  " AFFILIATION="PPE-DE">
författare. - (DE) Herr talman! Västafrika var en gång i tiden känt som ett område där utvecklingen till stor del var positiv. I dag har Sierra Leone blivit synonymt med de särskilda fasor som vi har bevittnat tvärsöver Afrika de senaste åren. Vi har därför ett ansvar för att se till att de blivande valen inte bara bidrar till att återupprätta demokratin utan även, vilket är mycket viktigare, återupprätta rättvisan och rättsstatsprincipen. Detta måste inbegripa åtal för de svåra brott som på bred front har begåtts i detta land. När allt kommer omkring utnyttjade även européer Charles Taylor för att berika sig själva genom och i Sierra Leone.
<P>
Därför anser jag att vi måste se till att denna process för behandling av dessa brott inte får misslyckas på grund av brist på finansiella medel. Vi européer har ett ansvar i detta hänseende, men icke desto mindre anser jag att de frågor som har tagits upp här är berättigade. Det är uppenbart att vi inte kommer att kunna vara framgångsrika på lång sikt med särskilda tribunaler. Det är uppenbart att vi på längre sikt behöver en enda allomfattande domsrätt för att handskas med dessa kriminella diktatorer. Detta hjälper oss emellertid inte för tillfället. Den första uppgiften nu är att genomföra de rättegångar som redan har påbörjats och i synnerhet att driva på för att säkra domen mot Charles Taylor, eftersom detta kommer att sända en varningssignal till brottslingar som begår brott mot mänskligheten i dag eller som kan tänkas göra det i framtiden. Jag vill nämna Zimbabwes diktator Robert Mugabe i detta sammanhang. Robert Mugabe måste få se vad som kan hända honom om han fortsätter med sina fasansfulla brott. Därför behöver vi enhetliga kriterier och stabila institutioner för att handskas med dessa omfattande brott.
<SPEAKER ID="151" NAME="Mikel Irujo Amezaga  " AFFILIATION="Verts/ALE">
författare. - (ES) Herr talman! Jag hade turen att delta i det valobservatörsuppdrag som närvarade vid de val som hölls i augusti i Sierra Leone, och jag måste först och främst säga att vi alla var synnerligen imponerade av hur professionellt detta uppdrag, som leddes av kollegan i min grupp, Marie Anne Isler Béguin, sköttes och fortfarande sköts.
<P>
I den funktionen hade jag tillfälle att besöka den särskilda domstolen på ort och ställe, där justitiesekreterare Binta Mansaray informerade mig direkt om domstolens arbete. Under vårt besök fick vi ständigt höra att om det inte finns någon rättvisa så blir det ingen fred. Det är just av den anledningen som denna domstol är så viktig. Som konstateras många gånger i denna resolution är det av avgörande betydelse för det fortsatta befästandet av fredsprocessen i Sierra Leone att se till att de skyldiga till brotten ställs inför rätta.
<P>
Det har varit mycket dyrt och kostat en massa pengar, eftersom domstolens arbete har haft enorma proportioner. Att säkerställa fullständig respekt för rättsstatsprincipen i ett land som har ödelagts av inbördeskrig är mycket svårt. Den första uppgiften var att samla alla vittnesmål och det var ingen liten uppgift: Befolkningen måste övertygas om att inga repressalier skulle förekomma och att den inte skulle utsättas för fler förödmjukelser.
<P>
Den andra uppgiften var att övertyga människorna om att alla som hade varit inblandade i kränkningar av de mänskliga rättigheterna kunde ställas inför rätta, inte bara gerillaledarna. Dessutom måste jag framhålla att försvaret av de anklagade har respekterats samvetsgrant. Domstolen fattade också ett historiskt beslut 2004 genom att vägra att godkänna nationell amnesti för dem som gjort sig skyldiga till krigsförbrytelser och brott mot mänskligheten.
<P>
Utan rättvisa blir det alltså ingen fred. Därför är det viktigt att bidra till finansieringen av denna domstol. Vi är skyldiga att bidra till fred och stabilitet i området kring Manofloden. Den särskilda domstolen är i sig ett exempel på hur rättssystemet i Sierra Leone har reformerats och jag vill i detta sammanhang uppmana kommissionen att undersöka möjligheten att ge finansiellt stöd till de projekt som genomförs av FN i syfte att reformera landets rättssystem.
<SPEAKER ID="152" NAME="Tadeusz Zwiefka">
för PPE-DE-gruppen. - (PL) Herr talman! Den särskilda tribunalen för Sierra Leone har rätt att räkna med vår särskilda uppmärksamhet, eftersom den med rätta presenteras som en ny och nästan perfekt modell för skipande av rättvisa. Dessutom utgör den ett bevis för att en internationell domstol som behandlar krigsförbytelser kan vara placerad i det land där dessa brott har begåtts, så att rättvisan kan bli direkt tillgänglig för lokalbefolkningen. Om den särskilda tribunalen för Sierra Leone jämförs med liknande organ i andra delar av världen märker man dessutom att detta arrangemang har gjort att domstolen blivit fullt effektiv samtidigt som den har kostat väsentligt mindre.
<P>
För första gången i historien har man lyckats fälla ett sittande statsöverhuvud i ett afrikanskt land, Charles Taylor, för brott mot mänskligheten. Det har också visat sig vara möjligt att fastställa en juridisk definition av begreppen barnsoldater och tvångsäktenskap, för att göra det möjligt att döma personer som gjort sig skyldiga till brott inom dessa områden. Den särskilda tribunalen för Sierra Leone kan tyvärr bli tvungen att ställa in sin verksamhet, eftersom dess pengar håller på att ta slut. Den summa som behövs för att domstolsförhandlingarna mot de värsta brottslingarna ska kunna fortsätta är mindre än 90 miljoner US-dollar. Jag uppmanar härmed medlemsstaterna och kommissionen att så snart som möjligt ställa finansiella medel till förfogande till stöd för den särskilda tribunalen för Sierra Leonera. Den fortsatta processen för fred och försoning i Sierra Leone och hela Västafrika kommer att bli allvarligt hotad om finansiella medel för tribunalen inte görs tillgängliga.
<SPEAKER ID="153" NAME="Genowefa Grabowska">
för PSE-gruppen. - (PL) Herr talman, fru kommissionsledamot! Jag stöder till fullo alla som har yrkat på att detta uppdrag ska slutföras så att rättvisa kan skipas i Sierra Leone. Detta måste helt enkelt ske. Förövarna av brott kan inte få tro att de kommer att åtnjuta straffrihet, var de än är bosatta, det må vara i Europa, i Afrika eller i någon annan del av världen.
<P>
Jag vill emellertid använda detta tillfälle till att peka på ett särskilt problem, som jag tror är mycket viktigt. Vi bevittnar en ökning av domstolar som inrättas i FN, brottmålsdomstolar som växer upp som svampar ur jorden. En internationell brottmålsdomstol har inrättats i Rom. En internationell krigsförbrytartribunal för att behandla de brott som ägde rum i före detta Jugoslavien har också inrättats, och ytterligare en för att behandla de brott som begåtts i Rwanda. Nu har vi den särskilda tribunalen för Sierra Leone. Jag inser att alla dessa domstolar är nödvändiga, men om de ska inrättas måste deras finansiering garanteras från början. Det är en nödvändig förutsättning.
<P>
Jag uppmanar därför kommissionsledamoten att ta upp frågan om finansiering av sådana institutioner vid det kommande toppmötet mellan EU och Afrika, som ska äga rum före slutet av detta år. Dessa institutioner är nödvändiga och måste få tillräcklig finansiering. Det är pinsamt att behöva diskutera belopp på detta sätt.
<SPEAKER ID="154" NAME="Viviane Reding">
ledamot av kommissionen. - (EN) Herr talman! Europeiska kommissionen är fast besluten att bistå Sierra Leones övergång från en postkonfliktsituation till utveckling, och stödja landets insatser för att bevara freden, stabiliteten och demokratin.
<P>
Vi har gett och kommer att ge vårt stöd till domstolens tidigare, nuvarande och framtida åtgärder för att ställa krigsförbrytare inför rätta, och därigenom erkänna det lidande som Sierra Leones medborgare fick utstå under inbördeskriget. Den särskilda domstolens arbete bidrar till att sända en viktig signal till alla om att allvarliga brott mot mänskligheten, folkmord och krigsförbrytelser inte längre kommer att passera ostraffat, oavsett var de ägt rum.
<P>
Kommissionen har gett domstolen finansiellt stöd sedan 2002. Detta stöd beviljades indirekt 2002, genom stöd till ett projekt med ett anslag på 685 000 euro som bestod av en koalition av icke-statliga organisationer ledda av organisationen No Peace Without Justice med målet att fastställa kränkningar av de mänskliga rättigheterna, öka medvetenheten hos juristkåren och ge Sierra Leones regering rättsligt stöd. Sedan 2003 har kommissionen gett direkt stöd till den särskilda domstolen, genom Europeiska initiativet för demokrati och mänskliga rättigheter (EIDHR), vilket redan har nämnts. En total budget på ungefär 2,1 miljoner euro har avsatts för domstolen genom tre projekt för offrens rättvisa och återupprättelse. Det övergripande målet med dessa projekt var bland annat att se till att den särskilda domstolen bidrar till en ökad förståelse för rättvisa för konfliktens offer. Projekten under 2006 var dessutom inriktade på att bevaka den nära förestående rättegången mot Charles Taylor samt på civilsamhälleliga grupper och folket i Liberia och i närområdet.
<P>
Den särskilda domstolen kommer under 2008 att få stöd från det nya europeiska instrumentet för demokrati och mänskliga rättigheter, som antogs inom den nya budgetramen för 2007-2013. Ett belopp på 600 000 euro har avsatts inom den årliga handlingsplanen i 2007 års budget. Kommissionen samtalar med domstolen för att ta fram ett projektförslag för 2007 års finansiering. Flera ledamöter har påpekat att det är svårt att få fram tillräckliga medel för att finansiera den särskilda domstolen. Därför avser kommissionen att ta upp denna fråga med medlemsstaterna och undersöker också möjligheten att finansiera domstolen och dess berörda verksamhet genom andra finansiella instrument.
<SPEAKER ID="155" NAME="Talmannen">
Debatten är härmed avslutad.
<P>
Omröstningen kommer att äga rum efter debatten, med andra ord alldeles strax.
