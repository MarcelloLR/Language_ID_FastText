<CHAPTER ID="019">
Risk för nedläggning av företaget QIMONDA i Tyskland och Portugal och tusentals uppsägningar i Europa (debatt)
<SPEAKER ID="539" NAME="Talmannen">
Nästa punkt är kommissionens yttrande om risken för nedläggning av företaget QIMONDA i Tyskland och Portugal och tusentals uppsägningar i Europa.
<SPEAKER ID="540" NAME="Vladimír Špidla" LANGUAGE="CS">
Fru talman, mina damer och herrar! Både företagen och arbetstagarna börjar känna av effekterna av den finansiella och ekonomiska krisen. Även om förhållandena varierar mellan medlemsstaterna försämras sysselsättningssituationen inom EU i allmänhet. År 2009 kan den samlade sysselsättningen minska med 1,6 procent, vilket utgör 3,5 miljoner förlorade arbetstillfällen. Arbetslösheten i EU kan ligga på omkring 10 procent 2010. Dag efter dag meddelar företag omstruktureringsåtgärder eller omlokaliserar, vilket ofta innebär en förlust av många arbetstillfällen. Situationen på företaget Qimonda, som har meddelat att fabrikerna i Tyskland och Portugal ska läggas ned, är tyvärr inte unik.
<P>
Kommissionen är medveten om de negativa effekter som omstruktureringar kan ha på de anställda, deras familjer och den ekonomiska och sociala strukturen i en region. Jag vill emellertid betona att kommissionen inte har befogenhet att ändra eller skjuta upp beslut som fattas av enskilda företag och att företagen inte är skyldiga att informera kommissionen om sina beslut. Jag måste också säga att varken ledningen för Qimonda eller de anställdas företrädare har tagit kontakt med kommissionen.
<P>
Kommissionen vill ta upp flera punkter i samband med denna situation. För det första är det mycket viktigt att föregripa och hantera omstruktureringarna på ett bättre sätt genom intensiv dialog med de anställdas företrädare och de andra berörda parterna. Jag anser att det nyligen antagna eller ändrade direktivet om företagsråd utgör ett av EU:s viktigaste bidrag i den här frågan. I detta sammanhang är det ännu viktigare att de berörda företagen noggrant fullgör sina skyldigheter enligt EU:s direktiv om information till och samråd med de anställda. Kommissionen uppmanar även företagen att vidta åtgärder för att behålla så många som möjligt i anställning genom flexibla arbetsarrangemang och tillfälliga friställningar av ekonomiska skäl.
<P>
De flesta medlemsstater har vidtagit riktade åtgärder i en insats för att stödja sysselsättningen och begränsa krisens effekter på de vanliga medborgarna. Åtgärderna gäller fyra huvudsakliga områden, dvs. att behålla så många i anställning som möjligt, snabbt integrera arbetstagare i sysselsättning, hjälpa de mest sårbara grupperna genom inkomststöd, förlänga perioden för arbetslöshetsunderstöd eller höja familjebidragen och slutligen att stärka det sociala skyddet och investeringarna i den sociala infrastrukturen och hälsovården.
<P>
Kommissionen har förstärkt de finansiella instrumenten på EU-nivå i syfte att hjälpa medlemsstaterna att övervinna krisen och dess sociala konsekvenser. Europeiska socialfonden, som ger stöd åt 9 miljoner arbetstagare varje år, har förenklats så att förskottsbetalningar kan frigöras för projekt som uppgår till 1,8 miljarder euro. Jag hoppas att Europaparlamentet och rådet kan enas snabbt om den frågan. Kommissionen stöder även medlemsstater som vill justera programplaneringen för Europeiska socialfonden. Medlemsstaterna kan likaså begära stöd från Europeiska fonden för justering för globaliseringseffekter för att hjälpa friställda arbetstagare. I den europeiska återhämtningsplanen har kommissionen föreslagit att kraven för stödberättigande ska utökas för att bättre bemöta den rådande ekonomiska krisen. Jag hoppas att parlamentet snabbt kommer att nå en kompromiss med rådet även i den frågan. Kommissionen är beredd att arbeta tillsammans med de tyska och de portugisiska myndigheterna för att bedöma alla ansökningar om stöd från EU-fonderna. Kommissionen stöder även dialogen mellan arbetsmarknadens parter på EU-nivå eftersom arbetsmarknadens parter har en avgörande roll att spela i insatserna för att hantera krisen. Vid trepartsmötet den 19 mars kommer arbetsmarknadens parter i EU även att inlämna ett gemensamt förslagspaket om hur vi kan övervinna krisen.
<P>
Kommissionen anser att det är viktigt att åtgärderna vidtas gemensamt eftersom det på så sätt kommer att bli möjligt att bekämpa de kortsiktiga effekterna av krisen och gjuta nytt liv i ekonomin i framtiden. Kommissionen hade detta mål i sikte när den tog fram EU-initiativet för att stödja sysselsättningen inom ramen för den europeiska återhämtningsplanen. Den 4 mars mottog kommissionen även ett bidrag avsett för Europeiska rådets möte den 19-20 mars, som bland annat koncentreras på behovet av och metoderna för att stödja arbetstagare som drabbas av krisen samt sårbara personer på arbetsmarknaden.
<P>
Kommissionen välkomnar även det tjeckiska ordförandeskapets initiativ att anordna ett toppmöte om sysselsättning och sociala frågor i maj 2009. Syftet med mötet kommer att vara att bedöma situationen och fastställa konkreta åtgärder. Detta bör leda till att man kan enas om en gemensam strategi för att minska de sociala följderna av krisen genom att nå ett nytt samförstånd med arbetsmarknadens parter och andra berörda aktörer om moderniseringen av socialpolitiken samt konkreta åtgärder för att påskynda den ekonomiska återhämtningen och övervinna krisen genom att lösa problemen med strukturella brister på arbetsmarknaden.
<SPEAKER ID="541" NAME="José Albino Silva Peneda" LANGUAGE="PT">
Den eventuella nedläggningen av Qimonda leder till att nästan 2 000 arbetstillfällen riskeras i norra Portugal, som på bara några få år har gått från att vara en av EU:s mest industrialiserade regioner till en av kontinentens fattigaste regioner.
<P>
Man måste förstå att den industriella strukturen i norra Portugal byggde på traditionella sektorer, där textilbranschen var av stor betydelse. Detta problem har uppkommit precis vid en tidpunkt när industrisystemet befann sig i ett avgörande skede i omläggningen eftersom det genomgick omstruktureringsprocesser som alltid är svåra och kostsamma. Om denna nedläggning genomförs kommer det att ha en enormt stor inverkan, inte bara på regionen utan på hela landet.
<P>
Jag vet att Qimondas fortsatta verksamhet framför allt beror på marknadskrafterna och aktieägarnas vilja. Trots detta är det svårt att acceptera det som sker eftersom Qimonda betraktas som en av Portugals största exportörer och även är en viktig del av omläggningen av det ekonomiska systemet i regionen, och vi kan helt enkelt inte godta att företagets framtid endast ska avgöras av marknadskrafterna. Det är förklaringen till varför myndigheterna i Portugal och Tyskland har hanterat frågan på högsta nivå, särskilt helt nyligen genom Portugals president och förbundskansler Angela Merkel. Herr Špidla, det är också därför som jag själv, om den portugisiska regeringen inte har inbjudit er att besöka denna region, som står inför en social nödsituation, uppmanar er att resa dit eftersom jag vill att ni personligen ska kunna se hur allvarlig situationen är, stödja de insatser som görs och mobilisera alla instrument som kommissionen har till sitt förfogande för att förhindra att förtroendebristen i regionen sprider sig ännu mer.
<SPEAKER ID="542" NAME="Edite Estrela" LANGUAGE="PT">
Qimonda är ett paradigm inom ramen för den rådande globala finansiella och ekonomiska krisen. Det är ett företag som använder spetsteknologi, anställer högt kvalificerade arbetstagare och främjar forskning. Qimonda uppfyller målen i Lissabonstrategin. Den portugisiska regeringen har gjort allt för att finna en lösning för att göra företaget lönsamt, men lösningen är även beroende av den tyska förbundsregeringens engagemang och delstatsregeringarna i Bayern och Sachsen. Den portugisiska regeringen har redan beslutat att anslå 100 miljoner euro för detta syfte. Som jag sa har den gjort allt och kommer att fortsätta att göra allt den kan, vilket även Qimondas tyska arbetstagare tillstod under den portugisiske presidentens officiella besök nyligen.
<P>
Kommissionen och medlemsstaterna har - helt riktigt - agerat för att rädda många banker och stödja vissa industrier, t.ex. bilindustrin. Varför inte stödja Qimonda också? Om vi lämnar Qimonda åt sitt öde kommer det att få ytterst allvarliga konsekvenser. Tusentals anställda i Tyskland och Portugal kommer att förlora sina arbeten, men ovärderlig immateriell äganderätt och stora belopp av gemenskapsmedel som investerats i företaget kommer också att gå förlorade. Att hålla Qimonda i gång i Tyskland och Portugal är så strategiskt viktigt för EU att EU-stöd är väl motiverat.
<P>
Herr kommissionsledamot! Vi måste vara konsekventa, och att agera konsekvent innebär att rädda Qimonda. Det är inte vilket företag som helst!
<SPEAKER ID="544" NAME="Ewa Tomaszewska" LANGUAGE="PL">
Herr talman! Det tyska företaget Qimonda, en av de största tillverkarna av minneschip, har förklarat sig i konkurs. Under förra året mottog företaget 325 miljoner i EU-stöd, som visade sig vara olämpligt.
<P>
År 2007 sysselsatte Qimonda 13 500 personer. I december förra året blev de tvungna att gå med på en löneminskning på 10-15 procent, med försäkringar om att de ej utbetalade beloppen skulle kompenseras till april i år. I stället förlorade 500 anställda arbetet över en natt. De har varken fått lön eller ersättning för icke uttagen semester eller avgångsvederlag. Ytterligare 500 personer kommer att förlora arbetet under den kommande månaden, och ytterligare 1 500 personer hotas längre ned längs linjen.
<P>
Det finns många fler sådana företag i våra länder, t.ex. företag i Krośno eller Stalowa Wola i Polen. Det vi förväntar oss av kommissionen är ett konsekvent program för att skydda arbetstillfällena under krisen.
<SPEAKER ID="545" NAME="Elisabeth Schroedter" LANGUAGE="DE">
Herr talman, herr kommissionsledamot, mina damer och herrar! Företaget Qimondas konkurs beror på det massiva prisfallet för omoderna dynamiska RAM-minnen. Qimonda ligger i själva verket månader före konkurrenterna när det gäller forskning om energibesparande chip, och det är just där - i företagets innovationspotential - som investeringarna bör göras. Vi hoppas att kommissionen kommer att fokusera på det.
<P>
Detta kan emellertid innebära att det inte är möjligt att rädda alla arbetstillfällen. Kommissionsledamoten hade rätt i det. Och det är här som Europeiska fonden för justering för globaliseringseffekter kommer in i bilden. Qimonda har dock högt kvalificerade anställda som, genom lämplig och särskilt utformad omskolning, kan finna nya arbeten inom nya framväxande industrier. De arbetstagare som har gått över till solkraftsindustrin har visat att det är möjligt. Qimondafallet visar även att det är upp till kommissionen att se till att arbetstagarna kan omskolas till arbeten där det finns en framtid, i stället för att bara inta ett splittrat synsätt. Endast riktade investeringar, en miljömässig omstrukturering av ekonomin och därefter motsvarande omskolning av arbetskraften ger människorna hopp och verkliga framtidsutsikter.
<SPEAKER ID="546" NAME="Gabriele Zimmer" LANGUAGE="DE">
Herr talman, herr kommissionsledamot! Ni blir säkert inte förvånad över att höra att jag inte är nöjd med det svar som ni har gett oss, särskilt eftersom vi gjorde stora ansträngningar för flera veckor sedan för att kontakta en lång rad företrädare för kommissionen, särskilt kommissionsledamot Günter Verheugen, för att kräva tydliga svar. I dag hade kommissionen det perfekta tillfället att svara oss mycket mer exakt och förklara hur den tänker ta på sig sin del av ansvaret.
<P>
Jag vill introducera två aspekter i debatten. För det första är Qimonda kapabelt att säkra ett avgörande tekniskt avancemang för EU på området för halvledare och nanoteknik. För det andra har Qimonda inga konkurrenter i Europa, men däremot några i Asien, företag som hjälps med 70 procent i subventioner - vilket är en avgörande skillnad. För det tredje kommer en nedläggning av produktionen vid Qimonda att innebära förlusten av kärnan i samarbetet i ett nätverk på cirka 40 000 arbetstillfällen bara i Sachsen.
<P>
Vad förväntar sig de anställda, deras familjer och de som lever i de drabbade regionerna av unionen? Först och främst förväntar de sig ett tydligt och omedelbart åtagande om att kommissionen vill behålla de befintliga anläggningarna i EU som arbetar med halvledarteknik och inom nanoindustrin, att denna framtidschans inte slösas bort och att löftena om framtida finansiering för forskning, särskilt från det åttonde forskningsramprogrammet, är sanna.
<P>
Vi förväntar oss även att kommissionen, den tyska förbundsregeringen och Sachsens regionalregering kommer att stödja den nödvändiga lösningen för att förhindra en nedläggning av produktionen. Det finns inte mycket tid kvar, bara några dagar. Personer i den högsta ledningen försvinner redan iväg åt andra håll. Om vi inte finner en lösning skulle högt avancerad forskningsteknik försvinna till Asien eller säljas för en struntsumma. Det kan väl ändå inte vara i EU:s intresse.
<SPEAKER ID="547" NAME="Joel Hasse Ferreira" AFFILIATION="PSE">
(PT) Herr talman, herr kommissionsledamot, mina damer och herrar! Qimondas svåra belägenhet har förvärrats av den finansiella och ekonomiska krisen. Den portugisiska regeringen har gjort allt den ansett vara lämpligt och användbart för att lösa situationen. Vi skulle ha önskat att även den bayerska regeringen hade hanterat situationen med lika stor ansvarskänsla. Om fabrikerna i München kan räddas kommer detta att ha en avgörande inverkan på fabrikerna i Vila do Conde och Dresden.
<P>
Manuel Pinho, Portugals minister för ekonomi och innovation, har själv bekräftat hur oerhört viktigt det är att garantera detta företags lönsamhet. Qimonda är ytterst viktigt för Portugal, och är lika viktigt för EU eftersom företaget kan konkurrera på global nivå.
<P>
Portugal kommer att fortsätta insatserna för att finna en lösning för att säkra företagets lönsamhet. Vi hoppas att även den tyska regeringen - både på förbunds- och delstatsnivå - verkligen kommer att anstränga sig för att finna en lösning på problemet.
<P>
Personligen vill jag återigen betona den strategiska betydelsen av att behålla denna typ av industrier inom EU. Jag hoppas att ingen nationell eller statlig regering kommer att göra misstaget att låta detta företag stänga fabriker och förstöra arbetstillfällen på EU:s territorium.
<P>
Vi inser att det finns ett behov av att hjälpa stora koncerner inom bilindustrin med omstruktureringar, men kommissionen får inte göra slut på EU:s fonder och sin energi bara på att hjälpa fordonsindustrin.
<P>
Herr Špidla! För att undvika eventuella fel i kommunikationen vädjar vi till er, eftersom vi är bundna till er genom vårt samarbete och av politisk solidaritet, och även till kommissionens ordförande, som aldrig kommer att glömma att han är vår landsman precis som ett avsevärt antal av Qimondas anställda, att kommissionen lovar att stödja Qimonda.
<P>
Innan jag avslutar vill jag betona att Portugals president Aníbal Cavaco Silva vid ett besök i Tyskland nyligen sa att det fanns nytt hopp för Qimonda. Det är även viktigt att nämna, vilket mina kolleger redan har gjort, betydelsen av den särskilda ekonomiska sektor som Qimonda verkar inom. Med tanke på Portugals ekonomiska storlek måste vi verkligen inse betydelsen av att den portugisiska regeringen visar att den är beredd att stödja Qimonda med alla nödvändiga medel.
<P>
Låt oss hjälpa till att rädda Qimonda. Tiden är knapp!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Herr talman, herr kommissionsledamot, mina damer och herrar! I denna viktiga debatt är det avgörande att vi verkligen inser vad som står på spel, nämligen framtiden för den strategiskt viktiga nanoteknikindustrin och forsknings- och utvecklingsinsatserna inom en sektor som är av grundläggande betydelse för informationssamhällets framtid, det centrala forskningscentrumet vid Qimondas anläggning i Tyskland, med halvledarfabriken i Portugal. EU får inte låta sina industrier förstöras, särskilt inte inom ett så strategiskt viktigt område, och bli beroende av Förenta staterna och de asiatiska länderna, som stöder sina industrier. Det är beklagligt att kommissionsledamot Vladimír Špidla här i parlamentet visar en så stor brist på lyhördhet för frågan om Qimonda som ett produktivt företag.
<P>
Det är många arbetstillfällen som står på spel: nästan 2 000 i Vila do Conde, 5 000 i Tyskland, över 5 000 runtom i världen samt tusentals arbetstillfällen som skulle påverkas indirekt vid leverantörsföretag och vid de forsknings- och utbildningscentrum som Qimondas andra partner driver. Enormt viktig forskning hotas av risken att Qimonda läggs ned i Tyskland och den dominoeffekt som en sådan situation skulle leda till i Portugal. Det är otänkbart att EU inte skulle engagera sig i den här frågan i åtminstone lika stor utsträckning som det gjorde med banksektorn. Vi måste tänka på att Vila do Conde är beläget i norra Portugal där arbetslösheten har ökat som mest, antingen till följd av att företag inom textil- och konfektionsbranschen har lagt ned eller för att företag som bland annat tillverkade skor och kablar har omlokaliserat verksamheten. Vila do Conde står inför allvarliga sociala risker om vi inte agerar för att hejda den ökande arbetslösheten och trygga produktionen.
<P>
Det är därför oerhört viktigt att vi gör allt som står i vår makt. På kort sikt innebär detta statligt stöd, finansiellt stöd från gemenskapen och kreditgarantier för att bevara denna industri som är så strategiskt viktig för EU:s ekonomi. På medellång sikt handlar det om att utveckla detta industriområde och skapa fler arbetstillfällen med rättigheter. Jag önskar att kommissionen och regeringarna i våra länder insåg detta. För vår del kommer vi att fortsätta vår kamp.
<SPEAKER ID="549" NAME="Colm Burke" AFFILIATION="PPE-DE">
(EN) Herr talman! Jag välkomnar att den här debatten har prioriterats. Nedläggningar av företag som Qimonda måste tas på allvar av de politiskt ansvariga, på grund av att de är stora och viktiga som ekonomiska ankare för regionala och nationella ekonomier.
<P>
Nedläggning eller utlokalisering av dessa företag är ofta ett resultat av globaliseringskrafter. Globalisering - som vanligtvis är en positiv kraft som ökar den globala välfärden - kan dessvärre vara förödande för regionala ekonomier när stora företag flyttar. Detta har hänt i min egen trakt i södra Irland där Dell har varslat 1 900 anställda i sin fabrik i Limerick. Likadant ser det ut i Waterford, där Waterford Wedgwood kan komma att läggas ned inom en inte alltför avlägsen framtid, och återigen kan ytterligare tusen jobb gå förlorade hos detta företag och dem som kommer senare i produktionskedjan.
<P>
De politiskt ansvariga måste ta det här på allvar. Därför välkomnar jag kommissionsledamot Vladimír Špidlas beslut att göra sitt yttersta för att utnyttja de belopp som finns i Europeiska fonden för justering för globaliseringseffekter och Europeiska socialfonden. 500 miljoner euro från Europeiska fonden för justering för globaliseringseffekter kan skapa stora fördelar genom att ge arbetslösa arbetstagare en andra chans att vidareutbilda sig, skola om sig och bli entreprenörer som tar oss ur den här lågkonjunkturen.
<P>
Bollen ligger hos de nationella regeringarnas domstolar som kan ansöka om sådan finansiering. Det kan i detta sammanhang vara värdefullt att yrka på 75 procents samfinansiering för att underlätta deras ansökningar och, följaktligen, erbjuda de berörda arbetarna en snabb och effektiv återhämtning på orten.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Herr talman, herr kommissionsledamot! Vi har talat om Lissabonstrategin i åratal och det kanske inte är det lämpligaste tillfället att diskutera den under de rådande omständigheterna. Trots detta behöver vi utan tvivel en strategi, en strategi för att bemöta de svårigheter och utmaningar som uppkommer till följd av den rådande krisen. Det är också vad vi förväntar oss från kommissionen. Det är mycket viktigt att kommissionen inte drar sig undan den här frågan utan i stället utformar gemensamma åtgärder tillsammans med Portugals regering och Tysklands förbundsregering och delstatsregeringar. Det är även viktigt att tänka på att denna industri, vilket redan har nämnts, är viktig för EU på grund av dess kvalitet och värde, på grund av den forskning den genomför och på grund av den miljökvalitet som är förknippad med den. Det är mycket viktigt att kommissionen inte undviker den här frågan. Jag instämmer i uppmaningen från min kollega José Albino Silva Peneda till Vladimír Špidla och kommissionen att besöka Portugal.
<P>
Det är likaså viktigt att kommissionen tänker på att EU-medborgarna nu ser till EU och förväntar sig att EU-institutionerna agerar. De behöver känna att EU-institutionerna finns nära dem. Allmänheten i EU accepterar inte ett EU som inte tar tag i problemen. De vill ha ett EU som modigt rullar upp ärmarna och tar i på allvar för att hjälpa dem att klara av sina svårigheter.
<SPEAKER ID="551" NAME="Vladimír Špidla" LANGUAGE="CS">
Mina damer och herrar! Det är en viktig fråga som vi diskuterar, och den ingår även i den allmänna ekonomiska situationen. Ni är också väl medvetna om att den strategi som kommissionen utformar definitivt är en politik för industrin eftersom kommissionen är fast övertygad om att industrin alltid måste utgöra en central del av vår ekonomi och att den är högteknologins flaggskepp. Det står klart att den kris som vi genomgår har strukturella inslag, och i sina strategier och grundläggande dokument formulerar kommissionen å ena sidan en framtida grön ekonomi, eller ”gröna” arbetstillfällen, samtidigt som vi mycket starkt betonar innovation och moderniseringar. Men det står också klart, vilket jag påpekade i början, att det är upp till företagen att fatta affärsbesluten och att kommissionen inte kommer att lägga sig i sådana beslut.
<P>
Den andra aspekten är att om vissa omstruktureringar genomförs, om vissa beslut fattas som får sociala och EU-omfattande konsekvenser, så finns det instrument och politik på EU-nivå som vi naturligtvis är skyldiga att mobilisera, vilket vi också gör. När det gäller uppmaningen från två av talarna om att jag bör sätta mig in i situationen på plats är jag naturligtvis beredd att göra detta eftersom det till syvende och sist är en av våra normala och grundläggande skyldigheter att fatta beslut på grundval av vad som möjligt. Möjligheterna när det gäller EU-fonder har nämnts, och de strategier som diskuteras av den portugisiska och den tyska regeringen har också tagits upp. I alla händelser vill jag att det ska framgå mycket tydligt att kommissionen alltid aktivt utnyttjar alla tillgängliga alternativ, att den gör så i det här fallet, och naturligtvis kommer att göra detsamma i framtida fall.
<SPEAKER ID="552" NAME="Talmannen">
Punkten är härmed avslutad.
