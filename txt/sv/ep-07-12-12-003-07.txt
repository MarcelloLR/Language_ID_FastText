<CHAPTER ID="003-07">
7. Den gemensamma organisationen av marknaden för fiskeri- och vattenbruksprodukter (omröstning)
<P>
- Betänkande: Pedro Gueirrero
<P>
- Före omröstningen:
<SPEAKER ID="067" NAME="Pedro Guerreiro">
föredragande. - (PT) Jag vill inleda detta korta anförande genom att välkomna beslutet från Europaparlamentets fiskeriutskott att utarbeta ett betänkande om den gemensamma organisationen av marknaden för fiskeri- och vattenbruksprodukter. Det är väl känt att man genom denna gemensamma organisation ännu inte lyckats nå de mål för vilka den inrättades, nämligen att se till att det finns en stabil marknad för fiskeriprodukter och att producenterna får en rimlig inkomst. Med tanke på detta uppskattar vi kommissionens beslut att, om än i senaste laget, göra en ingående utvärdering av den befintliga gemensamma organisationen av marknaden. Vi uppmanar kommissionen att snarast genomföra denna översyn för att på så sätt kunna öka sina insatser för att se till att inkomsterna inom sektorn säkerställs, att marknaden blir stabil, att marknaden för fiskeriprodukter förbättras och att det genererade mervärdet höjs, bland annat genom att erbjuda betydligt större finansiella resurser.
<P>
Trots att fiskeriutskottet inte kunde enas om alla de förslag vi först lade fram anser vi att det betänkande som vi nu ska rösta om innehåller bra åtgärder, till exempel för att avgöra om de befintliga mekanismerna för intervention är de mest lämpliga och om de är tillräckligt flexibla för att uppfylla de nuvarande behoven i medlemsstaterna, att införa samma kompensationsersättning för sardiner som för tonfisk, att se till att strukturfonderna bidrar till att modernisera och skapa stödinfrastrukturer för producenter i samband med produktion/saluföring, att ge effektivt stöd för inrättande och finansiering av producentorganisationer, framför allt inom det småskaliga kustfisket och det traditionella fisket, och att säkerställa att samma regler och krav tillämpas på importerade fiskeriprodukter som säljs på den inre marknaden som på gemenskapens fiskeriprodukter. Dessa frågor kanske inte betyder särskilt mycket för ledamöterna, men de är oerhört viktiga för fiskarna.
