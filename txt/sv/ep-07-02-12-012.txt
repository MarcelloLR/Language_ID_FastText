<CHAPTER ID="012">
Anföranden på en minut om frågor av politisk vikt
<SPEAKER ID="038" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="039" NAME="Simon Busuttil" AFFILIATION="PPE-DE">
(MT) Herr talman! Förra veckan höll den europeiska kryssningsindustrin en endagskonferens i Bryssel för alla aktörer i branschen. Under konferensen lades en rapport fram om hur oerhört viktig denna industri är för Europa. Det framgick bland annat att kryssningsindustrin skapar cirka 190 000 arbetstillfällen i Europa. Jag anser att parlamentet bör ta hänsyn till industrins betydelse och att EU följaktligen måste göra sitt yttersta för att uppmärksamma den mer, framför allt när man utarbetar nya strategier. Tack.
<SPEAKER ID="040" NAME="Panagiotis Beglitis" AFFILIATION="PSE">
(EL) Herr talman! Den turkisk-armeniske journalisten Hrant Dink mördades nyligen av extremnationalister i Istanbul.
<P>
Ständiga dödshot tvingade författaren Orhan Pamuk att lämna Turkiet och bosätta sig i Förenta staterna.
<P>
Extremisternas okontrollerade verksamhet och den ökande nationalismen är inte bara ett inhemskt problem för Turkiet, utan angår alla europeiska demokrater. Det handlar om solidaritet med den demokratiska rörelsen i Turkiet, som under svåra förhållanden kämpar för yttrandefrihet och värdighet.
<P>
Det räcker inte längre med retoriska uttalanden om solidaritet. Det krävs gemensamma initiativ och åtgärder från EU, framför allt från Europaparlamentet. Ni och alla de politiska grupperna måste omedelbart vidta åtgärder mot den turkiska regeringen. Jag föreslår därför att parlamentet antar ett resolutionsförslag som ett första konkret steg i fördömandet av den nationalism och terrorism som hotar den bräckliga demokratin i det turkiska samhället.
<SPEAKER ID="041" NAME="Eugenijus Gentvilas" AFFILIATION="ALDE">
(LT) Herr talman! Den 16 februari är Litauens självständighetsdag, men i den kalender som har tagits fram åt Europaparlamentets ledamöter står det att vi firar vår nationaldag den 1 februari i stället för den 16 februari.
<P>
I kalendern har dessutom datumen för fyra av mitt hemlands nationella helgdagar blandats ihop. Det står till exempel att Johannes Döparens dag, som i hela den kristna världen firas den 24 juni, firas den 1 juni i Litauen. Detta är en oerhörd försumlighet från parlamentstjänstemännens sida. Jag förstår att ni inte kan hållas ansvarig för dessa misstag, men jag skulle ändå vilja att ni och andra ledare inom parlamentet inte låter sådana misstag ske i fortsättningen. Syftet med dessa kalendrar är att vi ska lära känna våra kolleger från andra länder, genom att bland annat lära oss deras nationella helgdagar. I Litauens fall består kalendern dock bara av en mängd felaktigheter.
<SPEAKER ID="042" NAME="Talmannen">
Vi ska kontrollera detta och ändra till rätt datum, dvs. den 16 februari. Den 24 juni är Den helige Johannes Döparens dag.
<SPEAKER ID="043" NAME="Zdzisław Zbigniew Podkański" AFFILIATION="UEN">
(PL) Herr talman! De senaste dagarnas händelseutveckling har återigen visat vad köttkonflikten mellan Ryssland och Polen egentligen handlar om. Den är politisk och är dels ett försök från Ryssland att straffa Polen för den självständiga och demokratiska riktningen i landets politiska utveckling och avståndstagandet från det ryska inflytandet, dels är den ett test på EU:s sammanhållning och ett försök att undergräva dess solidaritet. Den ryska politiska eliten följer situationen noggrant för att se om EU kommer att sluta upp bakom en av sina medlemsstater. Jag anser att EU för länge sedan borde ha tagit tjuren vid hornen, klargjort sin position och utarbetat effektiva instrument för att lösa konflikten. Alla tidigare försök har misslyckats. Den enda lösningen är att behandla frågan med bestämdhet och visa Ryssland att hela det starka EU är dess motståndare.
<SPEAKER ID="044" NAME="Margrete Auken" AFFILIATION="Verts/ALE">
(DA) Herr talman! I fredags inträffade något som inte borde ha hänt. I strid mot EU:s naturskyddsdirektiv gav de polska myndigheterna tillstånd till byggandet av motorvägen Via Baltica. Enligt planerna ska den gå rakt igenom ett Natura 2000-område i en av Europas verkligt unika natursköna delar. Detta hände trots att Europeiska kommissionen i december skickade en formell underrättelse till Polen. Nu har entreprenörerna fått klartecken för att denna vecka börja fälla 20 000 träd. Det är skandalöst att myndigheterna i ett EU-land medvetet kränker EU-lagstiftningen. Det är förfärligt med hänsyn till naturmiljön och det undergräver dessutom rättssäkerheten och EU:s anseende, och kan bli en slirig väg där miljölagstiftningen och miljöhänsynen ställs åt sidan hur som helst. Därför hoppas jag verkligen att kommissionen tar sitt ansvar, följer upp den formella underrättelsen så snart som möjligt och stoppar det som Polen har satt igång.
<SPEAKER ID="045" NAME="Pedro Guerreiro" AFFILIATION="GUE/NGL">
(PT) Herr talman! Jag vill ta tillfället i akt för att välkomna segern för jasidan i gårdagens folkomröstning i Portugal om avkriminaliseringen av frivilligt avbrytande av graviditet under de första tio veckorna, enligt kvinnans egen vilja.
<P>
Genom detta beslut avlägsnas alla de falska hinder som hittills har skapats, däribland gårdagens folkomröstning, för att hindra det portugisiska parlamentet att utöva sin lagstiftande makt i frågan. Nu är det dags att ta igen åratal av förlorad tid.
<P>
Jag vill tacka alla parlamentsledamöter från gruppen Europeiska enade vänstern/Nordisk grön vänster, som under flera år har visat sin solidaritet med de portugisiska kvinnornas kamp, varav många har utsatts för den ovärdiga och omänskliga erfarenheten att ställas inför rätta för abort. Gårdagens resultat är en viktig seger för portugisiska kvinnor och för alla som, i likhet med oss, har kämpat i årtionden för ett stopp för illegala aborter, för främjandet av kvinnors hälsa och för ett fritt, medvetet och ansvarstagande föräldraskap.
<SPEAKER ID="046" NAME="Urszula Krupa" AFFILIATION="IND/DEM">
(PL) Herr talman! Trots EU:s målsättning att skapa ett område med frihet, säkerhet och rättvisa publicerar de europeiska medierna anklagelser och ständiga attacker mot offentliga personer, särskilt när dessa är ideologiskt obekväma.
<P>
Därför har vi utarbetat en petition där vi kräver att förföljelse och terrorism i medierna ska betraktas som våldshandlingar som hotar de mänskliga rättigheterna. Utan att lägga fram några bevis har medierna lynchat en polsk ärkebiskop för att hindra honom från att bli Warszawas ärkebiskop. På liknande sätt har de europeiska medierna hängt ut påven Benedictus XVI och under flera års tid förtalat den karismatiske munk som startade den enda verkligt fria radiostationen i Polen, tillsammans med andra som motsätter sig de idéer om desintegration som präglar den nya vänstern.
<P>
Vi vädjar med eftertryck om respekt för de värderingar som EU bygger på, nämligen mänsklig värdighet, frihet, demokrati, jämställdhet, mänskliga rättigheter och rätten att bekänna sig till en religion.
<SPEAKER ID="047" NAME="James Nicholson" AFFILIATION="PPE-DE">
(EN) Herr talman! Detta är tredje gången jag utnyttjat möjligheten att använda ett enminutsanförande för att uppmärksamma parlamentet på att ytterligare en fabrik för fjäderfäförädling i Nordirland har lagts ned med en stor förlust av arbetstillfällen som följd.
<P>
Det tycks som att vi fortsätter att förlora arbetstillfällen i EU. Vi tillåter import av billigt fjäderfäkött till EU som produceras med lägre krav på standard jämfört med de regler som gäller för våra uppfödare och förädlare i EU, och detta gör våra egna medborgare arbetslösa. Jag anser att vi också äventyrar EU-medborgarnas hälsa eftersom det importerade fjäderfäköttet inte håller samma höga standard som vi förväntar oss här.
<P>
Jag skulle kunna säga mycket mer i denna fråga. Det tycks som att vi fortsätter att bortse från riskerna och jag måste varna parlamentet för att om vi utsätter våra medborgare, lantbrukare och arbetstagare för en risk så gör vi det på vårt eget ansvar. Kommissionen måste utreda detta och försöka sätta stopp för det.
<SPEAKER ID="048" NAME="Lasse Lehtinen" AFFILIATION="PSE">
(FI) Herr talman! Sedan 1960-talet har 14 personer dödats i fotbollskravaller i Italien. Förra veckan dödades en polis med familj på Sicilien när åskådare kastade en bomb på honom.
<P>
Problemen finns dock i hela Europa. Det är tragiskt och skamligt för Europa att fotbollen föder våld både på och utanför planen. Alla som sysslar med fotboll måste arbeta tillsammans för att förbättra sportens skamfilade rykte.
<P>
Nolltolerans mot rasism och våld tycks vara det enda sättet att bekämpa dessa problem. Straffåtgärder fungerar inte, utan vi måste ge klubbarna kännbara ekonomiska bestraffningar, vilket nu har gjorts. Att ställa in matcher och spela för tomma läktare kommer att skada klubbarnas ekonomi. På så sätt kan de inte längre strunta i att ta sitt ansvar för att förbättra säkerheten. Därigenom kommer klubbarna också att ha ett intresse av att hålla sina supportrar under kontroll.
<SPEAKER ID="049" NAME="Marian Harkin" AFFILIATION="ALDE">
(EN) Herr talman! I dag vill jag koppla samman två saker. För det första ordförande José Manuel Barrosos kommentarer om de folkomröstningar som ska hållas om förslaget till konstitution. Hans slutsats var att länderna kunde överväga att inte ha folkomröstningar. Ja, eftersom jag kommer från ett land där en folkomröstning måste hållas i dessa frågor tycker jag att detta är ytterst förbryllande för att uttrycka mig milt. Å ena sidan har vi kommissionsledamot Margot Wallström som talar om plan "D” för demokrati, dialog och debatt och om att göra medborgarna delaktiga. Å andra sidan har vi ordförande José Manuel Barrosos kommentarer. Är tanken i slutändan att vi bara ska informera medborgarna och samråda, debattera och diskutera med dem men inte lita på dem när det är dags att rösta?
<P>
Den andra frågan jag vill lyfta fram är det lagförslag som nu debatteras i Irlands parlament och som skulle ge ministrar omfattande befogenheter att retroaktivt besluta om åtalbara brott för att man ska kunna efterleva EU:s lagstiftning. I detta sammanhang skulle det direktvalda irländska parlamentet kringgås. Så å ena sidan kringgår vi medborgarna, å andra sidan kringgås nationella parlament. I egenskap av övertygad europé måste jag säga att detta är oroväckande tider för EU.
<SPEAKER ID="050" NAME="Tunne Kelam" AFFILIATION="PPE-DE">
(EN) Herr talman! Förra veckan lade ryska myndigheter fram nya åtalspunkter mot de tidigare Yukosdirektörerna Michail Chodorkovskij och Platon Lebedev som redan för två år sedan dömdes på mycket tveksamma grunder. Många ledamöter här i parlamentet har med stor oro följt dessa två mäns öden, män som kan sägas vara politiska fångar. En ny dom kommer förmodligen att innebära deras moraliska och politiska avrättning.
<P>
Jag föreslår att ett tillfälligt utskott inrättas för att utreda de politiskt motiverade rättegångar och mord som tyvärr fortsätter att äga rum i Ryssland trots de farhågor som uttrycks i dag.
<SPEAKER ID="051" NAME="Csaba Sándor Tabajdi" AFFILIATION="PSE">
(FR) Herr talman! Jag vill ta upp en fråga som rör den europeiska politiken och som är mycket viktig, nämligen kampen mot den extremism som tyvärr breder ut sig i Europa just nu. De demokratiska höger- och vänsterpartierna, liberalerna, de gröna - alla de partier som finns representerade här i parlamentet - har enhälligt gett uttryck för behovet av att ta avstånd från alla former av extremism, främlingsfientlighet, antisemitism och uteslutning av minoriteter. Här i kammaren har vi lyckats portförbjuda extremister, vilket är en stor bedrift.
<P>
Kan ni föreställa er att vice ordföranden för UMP i Frankrike eller vice ordföranden för CDU i Tyskland tar ordet vid en demonstration där extremister är närvarande och där det hänger banderoller med nynazistiska slagord utan att ta avstånd från detta? Jag anser att samtliga partier i parlamentet på alla sätt bör fördöma dessa extremister, som orsakar förödelse i alla europeiska länder.
<SPEAKER ID="052" NAME="Toomas Savi" AFFILIATION="ALDE">
(ET) I dag är det den 12 februari, men jag skulle för ett ögonblick vilja återvända till slutet av januari. På kvällen den 25 januari utsattes Galina Kozlova, hustru till Vladimir Kozlov - ordförande för Mari-rådet och vinnare av Sacharovpriset för tankefrihet 2006 - för ett brutalt överfall i Josjkar-Ola. Galina Kozlova fördes till avdelningen för neurokirurgi vid sjukhuset i Josjkar-Ola med skallskador, hjärnskakning och synskador till följd av att nervgas användes vid överfallet.
<P>
Våren 2005 antog parlamentet en resolution om brott mot de mänskliga rättigheterna och demokratin i den ryska republiken Mari El. Som ni minns framgick det av resolutionen att journalister som inte tillhör de statskontrollerade medierna fortfarande attackeras, förföljs och åsidosätts. År 2001 dödades tre journalister och den 4 februari 2005 blev Vladimir Kozlov själv grovt misshandlad. Jag måste tyvärr informera er om att situationen för minoriteter och mänskliga rättigheter i republiken Mari El inte har blivit bättre sedan dess.
<SPEAKER ID="053" NAME="Bogusław Rogalski" AFFILIATION="UEN">
(PL) Herr talman! Enligt valreglerna i våra länder lyder inte Europaparlamentets ledamöter under någons order. Men hur ser situationen ut i verkligheten? Under de senaste dagarna har vi bevittnat kränkningar av ledamöternas självständighet. Parlamentet har genomgått en kris när det gäller valet av ordförande för utrikesutskottet. Enligt tidigare beslut av den kristdemokratiska koalitionen tilldelades den polska ledamoten Jacek Saryusz-Wolski denna befattning. Sedan dess har polackerna utsatts för skamliga påtryckningar.
<P>
Den tyska förbundskanslern Angela Merkel kontaktade ledaren för det parti som ansöker om ordförandeskapet i detta utskott och bad honom att dra tillbaka sin nominering. Av samma anledning kontaktade den förre förbundskanslern Helmut Kohl en polsk politiker. Dessutom skickade den tidigare österrikiske förbundskanslern Wolfgang Schüssel och Luxemburgs premiärminister en särskild skrivelse om detta till Europaparlamentets liberala grupp. Allt detta gjordes för att se till att Europaparlamentets utrikespolitik leds av den förra ordföranden för utskottet för utrikesfrågor, den tyske politikern Elmar Brok.
<P>
Är det vad som kallas en parlamentsledamots fria och obundna tjänsteutövande? Det tror jag inte. Denna inblandning från de högsta myndigheterna i Tyskland, Österrike och Luxemburg kränker parlamentets självständighet och är ett hån mot demokratin. Jag vill be att parlamentets självständighet skyddas i framtiden.
<SPEAKER ID="054" NAME="Milan Horáček" AFFILIATION="Verts/ALE">
(DE) Herr talman! Jag vill också tala om de politiska fångarna Michail Chodorkovskij och Platon Lebedev, som ännu en gång har åtalats på tvivelaktiga grunder för att förhindra att de inom kort försätts på fri fot enligt rysk lagstiftning. På så sätt fortsätter denna absurda och tydligt politiskt motiverade skenrättegång mot de tidigare ägarna till Yukos. Michail Chodorkovskijs engagemang för ett mer demokratiskt Ryssland gjorde honom till Vladimir Putins motståndare, och nu när den stora oljekoncernen har splittrats har staten tagit kontroll över merparten av ägarnas aktier. Om Ryssland inte respekterar de grundläggande mänskliga rättigheterna, vilket vi just har hört exempel på även i München, så blir landet en mycket besvärlig partner för EU. Vi här i parlamentet bör följa rättegången noggrant och protestera mot denna typ av agerande.
<SPEAKER ID="055" NAME="Ljudmila Novak" AFFILIATION="PPE-DE">
(SL) Den 1 februari i år satte okända personer eld på ett daghem för barn från den slovenska minoriteten i Trieste. Barnen tvingades flytta till en annan tillfällig lokal. Liknande händelser riktade mot den slovenska minoriteten har inträffat tidigare, till exempel då en slovensk grundskola sattes i brand. Trots sex års löften har byggnaden fortfarande inte renoverats. Slovenska föräldrar fruktar därför att detsamma kommer att ske denna gång.
<P>
Den slovenska minoriteten kräver med rätta att myndigheterna i Trieste får tag på och straffar de skyldiga och skyddar den slovenska minoriteten från liknande händelser i framtiden. De förväntar sig också att daghemmet och skolan renoveras så snart som möjligt.
<P>
Jag vill uppmärksamma parlamentet på att de italienska myndigheterna, trots många tidigare löften, fortfarande inte tillhandahåller det rättsliga skydd som har utlovats till den slovenska minoriteten.
<SPEAKER ID="056" NAME="Marianne Mikko" AFFILIATION="PSE">
(ET) Mina damer och herrar! Martti Ahtisaaris rapport om Kosovo har lagts fram. I München redogjorde president Vladimir Putin tydligt för Rysslands målsättningar i världen och Europa. Väntetiden är slut - nu måste vi agera.
<P>
EU:s bidragande roll i arbetet för att skapa stabilitet i västra Balkan kommer att bli avgörande för vår utrikes- och säkerhetspolitik. För att lösa Kosovofrågan behövs Serbiens stöd och för att få det måste vi stödja de demokratiska krafterna i landet.
<P>
Vi måste visa att vi står bakom ett snart återupptagande av förbindelserna mellan Serbien och EU. Vi måste klargöra vilka kriterier som är avgörande för den processen. Den serbiska regeringen, som arbetar för att införa EU:s grundläggande värderingar - demokrati, mänskliga rättigheter och rättsstatsprincipen - måste göra sig förtjänt av vårt stöd på sin färd mot medlemskap i EU.
<P>
På så sätt kan vi förhindra Rysslands hot om att lägga in sitt veto mot Kosovoplanen i FN och använda Kosovo som ett svepskäl för att stödja separatister i länder som ingår i EU:s grannskapspolitik.
<SPEAKER ID="057" NAME="Eva-Britt Svensson" AFFILIATION="GUE/NGL">
Herr talman! Som en tidigare kollega sade, ägde igår en betydelsefull folkomröstning rum i Portugal. Ni känner säkert till att den handlade om att avkriminalisera kvinnor som fram till den tionde veckan avbryter en graviditet. Svaret från det portugisiska folket blev ett ”ja”. Jag vill gratulera de portugisiska kvinnorna till detta framsteg att ta makten över sina egna kroppar. Jag vill också tacka de portugisiska kollegerna och de partier som har genomfört en kampanj med saklighet och seriös information.
<P>
Varje medlemsstat har rätt att själv besluta om reproduktiva rättigheter; det är varje lands eget beslut. Det är emellertid väldigt viktigt att vi kan informera om och driva gemensamma opinionsyttringar samt visa solidaritet med kvinnorna över nationsgränserna. Jag hoppas att Malta, Polen och Irland kan följa Portugals exempel.
<SPEAKER ID="058" NAME="Árpád Duka-Zólyomi" AFFILIATION="PPE-DE">
(SK) Den 22 januari avbröts en radiosändning från BBC i Slovakien med anledning av att sändningen var på engelska, vilket är förbjudet enligt en ökänd antieuropeisk nationell språklag som antogs 1995. Enligt lagen får ingen radiofrekvens tilldelas sändningar på andra språk. Avbrytandet av sändningen från BBC har föranlett stor besvikelse bland de slovakiska medborgarna, inte minst därför att den sittande regeringen har betonat behovet av att förbättra utbildningen i främmande språk, och i det avseendet var BBC en förebild.
<P>
Trots att kulturministeriet självt inser hur absurd denna bestämmelse är planerar man att införa strängare kontroller och påföljder i stället för att finna en positiv lösning. Den fria rörligheten för tjänster är en av EU:s grundläggande principer och informationsspridningen kan inte vara avhängig av på vilket språk informationen förmedlas. Denna händelse visar att den aktuella språklagen inte är förenlig med principerna om kulturell och språklig mångfald eller med EU:s värderingar.
<SPEAKER ID="059" NAME="Proinsias De Rossa" AFFILIATION="PSE">
(EN) Herr talman! Jag vill ta upp evenemanget i Paris förra veckan då ett internationellt fördrag för att förbjuda tvångsförsvinnanden som regeringar står bakom öppnades för underskrift. Femtiosju stater skrev under och jag lyckönskar dem. Jag beklagar att mitt eget land Irland inte var ett av dem.
<P>
Genom olika regeringars aktioner har fler än 50 000 människor försvunnit under de senaste 25 åren. Fyrtio tusen av dessa personer är fortfarande försvunna och deras familjer vet inte om de lever eller är döda. Jag tycker att det är häpnadsväckande att bara åtta medlemsstater i EU skrev under förra veckan med tanke på att man kom överens om fördraget i november förra året efter fem år av förhandlingar och en tjugo år lång kampanj.
<P>
Det kommer också oroväckande rapporter om att Förenta staterna och en del medlemsstater i EU kommer att vägra att skriva under fördraget. Anledningen till att jag tar upp det här herr talman är att jag vill ber er att se till att kommissionen och rådet här i parlamentet klargör att alla EU:s medlemsstater ställer sig bakom fördraget och att de kommer att skriva under det utan dröjsmål.
<SPEAKER ID="060" NAME="András Gyürk" AFFILIATION="PPE-DE">
(HU) Den kubanska diktaturen har i partiets dagstidning Gramma anklagat några av de nya medlemsstaterna för att konspirera mot Havanna. De anklagade länderna, bland annat Tjeckien och Polen, har mycket riktigt upprepade gånger uttalat sig om den kubanska demokratin den senaste tiden. Deras insatser blir dock inte verkningsfulla om inte EU gemensamt tar ställning för de demokratiska krafterna på Kuba. Även mitt i arbetet med våra egna reformer måste EU stödja de oliktänkande, både på och utanför Kuba, som höjer sina röster allt mer.
<P>
EU:s roll i världen kommer inte bara att definieras av ekonomiska framgångar utan också av vårt engagemang för frihet, omsatt i handling. Det finns fortfarande hundratals politiska fångar, men enligt min uppfattning är Fidel Castros socialistiska diktatur redan på väg att falla. För att demokrati ska följa i dess ställe krävs dock att världssamfundet, däribland EU, entydigt försvarar de grundläggande friheterna.
<SPEAKER ID="061" NAME="Talmannen">
Jag vill klargöra att när vi väljer talare tar vi hänsyn till vem som fick ordet förra gången. Ni kanske undrar varför vissa personer inte har fått tala. I viss utsträckning är det alltid så att om man talade förra gången är det inte säkert att man får ordet i dag, och därför är dagens sista talare Georgios Papastamkos, som inte fick tala förra gången.
<SPEAKER ID="062" NAME="Georgios Papastamkos" AFFILIATION="PPE-DE">
(EL) Herr talman! Fem år efter införandet av euron råder fortfarande inte lika konkurrensvillkor inom unionen, vare sig det gäller kreditkort, flytt av ett konto från en bank till en annan eller andra banktransaktioner.
<P>
Konsumenter inom hela EU tvingas betala oacceptabelt höga avgifter. Avgifterna påverkas dessutom av kraftiga fluktuationer på upp till 400 procent för kreditkortstransaktioner. Enligt uppgifter från kommissionen betalar europeiska företag bankavgifter på cirka 25 miljarder euro om året.
<P>
Jag undrar om kommissionen har för avsikt att utöva alla sina befogenheter enligt gemenskapslagstiftningen, och då talar jag om konkreta åtgärder och inte bara uttalanden. Det är hög tid för oss att skapa ett gemensamt betalningsområde.
<SPEAKER ID="063" NAME="Talmannen">
Punkten är avslutad.
