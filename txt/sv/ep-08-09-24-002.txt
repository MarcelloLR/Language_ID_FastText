<CHAPTER ID="002">
Uttalande av talmannen
<SPEAKER ID="006" NAME="Talmannen">
Det är med stor sorg vi har hört om de dramatiska händelserna i Kauhajoki i västra Finland, där 11 personer har förlorat livet vid en oerhört tragisk händelse på en skola. Ett antal personer skadades även av gärningsmannen, som därefter vände vapnet mot sig själv.
<P>
På Europaparlamentets vägnar vill jag uttrycka min djupaste medkänsla och solidaritet med familjerna och alla släktingar till offren. Alla offren var oskyldiga unga studerande vid en yrkesutbildningsskola, där de utbildade sig för karriärer inom tjänstesektorn.
<P>
Denna tragedi inträffade mindre än ett år efter en liknande fruktansvärd dödsmassaker vid högstadie- och gymnasieskolan i Jokela. Som vi alla vet betraktas Finland som ett av de fredligaste och säkraste länderna i Europa, så vi förstår att Finlands folk är mållösa av chock, och vi delar deras sorg.
<P>
Tyvärr ser vi ofta ett liknande mönster som upprepas vid dessa blodbad. I det här fallet var det inte möjligt att förhindra tragedin, trots att gärningsmannen lagt ut hotfulla videofilmer på Internet före dödsmassakern. Som ansvariga politiker i EU och i alla medlemsstater måste vi göra vårt yttersta för att se till att dessa våldshandlingar upptäcks och förhindras i tid.
<P>
Jag vill än en gång på parlamentets vägnar uttrycka vår djupaste medkänsla och solidaritet med offren och deras familjer.
