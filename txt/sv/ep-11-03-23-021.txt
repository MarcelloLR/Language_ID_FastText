<CHAPTER ID="021">
Genomförandet av bränslekvalitetsdirektivet, däribland ett EU-standardvärde för tjärsand och oljeskiffer (debatt)
<SPEAKER ID="269" NAME="Talmannen">
Nästa punkt är en debatt om den muntliga frågan till kommissionen om genomförandet av bränslekvalitetsdirektivet, däribland ett EU-standardvärde för tjärsand och oljeskiffer, från Linda McAvan, för utskottet för miljö, folkhälsa och konsumentskydd - B7-0209/2011).
<SPEAKER ID="270" NAME="Linda McAvan">
frågeställare. - (EN) Herr talman! Till att börja med vill jag tacka talmanskonferensen för att ha lämnat plats för den här debatten denna vecka med mycket kort varsel. Jag skulle också vilja tacka kommissionsledamoten för att hon kommit hit så här sent för att diskutera frågan, som är mycket viktig för vårt parlament.
<P>
Vid första intrycket ser det ut att vara en mycket teknisk fråga. Det handlar om genomförandet av bränslekvalitetsdirektivet och fastställa ett utgångsläge eller standardvärden för utsläpp av växthusgaser från transportbränsle. Den verkliga, mycket allvarliga frågan är: hur seriösa är vi i Europeiska unionen när det gäller att hantera utsläpp från transporter? Vi vet att cirka 20 procent av växthusgasutsläppen kommer från transporter. Vi vet att siffran ökar, till skillnad från bostads- och energisektorerna där siffran sjunker. Att rena transportbränsle är en nyckelfråga i kampen mot klimatförändringarna och det är anledningen till att bränslekvalitetsdirektivet är så viktigt.
<P>
Det för mig till frågan om tjärsand och oljeskiffer. Parlamentet väntade sig kommissionens förslag till genomförande av direktivet i slutet av förra året. Det blev försenat och vi vet att det berodde på en intern debatt i kommissionen om huruvida man skulle ange ett särskilt värde för tjärsand. Vi fick veta att skälet till att vi inte kunde få åtgärderna var att det inte fanns någon vetenskaplig studie som kunde stödja kommissionens förslag. I tidiga förslag från kommissionen såg vi emellertid att det fanns ett särskilt värde för tjärsand i samrådspappren, men i ett senare förslag hade detta värde försvunnit.
<P>
Tack vare er, fru kommissionsledamot, har vi nu en studie om tjärsand. Studien som kom ut för två månader sedan visar något som andra studier redan har visat, dvs. att utsläpp av växthusgaser från kanadensisk tjärsand i genomsnitt är 107,3 g CO2 per megajoule, jämfört med 87,1 g för konventionella bränslen. För oljeskiffer är siffrorna 122 respektive 139 g CO2 per megajoule. Med andra ord visar det att dessa bränslen är smutsigare än konventionell olja. Vi har nu studier och jag hoppas att vi i kväll får höra från kommissionsledamoten att vi kommer att få se ett förslag om att genomföra bränslekvalitetsdirektivet.
<P>
Jag sade i början att detta inte enbart är en teknisk fråga. Förra veckan erhöll många av de parlamentsledamöter som i kväll är här en framställning från tusentals europeiska medborgare som är mycket oroade över denna fråga. De vill ha samma sak som jag, dvs. ren, rättvis märkning av tjärsand och oljeskiffer. Vi hör ofta att EU går i täten för klimatförändringar, men Kalifornien har redan infört en LCFS-standard (Low Carbon Fuel Standard) där tjärsand bedöms innehålla höga halter koldioxid.
<P>
Jag vet att det har förekommit en mängd lobbying om detta, vi har alla hört talas om det, vi har träffat de olika lobbyisterna och till och med nu när vi vet att tjärsand och oljeskiffer är smutsigare än konventionell olja får vi höra att ”nej, låt oss undersöka det mer, låt oss få mer tid”. Men vi har fakta om tjärsand nu, så jag ser inget skäl till försening. Tjärsand är en av de mest förorenande sätten att producera transportbränsle som människan känner till. Det innebär att den bör kategoriseras på annat sätt i bränslekvalitetsdirektivet, annars finns det inget som hindrar transportbränsle från att bli smutsigare enligt bränslekvalitetsdirektivet i stället för renare.
<P>
Kommissionsledamot Hedegaard! Jag vet att du strax kommer att få höra hur många av våra kolleger från alla grupper i kammaren som instämmer i vår oro. Du är känd för ditt engagemang mot klimatförändringarna och respekteras för detta här i kammaren. Vi vill samarbeta med dig för att leverera vår färdplan för låga koldioxidutsläpp för att verkligen minska utsläppen från transporter med 60 procent som du aviserade förra veckan. Jag hoppas därför att du i kväll kommer med några goda nyheter för oss och berättar att vi inom de närmaste veckorna kommer att ha denna genomförandestandard och ett högre värde för tjärsand och oljeskiffer.
<SPEAKER ID="271" NAME="Connie Hedegaard">
ledamot av kommissionen. - (EN) Herr talman! Vi har just hört av Linda McAvan att hon och kommissionen har samma uppfattning om hur viktigt det faktiskt är att ta itu med utsläppen från transporter. Det framgår också av vitboken om transport som kommer ut i dag. Utvecklingen av genomförandeåtgärden kopplad till minskningsmålen för växthusgaser i bränslekvalitetsdirektivet har tyvärr tagit längre tid än man räknat med. Förseningen kommer emellertid inte att påverka leverantörernas förmåga att uppfylla kraven enligt direktivet eftersom ingen medlemsstat har fastställt något mellanliggande mål för 2014.
<P>
Vid utarbetandet av förslaget har kommissionen ansett att lagstiftningen behöver utformas på lämpligt sätt för att balansera rapporteringsmetodens korrekthet och komplexitet med graden av variationer när det gäller nivån på växthusgaser från olika bränslen. Under den senaste hösten och de första veckorna i år har omfattande interna diskussioner ägt rum inom kommissionen och de håller nu på att avslutas. Ett förslag kan därför diskuteras med medlemsstaterna under de kommande månaderna.
<P>
När det gäller standardvärden för oljesand och oljeskiffer är jag glad att kunna berätta att kommissionen nyligen har offentliggjort rapporter som visar ett genomsnittligt standardvärde för oljesand och en rad vägledande standardvärden för oljeskiffer. Dessa rapporter finns på kommissionens webbplats. Med tanke på det stora intresset för frågan anser kommissionen att det skulle vara bra om dessa rapporter genomgår en begränsad process med expertutvärdering. När det gäller att föra frågan framåt har jag haft nära kontakt med min kollega som ansvarar för handelsfrågor för att säkerställa att vårt synsätt håller när det gäller våra skyldigheter enligt internationell lag, och jag kommer att fortsätta att göra det.
<P>
Så utan att på förhand döma resultatet av expertutvärderingen och kommissionens påföljande interna samråd är det kommissionens avsikt på detta stadium att lägga fram ett förslag till genomförandeåtgärd för relevant föreskrivande kommitté vilket kommer att innefatta standardvärden både för oljesand och oljeskiffer liksom andra okonventionella bränslen såsom kol till vätska och gas till vätska.
<P>
Man planerar också för att i förslaget till genomförandeåtgärd slå fast att kommissionen ska granska intensiteten i växthusgasutsläppen från andra kategorier råvaror med höga växthusgasutsläpp och om det garanteras vetenskapligt kommer genomförandeåtgärden att ändras genom tillägg av nya kategorier av råvaror.
<P>
Det skulle göra åtgärden icke-diskriminerande genom att visa att förteckningen över kategorier råvaror är öppen och att kommissionen aktivt tittar på andra kategorier och är beredd att utvidga förteckningen när tillräckliga bevis och uppgifter har samlats inom andra kategorier.
<P>
Så med tanke på att det krävs några veckor för expertbedömningen och det påföljande färdigställandet av kommissionens interna diskussioner kommer det att uppstå viss försening innan förslaget till genomförandeåtgärder för hela paketet kan diskuteras med medlemsstaterna. Men så snart det har godkänts av den föreskrivande kommittén kommer åtgärden att överlämnas till Europaparlamentet för omröstning.
<SPEAKER ID="272" NAME="Horst Schnellhardt" LANGUAGE="DE">
Herr talman! Jag vill tacka Linda McAvan för att hon tagit upp den här frågan. Revideringen av bränslekvalitetsdirektivet skulle inte bara tvinga bränsleleverantörer att minska utsläppen av växthusgaser som produceras under bränslets livscykel, exempelvis under transporten och raffineringsprocessen, och mäta minskningen, utan även minska utsläppen per energienhet med 1 procent varje år från 2011 och därefter, och totalt med 10 procent före 2020. Jag anser emellertid att det endast är möjligt att mäta minskningen av utsläppen under bränslets livscykel om det finns motsvarande standardvärden. Dessa måste till slut fastställas och offentliggöras.
<P>
När Linda McAvan lade fram sin fråga hade jag emellertid en känsla av att hon skulle ha föredragit att ha stoppat produktionen inom denna energisektor. Jag skulle vilja varna för denna typ av synsätt eftersom de siffror och resultat om utsläpp som produceras genom utvinning av råolja eller olja från sand eller skiffer varierar mycket. För bara någon timme sedan talade jag med en företrädare för den kemiska industrin som sade att det finns så mycket möjligheter till teknisk utveckling att det skulle vara möjligt att uppnå mycket bättre resultat inom detta område. Jag vill gärna erinra kammaren om att vi hela tiden talar om oberoende från energikällor utanför Europeiska unionen. Dessa råvaror är tillgängliga för användning här i Europeiska unionen, så vi bör ta med detta i våra diskussioner. Allt detta kommer emellertid bara att fungera om det finns standardvärden som måste kontrolleras. Jag uppmanar därför kommissionen att agera snabbt.
<SPEAKER ID="273" NAME="Kriton Arsenis" LANGUAGE="EL">
Herr talman, fru kommissionsledamot! Vi diskuterar verkligen en mycket viktig fråga: utsläpp från produktionen av olja från tjärsand är tre till fem gånger större än från andra produktionsmetoder och denna mycket eftersträvade indikator som vi vill ha i direktivet kommer att innebära att vi inte stödjer denna katastrofala produktionsmetod.
<P>
Du sade att undersökningen hade avslutats. Även om vi har en undersökning, eftersom vi sade att vi behövde en undersökning för att kunna gå vidare, vill vi emellertid nu utsätta denna undersökning för ett expertutlåtande. Kommissionsledamot Hedegaard! Frågan är när detta förfarande kommer att avslutas? Vilka är tidsfristerna? Hur mycket längre ska vi behöva vänta innan indikatorn har setts över med denna metodik, så att vi till slut kan få med den i vår lagstiftning?
<P>
Problemet med tjärsand är faktiskt inte bara utsläppen. Det handlar om förstörelsen av unika skogar, kanadensiska nordliga skogar, våra vitala allierade mot klimatförändringar. Samtidigt förstör vi fädernelandet där denna massiva förstörelse äger rum och om vi inte införlivar indikatorn i vår lagstiftning kommer förstörelsen att spridas till andra länder.
<SPEAKER ID="274" NAME="Fiona Hall" LANGUAGE="EN">
Herr talman! Jag vill tacka kommissionsledamot Connie Hedegaard för hennes mångåriga arbete med frågan och för hennes positiva meddelande här i kväll. Fru kommissionsledamot! Du har träffat parlamentsledamöter vid ett flertal tillfällen och vi uppskattar att hindret inte har berott på dig. Ändå har bristen på framsteg varit högst frustrerande.
<P>
Till att börja med fick vi veta att det inte räckte med att det fanns dussintals undersökningar som alla visade att tjärsand hade högre utsläpp av växthusgaser än konventionell olja. Vi fick veta att det behövdes en undersökning som använde exakt samma metodik. När vi nu har en undersökning från det gemensamma forskningscentret - och den visar värdet 107 g per megajoule, högt över 87,1 g som är genomsnittet för råolja - säger motståndarna att vi behöver ett expertutlåtande. Det känns verkligen som ett storskaligt slöseri med tid.
<P>
Det är synd att lobbying mot ett separat värde för tjärsand i så stor utsträckning har kommit från ett håll eftersom det absolut inte handlar om att diskriminera Kanada. Det finns många andra potentiella tjärsandsplatser, vissa av dem som vi just hörde inom själva EU. Det faktum att dessa alternativa oljekällor drar till sig investeringsintressen från hela världen är exakt skälet till att vi måste insistera på ett separat växthusgasvärde för dem. Eftersom tjärsand kommer fram som en allt större del av energimixen kommer vi annars att befinna oss i en situation där vi uppfyller bränslekvalitetsdirektivets mål på 6 procents minskning på pappret, medan vi i verkligheten producerar bränsle med till och med högre utsläpp än i dag.
<P>
Connie Hedegaard! Det skulle vara till hjälp om du kunde förklara för GD Handel, vilket jag är säker på att du har gjort, att detta inte är ett angrepp på Kanada, och att bortsett från allt annat skulle parlamentet vilja att frågan om standardvärde för tjärsand reds ut för att säkerställa en mjuk övergång för handelsavtalet mellan EU och Kanada.
<SPEAKER ID="275" NAME="Satu Hassi">
för Verts/ALE-gruppen. - (FI) Herr talman, fru kommissionsledamot, mina damer och herrar! Som en del av klimatpaketet beslutade vi att kolavtrycket från transportbränsle skulle minska med 6 procent senast 2020. Det skulle vara fullständigt inkonsekvent och meningslöst om vi nu blundade för det smutsigaste bränslet av alla, som olja från oljesand, och samtidigt uppmuntrade produktion av det i hela världen, exempelvis i Kanada och Afrika. Det är ganska uppenbart att vi borde ha våra egna standardvärden för kolavtrycket för olja från oljesand och oljeskiffer. Vi behöver också differentiera övriga råoljekällor så snart som möjligt.
<P>
Enligt min uppfattning har den kanadensiska regeringen satt mycket olämplig press på EU och vi bör inte ge efter för det. Om Kanadas fotavtryck från olja baserad på tjärsand är lägre än referensvärdet kan Kanada bevisa det. Bör vi inte ansluta oss till samma princip med fossil olja som vi gör med biobränslen, som innebär att standardvärden differentieras beroende på råvarans ursprung?
<SPEAKER ID="276" NAME="Bogusław Sonik" AFFILIATION="PPE">
(PL) Herr talman, fru kommissionsledamot! De globala reserverna av bituminös sand är mycket omfattande. Man beräknar att reserverna av bituminös olja är mer än dubbelt så stora som råoljereserverna som utvinns med hjälp av konventionella metoder. Nuvarande teknik gör det möjligt att exploatera fyndigheter av råvaror på platser där ingen tidigare har trott att det var möjligt. Samtidigt har emellertid kraven på miljöskydd blivit stringentare, så det uppstår en kollision mellan miljöstandarder och jakten på råvaror och viljan att utvinna dem till vilket pris som helst. Det leder till försämring, skogsskövling och utnyttjande av vattenresurser.
<P>
Utvinningsföretag måste tvingas att återplantera den mark de har använt, så att skogen en dag kan växa där. Företag som tjänar pengar på att bearbeta bituminös sand måste använda en del av dessa vinster till miljöskydd exempelvis i form av en insats. Kommissionen bör stödja sådana krav och tekniker för att minska koldioxidutsläppen. När allt kommer omkring har EU och Kanada så starka ekonomiska band att kanadensisk industri, vare sig den vill det eller ej, måste anpassa sig till europeiska krav på miljöskydd för att verka på den europeiska marknaden, exempelvis inom detta område.
<SPEAKER ID="277" NAME="Peter Liese" AFFILIATION="PPE">
(DE) Herr talman, mina damer och herrar! Jag vill tacka Linda McAvan som har tagit initiativ till detta och Connie Hedegaard som har tagit itu med problemet. Den takt som hålls är inte tillfredsställande, men vi vet att frågan är i goda händer hos Connie Hedegaard. Vi stödjer henne under diskussionerna, såväl i kommissionen som med alla övriga inblandade.
<P>
Det är uppenbart att tjärsanden påverkar miljön. Utanför parlamentet finns en utställning som tydliggör att vi, även om delar av informationen och vissa av siffrorna kan ifrågasättas, står inför ett allvarligt miljöproblem. Detta är odiskutabelt. Med tanke på att vi har diskuterat effekterna av biobränslen så i detalj och till och med planerat att genomföra indirekta undersökningar av rörelser i livsmedelsodling måste vi titta närmare på ett så uppenbart problem. Därför är detta ett viktigt initiativ.
<P>
En mening som har uttalats upprepade gånger av den tyska miljöministern Norbert Röttgen for under debatten och förberedelserna genom mitt huvud: Vi har redan plockat de lågt hängande frukterna när det gäller fossila bränslen. I samband med frågan om tjärsand och mot bakgrund av utställningen utanför parlamentet tydliggörs detta. Att utvinna alla våra ytterligare depåer av fossila bränslen kommer att innebära mycket arbete och ge upphov till nya problem. Jag vill därför ännu en gång i kväll påpeka att vi alla har anledning att vara mer försiktiga när det gäller energieffektivitet, särskilt med tanke på vad som har hänt de senaste dagarna. Jag vill att vi utövar mer tryck på kommissionen och på Günther Oettinger för att målet att förbättra energieffektiviteten i samhället med 20 procent ska uppfyllas. Jag hoppas att generaldirektoratet för transport och rörlighet och kommissionsledamoten med ansvar för transport kommer att kunna vidta särskilda åtgärder och inte bara uttala tomma ord under de kommande åren. Vi får inte vänta med detta till nästa valperiod.
<SPEAKER ID="278" NAME="Gerben-Jan Gerbrandy" AFFILIATION="ALDE">
(NL) Herr talman! På torget utanför parlamentet finns en fotoutställning om tjärsanden i Kanada. Ett av fotograferna är verkligen hjärtskärande. Man ser vackra urskogar och sedan en skarp linje som utgör början på en förorenad, svart, oljig sjö på 170 kvadratmeter. Detta är verkligen upprörande och jag vill rekommendera alla att gå och titta på utställningen i kväll.
<P>
Utvinningen av tjärsand leder både till minskad biologisk mångfald och avger även mycket höga halter av koldioxid. Såvitt jag vet är dessa två anledningar i sig tillräckliga för att vi kraftfullt ska motsätta oss utvinningen av tjärsand i Kanada och i andra länder. Det minsta vi kan göra är dock att införliva föroreningsvärdet av tjärsand i bränslekvalitetsdirektivet.
<P>
Efter att ha lyssnat på Connie Hedegaards anförande förmodar jag att det kommer att bli så. Men jag hoppas också att hon på ett mer kraftfullt sätt kommer att motsätta sig utvinningen av tjärsand i Kanada och i andra delar av världen.
<SPEAKER ID="279" NAME="Silvia-Adriana Ţicău" AFFILIATION="S&amp;D">
(RO) Herr talman! Genom att investera i åtgärder för att öka energieffektiviteten i byggnader och i transportsektorn kan vi uppnå betydande resultat när det gäller att minska utsläppen av växthusgas med 20 procent till år 2020.
<P>
När bränslekvalitetsdirektivet antogs hade vi breda debatter. Bilindustrin ansåg då att den, i syfte att öka andelen biobränslen, behövde längre tid på sig för att hinna framställa och tillverka nya motorer som klarar av ett ökat ångtryck.
<P>
Enligt direktivets slutliga text är det dock obligatoriskt för både biltillverkare och bränsleproducenter att investera för att minska förorenande utsläpp och förbättra bränslekvaliteten.
<P>
För att minska de förorenande utsläppen från transportsektorn anser jag att EU bör prioritera investering i utveckling av ett paneuropeiskt smart elnät med kapacitet att ta emot energi som producerats lokalt och regionalt från förnybara energikällor och som kan integreras i den infrastruktur som vi behöver upprätta för att kunna använda elfordon.
<SPEAKER ID="280" NAME="Alajos Mészáros" AFFILIATION="PPE">
(HU) Herr talman, fru kommissionsledamot! Jag måste säga att detta direktiv ger upphov till allvarlig oro bland företag som förädlar olja i Central- och Östeuropa, inte på grund av att direktivet ännu inte har trätt i kraft, utan snarare för att vi i dessa länder undrar över vilka metoder som man kommer att använda för att beräkna utsläpp. Kommer det att bli en schablonmässig beräkning som grundar sig på ett genomsnitt för EU? Eller kommer man att använda hybridmetoden som beräknar utsläpp från tiden och platsen för utvinningen? Om det blir den senare skulle producenter av rysk olja behöva minska sina utsläpp av växthusgaser med 12 procent eftersom föroreningen redan är hög vid utvinningsplatsen.
<P>
Fru kommissionsledamot! Tillsammans med fyra av mina kolleger skickade jag ett brev till dig angående detta i januari. Vi har fått ditt svar, men det har inte helt och hållet skingrat våra tvivel. Skulle du därför vilja åter försäkra mig om att denna lag inte kommer att missgynna de företag som förädlar rysk olja och därmed inte kommer att diskriminera medlemsstater i Central- och Östeuropa.
<SPEAKER ID="281" NAME="Seán Kelly" AFFILIATION="PPE">
(GA) Herr talman! Jag är inte ledamot i utskottet för industrifrågor, forskning och energi (ITRE), men jag borde vara det, skulle vilja vara det och jag hoppas på att bli det. Låt mig få veta om någon lämnar utskottet eller om man planerar att utesluta någon, så att jag kan ta dennes plats.
<P>
(EN) Kommissionen tog fram ett mycket bra dokument om energieffektivitet för några veckor sedan. I detta uppmärksammades att mer arbete behöver göras när det gäller byggnader och transport. Jag instämmer till 100 procent.
<P>
När det gäller transporter måste mycket mer göras för att strama upp reglerna för att de som producerar fordon ska framställa mer bränsleeffektiva fordon. Trots att frågan är mycket viktig har man ännu inte gjort tillräckligt. I egenskap av ledamot av delegationen för förbindelserna med Kanada kan jag informera om att kanadensarna lade fram en presentation om detta för oss i går. De är villiga att ta oss med för att visa hur det fungerar. Tills tekniker har utvecklats bör vi hålla oss öppna för olika lösningar när det gäller tjärsand och oljeskiffer.
<SPEAKER ID="283" NAME="Connie Hedegaard">
ledamot av kommissionen. - (EN) Herr talman! Först och främst vill jag tacka parlamentet för det mycket tydliga budskap som det har gett oss här i kväll. Inte minst tydligt framträder otåligheten och känslan av brådska. Enligt Horst Schnellhardt bör vi agera omgående och Kriton Arsenis frågade särskilt efter tidsramen: När kommer detta att vara färdigt? Jag är glad över att kunna säga att vi nu talar om en ganska kort tid. Den inbördes utvärderingen kommer inom några veckor. Den kommer sedan tillbaka till kommissionen och efter det följer den interna processen. Förfarandet slutar inte där; vi kommer åtminstone att börja med att få den igenom nästa stadium, vilket är med medlemsstaterna.
<P>
Vi närmar oss alltså slutet. Detta är dock absolut inte, som Fiona Hall sade, ett diskriminerande initiativ, och jag tror att ni alla förstår varför det är rimligt att se till att det finns en ordentlig dokumentation. Vi har tillhandahållit detta och vi vet alla varför. En av orsakerna är bristen på dokumentation redan när vi började ta itu med frågan för flera år sedan. Nu gör vi detta arbete så att vi kan avsluta det.
<P>
När det gäller standardvärdet för tjärsand betyder slutligen den totala förseningen av genomförandet av direktivet att vi kan inkludera detta genom samma slags förfarande som när vi genomför själva direktivet. På så vis kommer det att gå lite snabbare än vad vissa av oss trodde när vi började arbeta med frågan för nio månader sedan. Tack för det mycket tydliga budskapet! Jag hoppas att ni inser att vi arbetar mycket hårt på att avsluta detta.
<SPEAKER ID="284" NAME="Talmannen">
Debatten är härmed avslutad.
<P>
Skriftliga förklaringar (artikel 149 i arbetsordningen)
<SPEAKER ID="285" NAME="Ioan Enciu" AFFILIATION="S&amp;D">
skriftlig. - (EN) Jag besökte oljesandsområdena i Kanada förra året och är därmed ögonvittne till denna företeelse. Jag hade möjlighet att delta i omfattande samråd om saken med Albertas regering och den federala regeringen i Kanada. Innan jag åkte till Kanada fick jag frågor om tjärsand från Jordens vänner Europa, WWF och Transport och miljö att ställa till Albertas regering. Jag fick svar på alla dessa frågor av provinsens minister för internationella förbindelser.
<P>
Man framförde till mig att Kanada helt och fullt åtar sig att minska de globala utsläppen av växthusgaser och att fasa ut fossila bränslen. Det påpekades även att undersökningar visar att växthusgasintensiteten av olja från tjärsand kan vara likvärdig med eller mindre än hos vissa andra bränslen. Å andra sidan återstår oron för folkhälsan, den biologiska mångfalden och det lokala djurlivet.
<P>
Jag uppmanar kommissionen att skicka en expertgrupp för att besöka oljesandsområdena i Kanada för att genomföra en oberoende analys av oljesanden, i samband med att den kommer att föreslå ändringar av bränslekvalitetsdirektivet före december 2012, och möjligen införa ytterligare åtgärder för att leverantörer ska minska utsläppen av växthusgas med 2 procent per energienhet.
<SPEAKER ID="286" NAME="Pavel Poc" LANGUAGE="CS">
I Kanada har det under många år pågått en kamp mellan naturvårdare och investerare. De senare visar tyvärr allt mindre hänsyn till naturskydd samtidigt som de globala priserna och efterfrågan på olja stiger. För de överstatliga oljebolagen är miljöskydd bara en utgiftspost som måste minskas. Deras likgiltighet upphör inte ens av det faktum att det sker ett folkmord på lokalbefolkningen som är beroende av miljön för sin försörjning. Den alarmerande ökningen av antalet cancerfall bland lokalbefolkningen är ett direkt resultat av vårdslös utvinning. Vi har vant oss vid att värdera allt i pengar. I den globala version av sällskapsspelet Monopol som vi kallar ekonomi ser vi bara till den kortsiktiga vinsten. Vi beaktar inte vad vi till slut kommer att få betala för ytterligare avskogning av den tempererade zonen eller överbetning i hela ekosystem i en mycket mer utsträckt och allvarligare kamp för överlevnad. I enlighet med nuvarande ekonomiska och politiska omständigheter kommer resurserna helt enkelt att förbrukas, och det kommer att uppstå skada på miljön precis som man förväntat. Vinsterna är alltför frestande och törsten efter energi är alltför stor. Vem kommer att bestämma? Folket och deras demokratiskt valda representanter eller penningens män och cheferna för oljebolagen? Om inte EU intar en fast hållning gentemot den ohållbara utvinningen av tjärsand och oljeskiffer medverkar vi endast i en politisk teater som bara tjänar till att visa vårt intresse för frågan - i verkligheten har vi varken vilja eller makt att ändra situationen.
