<CHAPTER ID="003">
Beslut om brådskande förfarande
<SPEAKER ID="009" NAME="Talmannen">
Rådet begär att det brådskande förfarandet ska tillämpas när det gäller förslaget till rådets förordning om ändring av rådets förordning (EG) nr 639/2004 om förvaltning av fiskeflottor som är registrerade i gemenskapens yttersta randområden - C6-0295/2006 -.
<P>
Vem ska tala för fiskeriutskottet?
<SPEAKER ID="010" NAME="Rosa Miguélez Ramos" AFFILIATION="PSE">
(ES) Herr talman! Eftersom utskottets ordförande, Philippe Morillon, inte kan närvara kommer jag att tala för fiskeriutskottet till stöd för denna begäran från rådet om brådskande förfarande. Det handlar om att godkänna ändring av förordning (EG) nr 639/2004 om förvaltning av fiskeflottor, som ni har nämnt och som kommissionen har föreslagit.
<P>
Det föreligger en strukturellt svår situation för fiskerisektorn i de yttersta randområdena. Rådets godkännande av förordningen om Europeiska fiskerifonden åtföljdes av ett gemensamt uttalande av rådet och kommissionen till stöd för dessa regioner, som innebär en förlängning av undantagen när det gäller möjligheten att bevilja statligt stöd för att förnya de fiskeflottor som är registrerade i dessa regioner fram till den 31 december 2006.
<P>
Även om förlängningen löper ut om två månader har förordningen inte kunnat träda i kraft på grund av det senfärdiga förfarandet med att anta beslut inom gemenskapslagstiftningen. Vårt utskott är för det brådskande förfarandet och uppmanar kommissionen och medlemsstaterna att vidta de nödvändiga åtgärderna för att se till att sektorn kan få stödet utan förseningar.
<P>
(Parlamentet biföll begäran om brådskande förfarande.)
<SPEAKER ID="011" NAME="Talmannen">
Denna punkt ingår därför i omröstningen nästa torsdag kl. 11.30, och tidsfristen för att lägga fram ändringsförslag är i morgon onsdag kl. 10.00.
