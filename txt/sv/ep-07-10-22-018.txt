<CHAPTER ID="018">
Rådgivande organet för styrning av den europeiska statistiken - Europeisk rådgivande kommitté för gemenskapens politik inom statistisk information (debatt)
<SPEAKER ID="197" NAME="Talmannen">
Nästa punkt är en gemensam debatt om följande betänkanden:
<P>
av Sharon Bowles, för utskottet för ekonomi och valutafrågor, om förslaget till Europaparlamentets och rådets beslut om inrättande av det rådgivande organet för styrning av den europeiska statistiken - C6-0348/2006 - och
<P>
av Ieke van den Burg, för utskottet för ekonomi och valutafrågor, om förslaget till Europaparlamentets och rådets beslut om att inrätta en europeisk rådgivande kommitté för gemenskapens politik inom statistisk information - C6-0379/2006 -.
<SPEAKER ID="198" NAME="Joaquín Almunia">
ledamot av kommissionen. - (ES) Herr talman, mina damer och herrar! År 2005 inledde kommissionen, med stöd från rådet och parlamentet, en process för att reformera styrningen av den europeiska statistiken i syfte att stärka alla medlemsstaters statistiska byråers oberoende, integritet och ansvar. Detta gällde naturligtvis även Eurostat, Europeiska gemenskapernas statistikkontor.
<P>
Den första aspekten i denna process var antagandet i maj 2005 av en uppförandekod för europeisk statistik. Tillämpningen av denna kod resulterade i ett närmare samarbete mellan Eurostat och de nationella statistiska byråerna och i förbättrad pålitlighet hos statistiska uppgifter som hade samlats in för många olika syften. Jag vill dock särskilt ta upp ett mål som har varit föremål för diskussion här under årens lopp, dvs. det alltför långtgående förfarandet i samband med offentliga budgetunderskott.
<P>
När den lade fram förslaget om uppförandekoden rekommenderade även kommissionen att inriktningen på självreglering skulle uppvägas genom upprättandet av ett rapportsystem för att övervaka hur man följde koden. Detta gav upphov till idén att inrätta ett oberoende, externt rådgivande organ som skulle spela en aktiv roll vid övervakningen av uppförandekodens tillämpning i det europeiska statistiska systemet som helhet.
<P>
Samtidigt uppmärksammade kommissionen att det var lämpligt att se över verksamheten inom och sammansättningen av den europeiska rådgivande kommittén för statistik på de ekonomiska och sociala områdena, i syfte att göra den effektivare och låta den spela en mer strategisk roll. Ekofinrådet, och mer allmänt, de nationella statistiska myndigheterna välkomnade båda rekommendationerna och kommissionen tillämpade dem i ett dubbelt förslag i oktober i fjol. Vi debatterar dessa förslag i dag i förhoppningen att, och jag hoppas att vi kommer att kunna bekräfta om ni håller med mig här, man kommer att anta dem vid den första behandlingen.
<P>
Jag vill sålunda särskilt gratulera de två föredragandena, Sharon Bowles och Ieke Van den Burg, till deras arbete och kvaliteten hos deras betänkanden.
<P>
Denna process med att stärka styrningen av den europeiska statistiken kompletteras genom ett nytt förslag från kommissionen som antogs den 16 oktober, bara några dagar sedan, om översyn av förordningen om europeisk statistik. Detta förslag är också föremål för rådets och parlamentets godkännande enligt medbeslutandeförfarandet och vi kommer därför att få möjlighet att debattera det här igen under de kommande månaderna.
<P>
Dessa initiativ kommer att ge unionen ett modernt, pålitligt och effektivt europeiskt statistiskt system med förmåga att förbättra allmänhetens förtroende för officiella statistiska uppgifter. Jag hänvisar återigen till de debatter vi har haft ofta i kammaren under de senaste åren om vikten av pålitliga budgetuppgifter eller pålitliga uppgifter om andra nationella offentliga räkenskaper, BNP etc., eller behovet att ha ett prisindex som allmänheten kan lita fullständigt på.
<P>
När det gäller de betänkanden som vi debatterar i kväll vill jag bara påpeka att det från vår synvinkel skulle vara önskvärt om det fanns en större respekt för den institutionella balansen, som vi menar planeras i det ursprungliga förslaget, när det gäller utnämningen av ledamöter till Europeiska rådgivande organet för statistikstyrnings styrelse och utarbetandet och överföringen av rapporterna från denna styrelse. Kommissionen erkänner i vilket fall som helst att ändringsförslagen till de ursprungliga förslagen naturligtvis är viktiga, att de har rådets och parlamentets stöd och att de inte innebär en ändring av andemeningen i våra ursprungliga förslag.
<P>
Innan jag avslutar vill jag sålunda upprepa mina tack till föredragandena och till utskottet för ekonomi och valutafrågor för deras utmärkta arbete och för det ständiga stödet för kommissionens arbete att modernisera vårt statistiska system och göra det mer pålitligt och mer robust.
<SPEAKER ID="199" NAME="Sharon Bowles  " AFFILIATION="ALDE">
föredragande. - (EN) Herr talman! Beslutet gäller inrättandet av det rådgivande organet för styrning av den europeiska statistiken. Statistik utnyttjas av medlemsstaterna, av EU, i internationella sammanhang och av många andra berörda parter i en rad olika syften. Europeiska centralbanken (ECB) utnyttjar den exempelvis för ekonomisk analys. Kommissionen upprättar genom Eurostat statistik som tagits fram med hjälp av uppgifter från medlemsstaterna.
<P>
För några år sedan uppstod frågor kring trovärdigheten i den statistik som en del medlemsstater tillhandahöll till EU:s institutioner, och det blev uppenbart att något slags kvalitetskontroll behövdes. Till följd av detta utarbetades, som kommissionsledamoten har nämnt, en uppförandekod för statistiska förfaranden. I konsekvensens och efterlevnadens namn kontrolleras genom inbördes utvärderingar, där en annan medlemsstat och Eurostat deltar, att alla nationella statistikkontor följer uppförandekoden. Som en ytterligare kontrollstation föreslogs dessutom att ett oberoende rådgivande organ på hög nivå skulle inrättas. Det är detta organ, som nu fått namnet det rådgivande organet för styrning av den europeiska statistiken, som förslaget gäller.
<P>
Det måste i ärlighetens namn sägas att alla berörda har en stark känsla av att organets uppgift kan upplevas som mycket påträngande. Jag är tacksam mot det nuvarande portugisiska ordförandeskapet och det tyska ordförandeskapet dessförinnan, liksom mot kommissionen, för att man varit ärlig mot mig om dessa känslor. Parlamentet var givetvis fast beslutet att se till att organet skulle bli något mer än en jasägare till kommissionens betänkande. Vi har emellertid enats om ett balanserat och fungerande förslag, där de flesta av parlamentets ändringsförslag finns med i en eller annan form. Det gläder mig speciellt att vi har kunnat komma överens med rådet om att dialog ska uppmuntras, inte endast mellan organet, kommittén för det statistiska programmet och den rådgivande kommittén för den europeiska statistiken utan även med de organ i medlemsstaterna som företräder de berörda parterna.
<P>
Organet kommer att avlägga rapport inför parlamentet och rådet, och rapporten kommer att innehålla en utvärdering av genomförandet av uppförandekoden i det europeiska statistiksystemet som helhet. Organet kommer även att bistå kommissionen med förslag till lämpliga åtgärder för att underlätta genomförandet av uppförandekoden när det gäller Eurostat och det europeiska statistiksystemet som helhet. Det kommer dessutom att bistå kommissionen med att informera användare och uppgiftslämnare om uppförandekoden och ge råd vid uppdateringen av uppförandekoden. Åtgärder för att garantera organets oberoende och göra parlamentet delaktigt i utnämningsfrågor ingår också. Sedan kommissionen hörts är det rådet som nominerar och parlamentet som godkänner nomineringen av organets ordförande. Parlamentet och rådet utser vardera tre ledamöter av organet. Ordföranden får varken vara ledamot av något statistikkontor eller av kommissionen eller ha haft något sådant uppdrag under de två senaste åren. Vi funderade över om liknande undantag skulle gälla för samtliga ledamöter, men detta är svårhanterligt rent praktiskt. Vi har emellertid infört ett ytterligare krav, nämligen att organet ska bestå av ledamöter vars kompetens och erfarenheter kompletterar varandra. Om vi händelsevis inte skulle lyckas fullt ut med avvägningen bör ledamöterna i organet själva kunna avgöra om de har varit missnöjda eller inte, och därför har en klausul införts om en översyn efter tre år. Detta kommer att ge organet och andra tillräckligt med tid för att avgöra om förfarandena fungerar och är effektiva eller om förändringar krävs, och översynen måste vara grundligt genomförd.
<P>
Parlamentet, det portugisiska ordförandeskapet och kommissionen har fört en mycket intensiv dialog om dokumentet, och jag tackar dem för detta. Det gläder mig att jag med stöd av skuggföredragandena har kunnat lotsa förslaget genom en enda behandling, och jag tackar också dem.
<SPEAKER ID="200" NAME="Ieke van den Burg  " AFFILIATION="PSE">
föredragande. - (EN) Herr talman! Låt mig först få komma med två inledande synpunkter. Den första handlar om att statistik givetvis är allt annat än roligt och alltid hamnar sist på dagordningen. Det som emellertid bekymrar mig en aning är att det finns politiker, parlamentsledamöter och andra som ofta och gärna klagar över att vi måste ha statistik. Men om det nu finns en möjlighet att verkligen förbättra något är de ju inte särskilt engagerade i att råda bot på situationen.
<P>
Den andra synpunkten handlar om att jag hoppas att åtminstone kommissionsledamoten kommer att uppskatta att vi har denna debatt. Sharon Bowles och jag har sagt att vad oss anbelangar är det egentligen inte nödvändigt att ha debatten. Det är emellertid viktigt att understryka att ni faktiskt har åstadkommit något på statistikområdet, och frågan förtjänar vår uppmärksamhet. Jag hoppas alltså att ni inte klandrar oss för att vi håller er kvar här vid denna sena tidpunkt.
<P>
Jag vill därefter lyckönska er till de mycket konkreta åtgärder som ni har vidtagit när det gäller de statistikproblem som nyligen gång efter annan har dykt upp. Jag vet att ni tvingades göra detta inom det politiska manöverutrymme som rådet har tilldelat er, eftersom vi vet att kommissionen inte kan ålägga medlemsstaterna att inrätta oberoende statistikkontor och bestämma hur de ska arbeta och ta sig an siffror och datauppgifter.
<P>
Ministrar och ledamöter av Europaparlamentet, som är de som klagar mest högljutt och bestämt över att andras siffror inte är tillförlitliga, är också de som inte vill att man ska lägga sig i deras angelägenheter och inkräkta på deras självständighet och deras sätt att hantera statistik. Detta är ett problem som ni måste ta itu med.
<P>
Jag anser emellertid att ni, herr kommissionsledamot, i detta sammanhang gjorde klokt i att tillämpa en pragmatisk bottom-up-strategi, att inrikta er på inbördes utvärderingar och en uppförandekod. Det var även klokt att omstrukturera styrningen av statistiksystemet genom att dels inrätta ett nytt styrorgan på hög nivå som Sharon Bowles talade om, dels omstrukturera den nuvarande europeiska rådgivande kommittén för statistik på det ekonomiska och sociala området, som hade hand om den socioekonomiska statistiken, till en smidigare och mindre rådgivande kommitté med ett utvidgat mandat.
<P>
Sharon Bowles och jag har i betänkandet försökt utveckla detta ytterligare och stödja och stärka kommissionens strategi. Samtidigt har vi även - i enlighet med vårt förslag - försäkrat oss om att dessa båda nya organ i EU-familjen kan fungera på rätt sätt och vara mer självständiga i förhållande till kommissionen och Eurostat.
<P>
Detta har kanske inte helt och hållet legat i linje med kommissionens syften. Jag hyser emellertid stor uppskattning för generaldirektören för Eurostat för att han varit storsint nog att acceptera att vi berövat honom rösträtten i det system som vi utarbetade.
<P>
Jag vill även uttrycka min uppskattning av det portugisiska ordförandeskapet och Helena Cordeiro för den effektivitet med vilken hon skötte ordförandeskapet i rådets arbetsgrupp och tillsammans med oss förhandlade fram en överenskommelse om denna fråga vid första behandlingen. Detta var ett mycket effektivt, mycket tidsbesparande och byråkratiskt smidigt sätt. Hans-Peter Martin, som också har begärt ordet, kan alltså få ett exempel på hur vi på ett mycket effektivt sätt kan hantera denna typ av medbeslutandeförfarande.
<P>
Jag vill mycket kort och i stora drag redogöra för hur statistikorganet är uppbyggt, och jag kommer att göra detta skriftligt. Om ni läser dokumentationen kan ni se vilka förändringar vi gjorde, och jag kommer därför inte att upprepa detta här. Jag kommer i stället att vidhålla min önskan om att dessa båda organ ska leda till en större kännedom om och en viss förbättring av statistiksystemens funktion och göra det lättare för oss att få fram tillförlitliga siffror och grunda våra ekonomiska verksamheter på tillförlitliga data.
<SPEAKER ID="201" NAME="Jean-Paul Gauzès">
för PPE-DE-gruppen. - (FR) Herr talman, herr kommissionsledamot, mina damer och herrar! Förbättringen av det europeiska statistiska systemet är en del av den bredare uppgiften att få till stånd en sund ekonomisk styrning i EU, särskilt när det gäller anpassningen av stabilitets- och tillväxtfonden. Jag delar kommissionens och medlemsstaternas önskan att förbättra den statistiska informationens kvalitet. Som jag uppfattar saken är fastställandet av vad som utgör ett för stort underskott beroende av uppgifternas pålitlighet. Opålitliga uppgifter äventyrar hela stabilitets- och tillväxtpakten.
<P>
Som motprestation för flexibiliteten i genomförandet av pakten, som genomfördes enligt den reform som antogs av Europeiska rådet vid dess möte i mars 2005, måste de nödvändiga siffrorna vara oomtvistliga och verifierbara. Flexibiliteten är också viktig i det rådande sammanhanget när det gäller utvidgning av euroområdet. Vi måste ta lärdom av tidigare erfarenheter! EU har redan åtagit sig att se över den statistik som har att göra med en medlemsstats budgetunderskott och skuldnivå. Nu vill flera medlemsstater gå med i eurosamarbetet, så volymen av statistisk information som ska bearbetas kommer att öka i likhet med antalet parter som kommer att delta i diskussionerna.
<P>
Den föreslagna förbättringen av det europeiska statistiska systemet syftar till att ta itu med berättigade farhågor som har uttryckts angående giltigheten av de uppgifter som medlemsstaterna levererar och systemet för kontroll av dessa. Vi måste se till att behålla förtroendet för det statistiska systemet och för Eurostats förmåga att verifiera de budgetuppgifter som medlemsstaterna levererar.
<P>
Av dessa skäl stöder jag reformen som för det första kommer att resultera i inrättandet av en europeisk rådgivande kommitté för gemenskapens politik inom statistisk information och för det andra i inrättandet av det rådgivande organet för styrning av den europeiska statistiken, och båda organen kommer att kunna hjälpa varandra på ett aktivt sätt att övervaka tillämpningen av uppförandekoden i hela det europeiska statistiska systemet.
<P>
Jag tvekar inte att stödja de förslag som har lagts fram av våra två utmärkta föredragande.
<SPEAKER ID="202" NAME="Wolf Klinz">
för ALDE-gruppen. - (DE) Herr talman, herr kommissionsledamot, mina damer och herrar! Som ni redan har påpekat, herr kommissionsledamot, är statistik mycket viktig för både EU och medlemsstaterna inom många politikområden. Om man ska kunna undvika felaktiga beslut och en ovälkommen utveckling måste statistiken vara meningsfull, pålitlig, öppen för endast en tolkning och därmed även jämförbar. Detta har tyvärr inte alltid varit fallet. Jag välkomnar därför inrättandet av en europeisk rådgivande kommitté för gemenskapens politik inom statistisk information och inrättandet av det rådgivande organet för styrning av den europeiska statistiken. De ändringsförslag som Europaparlamentet har lagt fram kommer förhoppningsvis att ge båda organen de befogenheter de kommer att behöva.
<P>
Låt mig först och främst betona att den rådgivande kommittén kommer att vara oberoende och att alla berörda grupper kommer att bli företrädda i den. Kommittén kommer att ha betydligt färre ledamöter än sin föregångare, den europeiska rådgivande kommittén för statistik på det ekonomiska och sociala området, och minskningen från 79 till 24 ledamöter kommer att göra den betydligt effektivare. Jag välkomnar det faktum att Europeiska datatillsynsmannen kommer att bli en ledamot med rösträtt i den rådgivande kommittén, samtidigt som Eurostats generaldirektör bara har blivit ledamot utan rösträtt. Detta understryker kommitténs oberoende.
<P>
För det andra är det rådgivande organet ett bra komplement till den rådgivande kommittén. Organet kommer att övervaka och, hoppas jag, främja tillämpningen av uppförandekoden i alla situationer som rör europeisk statistik.
<P>
Man kan bara hoppas att, med stöd från dessa båda organ, användarnas behov kommer att få större genomslagskraft på arbetsprogrammet för statistik och att uppförandekoden kommer att tillämpas på ett sådant sätt att vilseledande eller felaktig information inte längre kommer att användas.
<P>
Låt mig avsluta med att tacka båda föredragandena för deras arbete och för deras vilja att diskutera omtvistade frågor på ett uppriktigt och konstruktivt sätt.
<SPEAKER ID="203" NAME="Mieczysław Edmund Janowski">
för UEN-gruppen. - (PL) Herr talman! Jag vill gratulera Sharon Bowles och Ieke van den Burg till deras betänkanden.
<P>
Vi bör vara medvetna om den roll som det europeiska statistiska systemet spelar - ett system som mycket väl kan vara det bästa i världen. Jag talar då inte bara om siffrornas, tabellernas eller diagrammens tydlighet. Den viktigaste frågan är de statistiska uppgifternas pålitlighet och fullständighet på EU-nivå, på nationell nivå och även, vilket jag vill betona, på regional nivå. Av detta skäl är det viktigt att säkra informationens kontinuitet och tillgången till den. Jag vill tillägga att bara statistiska uppgifter som har samlats in och kollationerats på samma sätt, i enlighet med statistiska principer, kan vara pålitlig och genomsynlig och kommer inte att påverkas av kortsiktiga intressen eller övergående prioriteringar. Min erfarenhet inom regionalpolitiken har tydligt visat att det finns sådana risker.
<P>
Av detta skäl borde vi vara glada över att vi har ett europeiskt statistiskt program för 2008-2012. Om det ska fungera behöver vi emellertid lämplig finansiering och, framför allt, lämpliga samråd, övervakning av tillämpningen av uppförandekoden för statistiska förfaranden och lämplig statistikförvaltning. Detta är mycket viktigt mot bakgrund av de olika system som används i medlemsstaterna, behovet att samordna och likrikta dem på medlemsstatsnivå med hänsyn till de olika statistiska byråerna och Eurostat. Jag vill i detta sammanhang stödja båda betänkandena.
<SPEAKER ID="204" NAME="Hans-Peter Martin" AFFILIATION="NI">
(DE) Herr talman! Det finns en allmän uppfattning om hur viktig statistik är, och inte bara bland de personer som har lyckats komma hit vid denna sena timme. Frågan är om det mål som jag antar att vi alla eftersträvar kommer att uppnås i och med de åtgärder som vidtas här. Jag kom att tänka på detta, herr kommissionsledamot, när ni talade om ytterligare en ny förordning som vi skulle förhandla om. Jag undrar om ni kanske kan berätta för oss om förordningen också kommer att påverka dessa rådgivande organ.
<P>
Den andra frågan är följande: det finns alltid en stor inneboende fara med rådgivande organ att de blir en lag för sig själva och drar allt i långbänk. Skulle det inte i slutänden varit förnuftigare att kort, koncist och tydligt, genom att använda externa managementkonsulter om nödvändigt, utreda de problem som har uppstått med Eurostat och sedan snabbt komma överens med parlamentet, i stället för att återigen vältra över ansvaret och skjuta frågan åt sidan? När allt kommer omkring vet vi alla att problemet egentligen handlar om kontakterna mellan Eurostat och de nationella statistiska byråerna. Det bästa ett rådgivande organ kan göra är att återigen föra upp problemet på dagordningen, men det kommer verkligen inte att kunna skapa verklig öppenhet och effektivitet.
<SPEAKER ID="205" NAME="Joaquín Almunia">
ledamot av kommissionen. - (ES) Herr talman! Jag vill först och främst tacka er alla, särskilt föredragandena, men även alla andra som har uttalat sig under debatten, för ert engagemang och samarbete när det gäller att förbättra styrningen av statistiken i Europeiska unionen och, genom den andra kommittéreformen, för förbättringen av användarnas deltagande i EU:s ekonomiska och sociala verksamhet i syfte att få ett bättre statistiskt system, ett mer trovärdigt system.
<P>
Det vi talar om här är ett system och, som Ieke Van den Burg sa, måste både Europeiska gemenskapernas statistikkontor (Eurostat) och de nationella statistiska byråerna i de 27 medlemsstaterna leva upp till våra krav och hopp; de måste samarbeta, de måste samordna sitt arbete, de måste sporra varandra - därav beteendekoden, och det sätt som den tillämpas på menar jag är mycket positivt. Jag hoppas att detta nya organ ska kunna bedöma dess värde och sporras att arbeta med framtiden för ögonen, därför att det är mycket viktigt inom många områden att ha tillgång till bra statistik.
<P>
Jean-Paul Gauzès hänvisade till stabilitets- och tillväxtpakten. Det gjorde även jag i mitt inledande inlägg. Det är mycket viktigt att vi har pålitliga siffror när vi övervakar budgetdisciplinen inom denna multilaterala ram. Det är också mycket viktigt att ha ett pålitligt prisindex och det är också mycket viktigt att ha statistiska uppgifter om utrikeshandeln, investeringar från utlandet eller om handelsmönster eller finansiella flöden.
<P>
När det gäller alla aspekter som vi diskuterade, eller som jag, lyssnade till, under den föregående punkten energi, är det oerhört viktigt att ha statistik om energi, vilket också gäller statistik om invandring eller frågor som rör vad som tidigare varit känt som den tredje pelaren. Det finns många, så många verksamhetsområden, praktiskt taget alla EU:s verksamhetsområden, som behöver bra statistik, att betydelsen av denna debatt - samtidigt som det inte handlar om ett särskilt ”sexigt” ämne, som Ieke van den Burg uttryckte det - är uppenbar, och jag hoppas att de två organen kan leva upp till det vi begär av dem enligt dessa två förordningar.
<P>
Ännu fler viktiga bestämmelser, ”statistiklagen”, är på gång. Med hänsyn till kombinationen av detta paket och de mycket värdefulla insatserna från både Eurostat och de 27 medlemsstaternas nationella statistikbyråer, hoppas jag att alla tvivel om kvaliteten hos statistiken i EU snart ska vara skingrade, och att detta kommer att resultera i större effektivitet och bättre avstämning av vår politik och våra beslut mot EU-medborgarnas krav och förväntningar, därför att det är i princip detta det handlar om när vi talar om statistik..
<SPEAKER ID="206" NAME="Talmannen">
Jag förklarar debatten avslutad.
<P>
Omröstningen kommer att äga rum onsdagen den 24 oktober.
