<CHAPTER ID="004">
Resultat från Forumet för förvaltning av Internet (Rio de Janeiro, 12-15 november 2007) (debatt)
<SPEAKER ID="043" NAME="Talmannen">
Nästa punkt är uttalandet från kommissionen om resultaten från Internet Governance Forum i Rio de Janeiro i november förra året.
<SPEAKER ID="044" NAME="Meglena Kuneva">
ledamot av kommissionen. - (EN) Fru talman! Idén om ett forum för förvaltning av Internet (Internet Governance Forum, IGF) föddes vid världstoppmötet om informationssamhället i Tunis i november 2005, och definierades som ett icke-bindande forum för flerpartsdiskussioner.
<P>
Kommissionen stöder forumet i denna form. Hittills har två möten hållits: 2006 i Aten och 2007 i Rio. Kommissionen välkomnar forumet i alla former. Kommissionen välkomnar också parlamentets deltagande i detta forum och tackar för det utmärkta samarbetet vid båda mötena.
<P>
Liksom året dessförinnan innebar även mötet i Rio en utmärkt ram för ökat åsiktsutbyte, och en mängd olika relevanta synpunkter kunde samlas in.
<P>
Kommissionen ser därför ett värde i att upprätthålla mötets huvuddrag, speciellt deltagandet av olika intressenter och den icke-bindande karaktären.
<P>
Jag vill också tacka så mycket för möjligheten att säga något mer konkret om det IGF (vi har antagit denna förkortning) som ägde rum i november i Rio de Janeiro.
<P>
Först av allt vill jag tacka Catherine Trautmann, Malcolm Harbour, Maria Badia i Cutchet och Gunnar Hökmark, som representerade parlamentet vid mötet, för deras aktiva deltagande och för det fortsatt utmärkta samarbetet. Det gjorde att vi även detta år tillsammans kunde lyfta fram ett antal europeiska prioriteringar, till exempel yttrandefrihet, minskande av den digitala klyftan, säkerhet och skydd för barn på nätet.
<P>
Det är viktigt att Europa kontinuerligt för fram dessa frågor i förgrunden på den internationella agendan. Kommissionen stöder IGF. Konceptet, som utvecklades under världstoppmötet om informationssamhället, är fortfarande av stort värde, och alla frågor som tas upp är positiva för de åtgärder vi försöker få till stånd inom området.
<P>
Faktum är att över hela skalan av ämnen som rör Internet visar antalet deltagare - omkring 3 100 - tydligt att det finns ett stort intresse för ett sådant här diskussionsforum.
<P>
Det faktum att inget dokument förhandlats fram vid detta forum ska ses som en styrka snarare än en svaghet i processen. Forumet tillåter ett öppet åsiktsutbyte utan att man måste få fram ett resultat i form av ett bindande dokument.
<P>
Detta kan vara en bas för ökad ömsesidig förståelse och bana väg för gemensamma lösningar. Dynamiska koalitioner som skapats vid forumet är faktiskt ett exempel på att IGF kan fungera som en plattform där människor med gemensamma intressen kan samarbeta vidare.
<P>
Forumet för förvaltning av Internet i Rio gav en utmärkt ram för ökat åsiktsbyte, och många olika åsikter i ämnet kunde samlas in.
<P>
Jag vill än en gång tacka ledamöterna och hoppas att vi kommer att fortsätta vårt utmärkta samarbete. Detta är ett av de mest lovande områdena för vårt framtida arbete
<SPEAKER ID="045" NAME="Gunnar Hökmark">
för PPE-DE-gruppen. - (EN) Fru talman, det är viktigt att betona de snabba förändringar som användningen av Internet och ICT har fört med sig, inte bara för enstaka samhällen utan för hela världen. Inom alla sektorer i samhället har Internets påverkan förändrat mönster och möjligheter. Det är viktigt för att behålla perspektivet inför framtiden, eftersom Internets styrka har varit dess oberoende natur, dess möjligheter och dess förmåga till anpassning till samhällets skiftande möjligheter och krav, baserat på ett antal olika aktörer och användare.
<P>
Det är viktigt för att vi, när vi ser framåt, måste se till att Internet kan användas för att överbrygga klyftor mellan länder och människor, hjälpa till i kampen mot fattigdom och stödja utvecklingen - det är till exempel av avgörande vikt för milleniemålen. Utvecklingen av ny teknik bör också användas för att göra det enklare för människor i fler samhällen att använda Internet.
<P>
Inom EU har vi tre viktiga saker att fokusera på. Först och främst måste vi engagera oss i och stödja IGF-processen och dess oberoende och icke-bindande karaktär. Detta är av största vikt eftersom det är en bra process som är mycket mer dynamisk när den är oberoende och icke-bindande.
<P>
För det andra bör vi bidra till förberedelserna inför nästa IGF i New Delhi, och se till att vi för diskussioner med parlamentariker och civilsamhället för att understryka dess oberoende, men också alla möjligheter. För det tredje bör vi se till att Internet garanteras frihet och yttrandefrihet.
<SPEAKER ID="046" NAME="Catherine Trautmann">
för PSE-gruppen. - (FR) Fru talman, fru kommissionsledamot, mina damer och herrar! Det andra Internet Governance Forum (IGF) ägde rum i Rio den 12-15 november förra året och samlade 2 100 deltagare från samtliga fem världsdelar. Deltagarna företrädde berörda parter på Internetområdet inom alla offentliga och privata sektorer.
<P>
Forumet är en viktig plattform i sökandet efter lösningar på framtida problem med anknytning till informations- och kommunikationsteknik (IKT). Med en gemensam kultur och ett partnerskap som grund förbereds de beslut som ska fattas om informationssamhället såväl under kommande världstoppmöten som i de egna staterna.
<P>
Genom forumet möjliggörs även ett förutsättningslöst tankeutbyte om Internets mångskiftande karaktär, liksom en snabb kartläggning av dess tekniska, etiska och juridiska begränsningar, eftersom det finns viktiga frågor vid sidan av dem som ligger EU varmt om hjärtat: minskning av den digitala klyftan, yttrandefriheten på webben, den kulturella mångfalden och skyddet av barnen. Jag kan även nämna radiofrekvensidentifiering (RFID), det vill säga uppkomsten av ett ”föremålens Internet”, riskerna för en överbelastning av näten 2010-2012, digitaliseringen av framför allt kulturföremål, följderna för skyddet av immateriella rättigheter, och framför allt den ökade tillgången till IKT för utvecklingsländerna.
<P>
Europa håller förvisso jämna steg när det gäller lagstiftningen. Det lovar gott för oss som européer, men vi får inte slå oss till ro med detta. I många av de rättsliga frågorna eller lagstiftningsfrågorna har förbättringar dessutom skett i samband med översynen av telekommunikationspaketet.
<P>
Jag vill i detta sammanhang uppmana till en ny fas av målinriktat politiskt och framtidsorienterat arbete, exempelvis genom inrättande av dels ett europeiskt IGF med deltagande av de nationella parlamenten och de lokala myndigheterna, som kan påbörja sin verksamhet senast 2009, dels också ett eventuellt världsforum i Europa till följd av Litauens ansökan för 2010.
<P>
Jag vill som delegationschef tacka samtliga parlamentsledamöter, kolleger och tjänstemän för deras arbete och tillgänglighet. Den resolution som vi kommer att rösta om har karaktären av en färdplan. Jag gläder mig över att den stöds av samtliga grupper i parlamentet. Fler parlamentsutskott är välkomna att ge tyngd åt åtgärderna, och jag vill tacka kommissionen och uppmana ledamöterna att stödja Viviane Reding. Avslutningsvis vill jag be rådet att på sin dagordning föra upp förbindelserna med Indien och förberedelserna för forumet i New Delhi, och jag vill uppmana samtliga medlemsstater att delta i det utökade samarbetet.
<SPEAKER ID="047" NAME="Toomas Savi">
för ALDE-gruppen. - (EN) Fru talman! I Rio de Janeiro den 13 november 2007 diskuterades bland annat värdet av Internet inom den offentliga förvaltningen. Numera är det tid som är de europeiska medborgarnas mest begränsade tillgång, och det är mycket viktigt att regeringarna i medlemsländerna inför offentlig förvaltning via Internet.
<P>
I mitt hemland Estland har det gjorts mycket på det här området: e-röstning, e-skattedeklarationer, e-förvaltning och e-registreringsmyndigheter är bara ett fåtal exempel på lyckade e-projekt som skulle kunna införas i hela Europa.
<P>
Jag vet att det är mycket lättare att genomföra reformer i ett litet land, där cirka 66 procent av invånarna använder Internet. Men att flytta ut den offentliga förvaltningen på Internet är mödan värt.
<P>
En av förutsättningarna för att demokrati ska fungera är deltagande. E-lösningar gör det möjligt att delta med minimal ansträngning: det finns inga köer eller tjänstemän som utövar sin makt godtyckligt. Internet ger medborgarna mer självständighet och ser till att deras angelägenheter behandlas på ett opartiskt sätt.
<P>
Det är viktigt att påbörja utbildning på det här området redan på ett tidigt stadium i skolorna. Å andra sidan har datorerna lyckats där esperanto misslyckades - datorkunskap har blivit det mest universella språket - och vi bör anstränga oss för att överbrygga den digitala klyftan inte bara på regional och global nivå, utan även med olika åldersgrupper och sociala grupper i åtanke.
<P>
Sist men inte minst verkar Europaparlamentet ofta sysselsätta sig med att producera enorma volymer papper. Varför inte uppgradera våra demokratiska redskap och införa pappersfri administration?
<SPEAKER ID="048" NAME="Ryszard Czarnecki">
för UEN-gruppen. - (PL) Fru talman! Internet kan liknas vid en kniv. En kniv kan användas för att skära upp vårt dagliga bröd men också för att döda. Det är svårt att föreställa sig dagens värld utan Internet och arbetslivet utan Internet, men Internet missbrukas också, bland annat av pedofiler.
<P>
EU handlade följaktligen mycket klokt när man angav skyddet av barn på Internet som en prioriterad fråga inför det senaste Internet Governance Forum i Brasilien för två månader sedan. Vi bör vinnlägga oss om att förena öppenhet och maximal tillgång till Internet med säkerhet, såväl för barnen som för alla som riskerar att utsättas för fara till följd av missbruk av Internet.
<P>
Det är inte utan orsak som det kommande Internet Governance Forum kommer att äga rum i Indiens huvudstad New Delhi. Indien är ett land som trots sin relativa fattigdom har uppnått en ledande ställning inom informationsvetenskap. Landet förser globala företag med tjänster och möjliggör därmed för hundratusentals människor att höja sin levnadsstandard.
<P>
Två förslag förefaller angelägna att stödja. Det första gäller ett Internet Governance Forum som ska äga rum om två år i någon av de nya medlemsstaterna, förslagsvis Polen eller möjligen Litauen. Det andra förslaget handlar om att eventuellt inrätta ett eget Internet Governance Forum - det vill säga ett eget europeiskt forum, inte ett världsforum. Europaparlamentets roll i detta sammanhang är oerhört viktig. Tillgången till Internet varierar helt klart kraftigt i unionens medlemsstater. I mitt land Polen är den inte särskilt utbredd, framför allt av ekonomiska skäl. EU bör agera för att få till stånd en likvärdig tillgång, framför allt i landsbygdsområdena.
<SPEAKER ID="049" NAME="Malcolm Harbour" AFFILIATION="PPE-DE">
(EN) Fru talman! Jag tror att jag talar för alla mina kollegor när jag instämmer med Catherine Trautmann och tackar parlamentets ordförandeskap för att ha gjort det möjligt för oss att åka som officiell delegation.
<P>
Detta var något som uppmärksammades av de många deltagarna. Vi var den aktivaste av alla de politiska delegationerna där, och Europaparlamentarikerna var fler i antal än några andra. Nu börjar vi se tecken på att även andra parlament intresserar sig för Forumet för förvaltning av Internet och inser att de behöver engagera sig i det, eftersom det behandlar centrala allmänna riktlinjer som de behöver vara med och påverka.
<P>
Mina kollegors inlägg har täckt ett antal av de frågorna. Jag skulle bara vilja framföra några generella kommentarer om hur jag upplever att processen utvecklas, särskilt som jag är den ende parlamentsledamoten som har deltagit i båda världstoppmötena om informationssamhället, och dessutom varit med ända sedan första början av processen. Det finns en känsla av att forumet i Rio nu börjar komma med betydligt mer praktiska idéer, och folk börjar inse hur värdefullt det är att kunna utbyta information och bästa lösningar världen över.
<P>
Detta bygger på en uppfattning om att det faktiskt inte kommer att vara formella, internationella, rättsliga strukturer som kommer att förse oss med många av de fördelar vi söker. Faktum är att vi kommer att behöva handskas med många av de här frågorna genom samarbete regeringar emellan, och i många fall genom samarbete mellan frivilliga eller icke-statliga organisationer.
<P>
När det till exempel handlar om att skydda barn, som föregående talare tog upp, har de mest framgångsrika initiativen utförts av frivilligorganisationer, som Internet Watch Foundation i mitt land. Det var mycket viktigt att faktiskt prata med folk om sådana organisationer.
<P>
Jag ska avsluta med att ge er ett tydligt mer allmänt exempel på hur värdefulla sådana utbyten är. Jag deltog i en workshop om konsumentskydd och underrättelse om dataintrång, ett ämne som snart kommer att diskuteras i parlamentet som en del av europeisk lagstiftning. Jag har en hel dossier om vad som har gjorts i andra länder, och jag skulle vilja säga till kommissionen att deras nuvarande förslag är extremt svagt. Det skulle ha mycket att vinna på att man granskade den här informationen. Det är den sortens praktiska fördelar vi kan dra från sådana forum, och jag är säker på att vi i parlamentet kommer att kunna vara med och bidra till att utveckla agendan för nästa forum, för att göra det ännu mer effektivt.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Fru talman! Jag upplever att kommissionsledamoten och alla vi som har yttrat oss i dag är eniga om vikten och de politiska och sociala konsekvenserna av dessa forum, som lockar allt fler deltagare.
<P>
Jag anser följaktligen att vi ska gratulera oss själva till vårt engagemang i Europa. Jag anser emellertid också att vi nu bör ta det politiska tillfället i akt att, som Caroline Trautmann sa, reflektera över det nya telekommunikationspaketet. I detta sammanhang måste såväl kommissionen som parlamentet göra stora insatser inte bara för att ge européerna tillgång till de bästa digitala tjänsterna utan även för att gå i spetsen för att informationssamhället som en social tillgång ska utvidgas till att även innefatta länder som har behov av europeiskt samarbete och ledarskap.
<P>
I detta sammanhang anser jag att dagens uttalanden är oerhört viktiga - vi måste nämligen ta oss an de gemensamma problemen, bland annat vaksamhet, yttrandefrihet på Internet och skydd, det vill säga frågor som enligt min uppfattning bör ha högsta prioritet.
<P>
Just nu anser jag det vara av största betydelse - och med detta kommer jag att sätta punkt - att vi ser till att föra samman de globala frågorna med lokala frågor. Jag anser att detta bör prioriteras, och ställningstagandena i den resolution som vi kommer att anta i dag är alltså motiverade. Jag tror att resolutionen kommer att ge kommissionen ett tillräckligt incitament för att även i fortsättningen ta med dessa prioriterade frågor på sin politiska dagordning.
<SPEAKER ID="051" NAME="Lambert van Nistelrooij" AFFILIATION="PPE-DE">
(NL) I forumet kan intressenterna tillsammans komma fram till de mycket viktiga begränsningar som troligen längre fram kommer att tillämpas i de globala förbindelserna och även kommer att bli föremål för EU-förordningar.
<P>
Dialogen rymmer en del tämligen komplicerade frågor. Jag tänker på domännamnen, ikonen och det amerikanska inflytandet över detta. Den bakomliggande tanken är att vi anser att det är oerhört viktigt att webben även i fortsättningen ska vara verkligt global och entydig till sin inriktning. Därför måste de åsikter som kommit fram i denna debatt avspeglas i den nya inställningen till ikonen, och olika partners tankar måste beaktas.
<P>
Jag vill bringa klarhet i en speciell fråga i dag. Jag är mycket positiv till ett europeiskt forum, en europeisk version av det forum for förvaltning av Internet för framtiden, som allra helst bör äga rum före valet 2009. Vi måste se till att även de nationella parlamenten engageras i debatterna. De initiativ som tagits i en del länder, bland annat Storbritannien, visar att dessa frågor är mycket aktuella. Med tanke på den betydelse de har för framtiden, för sysselsättningen och välfärden, liksom för informationsfriheten och delaktigheten, är det angeläget att vi får med oss såväl de nationella parlamenten som övriga intressenter i en europeisk strategi.
<P>
Eftersom jag läste i dokumentationen att det saknas tillräckliga instrument eller ekonomiska resurser för att stödja olika åtgärder vädjar jag till kommissionen att välja en annan strategi. Det finns gott om pengar. Titta till exempel på i2010 eller gå igenom forskningsprogrammen. Jag skulle verkligen vilja se prov på en mycket generös inställning som syftar till att ännu tydligare lägga fast den europeiska synen på dessa problem före valet 2009.
<SPEAKER ID="052" NAME="Zita Pleštinská" AFFILIATION="PPE-DE">
(SK) Fru talman! Tack för att jag får tillfälle att bidra till den intressanta debatten.
<P>
Jag är mycket positiv till tanken på att inrätta forum för förvaltning av Internet, där ledamöter av parlamentet deltar. Internet är i dagsläget ett oundgängligt inslag i EU-medborgarnas liv, oavsett ålder. I missgynnade regioner är det emellertid så gott som omöjligt att få en snabb Internetuppkoppling. Jag tittar ofta avundsjukt på reklamen i slovakiska privata och offentliga medier om en fyra gånger så snabb Internetuppkoppling och alla dess fördelar. Där jag bor har vi inte denna möjlighet, och våra valmöjligheter inskränks endast till lokala källor med otillräcklig hastighet.
<P>
Kommissionsledamot Kuneva! Vad kan kommissionen göra för att se till att missgynnade regioner och människorna som bor där inte glöms bort, och hur kan man garantera dessa människor samma möjligheter att delta i den digitala världen?
<SPEAKER ID="053" NAME="Gunnar Hökmark" AFFILIATION="PPE-DE">
(EN) Fru talman! Jag ville bara säga en enda sak. Jag vill tacka Catherine Trautmann som ledde delegationen till Rio och gjorde det på ett mycket bra sätt. Jag nämnde det inte i mitt första anförande, men jag tycker att det är viktigt att ta upp det. Vi tyckte alla att hon var en mycket god ledare. Jag vill bara att det noteras.
<SPEAKER ID="054" NAME="Meglena Kuneva">
ledamot av kommissionen. - (EN) Fru talman, låt mig börja med att beskriva nästa steg, som är mer konkreta. Nu efter toppmötet i Rio kommer överläggningar att hållas i Genève nästa månad, för att samla in synpunkter på resultaten från Rio och på förberedelserna inför nästa möte i New Delhi. Kommissionen deltar i den rådgivande gruppen som assisterar FN:s generalsekreterare med förberedandet av Forumet för förvaltning av Internet. Vi kommer naturligtvis att informera ledamöterna om resultaten från detta möte, som vi har gjort alltsedan världstoppmötet om informationssamhället. Jag skulle nu vilja besvara några av de specifika frågor som ställts av Europaparlamentets ledamöter, och jag börjar med Catherine Trautmann.
<P>
Vi välkomnar att Catherine Trautmann behandlade frågan om ”föremålens Internet”, och möjligheten att ta upp detta vid nästa års forum, i sitt anförande vid öppnandet. Som svar på den andra delen av Trautmanns anförande kan jag nämna att regionala forum för förvaltning av Internet har bildats på ett flertal platser, och detta verkar vara ett användbart sätt att fokusera på de Internetfrågor som är särskilt viktiga för en viss region. Kommissionen stöder den här idén starkt.
<P>
Vidare till Toomas Savi: vi instämmer helt i hans anförande, och det är därför kommissionen engagerar sig för att utveckla e-lösningar med brett inriktade program och lagstiftning.
<P>
Till Ryszard Czarnecki vill jag säga att kommissionen är engagerad i alla initiativ som rör skydd av barn. Vi förde fram den punkten på agendan för forumet, och vi kommer inom kort att föreslå ett förnyat program för skydd av barn på Internet.
<SPEAKER ID="055" NAME="Talmannen">
Avslutningsvis har jag mottagit ett resolutionsförslag som ingivits i enlighet med artikel 103.2 i arbetsordningen och har undertecknats av sex politiska grupper.
<P>
Debatten är härmed avslutad.
<P>
Omröstningen kommer att äga rum i dag kl. 12.00.
<P>
(Sammanträdet avbröts kl. 11.40 och återupptogs kl. 12.00)
