<CHAPTER ID="018">
Förberedelser inför Europeiska rådets möte (14-15 december 2006) (fortsättning på debatten) 
<SPEAKER ID="323" NAME="Daniel Cohn-Bendit">
för Verts/ALE-gruppen. - (DE) Herr talman, mina damer och herrar! Jag hälsar ordförandeskapen välkomna och vill inför det kommande toppmötet fyra iväg några synpunkter i förhoppningen om att ni fångar upp den energi som jag eventuellt kan ladda dem med, vilket vore ett första steg mot en större energieffektivitet och inte heller skulle vara till någon direkt nackdel för toppmötet.
<P>
Vi börjar med Turkiet, och om detta land vill jag säga något som redan har tagits upp här i dag. Att Turkiets anslutning är problematisk har inget med Cypern att göra, så låt oss inte bete oss som om Cypern kan utnyttjas för att lösa problemet med Turkiets anslutning. Självklart måste Turkiet godkänna tullunionen. Vi inom EU måste en gång för alla häva blockaden mot den norra delen av Cypern och sätta stopp för grekcyprioternas förtryck av denna del. Människorna i norra Cypern är nämligen offer för två slags nationalism, den turkiska och den grekcypriotiska. Vi européer måste få framföra detta, och jag hoppas att vi därmed kommer att göra toppmötet till en framgång.
<P>
För det andra har vi klimatpolitiken. Det gläder mig att Hans-Gert Poettering och hans kolleger har fått grepp om klimatförändringens verkliga effekter. Detta är mycket bra och mycket glädjande, men skulle vi nu kunna få någon ordning på det hela? Här i Europa är vi överens om att minska koloxidutsläppen, och därefter upprättar vi en stabilitetspakt. Mot dem som överträder utsläppsgränserna för koldioxid vidtar kommissionen rättsliga åtgärder. Jag har fått nog av pratet och det ständiga behovet av att komma med uttalanden. När vi däremot måste anta eller upprätta något har vi tankarna på annat håll och sitter kanske och funderar på nästa fotbollsmatch. Låt oss alltså ha denna pakt och låt oss säga att Europa måste göra nedskärningar med det eller det beloppet. Jag har hört att ni vill ha 20 procent förnybar energi från och med 2012. Sätt då i gång med att åstadkomma detta, men i så fall måste de länder som är ovilliga eller oförmögna att klara av detta - vare sig de är stora eller små - få en reprimand från EU:s sida. Detta skulle för en gångs skull vara något som skulle ha en positiv inverkan på oss.
<P>
Sedan har vi frågan om invandringen. Visst måste vi på allvar ta tag i denna fråga, men när vi gör det måste vi se till att göra det ordentligt. Vi har byggt oss ett hem, ett gemensamt europeiskt hem. Tyvärr har vi endast byggt fönster och har glömt dörrarna. Om man har ett hus utan dörrar kommer folk att ta sig in genom fönstren. Om man tröttnar på att folk klättrar in genom fönstren måste man sätta in dörrar, och dörrar kan, för att tala klarspråk, öppnas eller förbli stängda. Vi måste komma på ett sätt att öppna dörrarna så att människor kan ta sig till Europa på lagligt sätt, och med människor menar jag inte endast flyktingar eller migranter. Det måste finnas lagliga möjligheter för människor att migrera för att få arbete. Detta måste regleras i en positiv anda, så att människor vet hur Europas dörrar öppnas eller stängs. Låt oss ta oss an detta på ett verklighetsförankrat sätt.
<P>
Vi har också Frontex, det så fantastiska Frontex, som räddar människor ur havet. Vi har emellertid i tre års tid lovat människorna i Afrika att ge dem fartyg för att hjälpa dem att förhindra att bland annat kineserna bedriver olagligt fiske utanför deras kuster. Försåg vi dem med dessa fartyg? Nej, det gjorde vi inte. Däremot inrättade vi Frontex. Låt oss göra något handfast, något som är till hjälp för dessa människor och gör att de kan överleva. Detta är något som Europa kan göra.
<P>
Toppmötet kan bli ett toppmöte i ordets rätta bemärkelse och dessutom ett riktigt bra möte, om det tillförs lite mer energi och handlingskraft och om allt fagert tal i stället ersätts av praktisk handling.
<SPEAKER ID="324" NAME="Talmannen">
Tack så mycket. Europas energiförbrukning kommer att ha ökat en aning under ert tal.
<SPEAKER ID="325" NAME="Esko Seppänen">
för GUE/NGL-gruppen. - (FI) Herr talman, minister Lehtomäki, herr kommissionsledamot! När det finländska ordförandeskapet avslutas överlämnas stafettpinnen till Tyskland vid toppmötet nu i veckan. Finland har under sin mandatperiod lagt ned mest kraft på att i hemlighet arbeta för Tyskland. Finland har haft bilaterala samtal med samtliga medlemsstater om möjligheten av att uppväcka EU:s konstitutionsfördrag från de döda. Finland kommer att redogöra för de diskussioner det har haft vid de olika toppmötena.
<P>
Att i hemlighet gå vidare med förberedelserna för konstitutionsfördraget strider mot en av ordförandeskapets prioriteringar som syftade till att öka öppenheten och insynen inom EU. Att i hemlighet vidta förberedelser i olika avseenden ger en speciell bild av gemenskapen, eftersom den politiska eliten gynnar sina egna intressen genom att bortse från nationella opinioner och strunta i resultaten av folkomröstningarna.
<P>
Att ledningen för det finländska ordförandeskapet beslöt att låta den finländska riksdagen ratificera den avsomnade EU-konstitutionen tedde sig särskilt stötande. Ett flertal medlemmar av regeringspartierna röstade mot ratificeringen. Alla vet att den av Finland ratificerade konstitutionen kommer att träda i kraft överallt.
<P>
Finland för upp frågor på dagordningen för toppmötet som rör ett område för frihet, säkerhet och rättvisa. Slutmålet är att gå över till kvalificerad majoritet i ärenden inom ramen för den tredje pelaren och att tillämpa övergångsförfarandet. Förslaget fick inte det nödvändiga stödet vid justitieministrarnas möte i Tammerfors. Det finns länder inom EU som sätter värde på den rättsliga grund som anges i den nationella lagstiftningen när det gäller ärenden som inte lagligen har överförts till EU:s behörighet. Finland är tyvärr inte ett av dem.
<P>
Finland hoppas att utvidgningen ska diskuteras vid toppmötena, men däremot inte det turkiska medlemskapet eller Cyperns ställning. Det återstår att se hur man kommer att kunna ta sig an framtida utvidgningar genom att gå som katten kring het gröt och undvika att kalla saker vid deras rätta namn. Problemet med Turkiet och Cypern är emellertid högst påtagligt.
