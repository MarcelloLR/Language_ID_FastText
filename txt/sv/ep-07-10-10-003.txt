<CHAPTER ID="003">
Uttalanden av talmannen
<SPEAKER ID="008" NAME="Talmannen">
Mina damer och herrar, ers excellenser! I dag är det inte bara den internationella dagen mot dödsstraff. Europarådet med dess 47 medlemsstater och med stöd av Europaparlamentet och Europeiska kommissionen har också utsett den 10 oktober till Europadagen mot dödsstraff.
<P>
Vi är mycket glada över att sjuksköterskorna från Bulgarien och läkarna som för en kort tid sedan undkom dödsstraffet är med oss i dag.
<P>
(Ihållande applåder)
<P>
Jag vill ta tillfället i akt och på hela parlamentets vägnar varmt välkomna sjuksköterskorna Nasya Nenova, Kristiyana Valcheva, Snezhana Dimitrova, Valya Chervenyashka, Valya Siropulo och läkarna Ashraf Ahmed Gomma El Hagous och Zdravko Gueorguiev.
<P>
Sedan februari 1999 tvingades de tillbringa åtta år i fängelse i väntan på en rättegång i Libyen, på felaktiga grunder anklagade för att avsiktligen ha smittat hundratals libyska barn med hiv.
<P>
Vi är emot dödsstraffet. Tidigare har vi därför upprepade gånger uppmanat de libyska myndigheterna att släppa de bulgariska sjuksköterskorna och de palestinska läkarna.
<P>
Dödsstraffet är en allvarlig kränkning av de mänskliga rättigheterna och framför allt av rätten till liv. För Europaparlamentet vill jag därför betona vårt orubbliga engagemang för kampanjen mot dödsstraff. Vi lägger stor vikt vid det i förbindelserna med våra grannar och partner över hela världen.
<P>
Vi tackar de stater som nyligen har avskaffat dödsstraffet, särskilt Rwanda. Detta exempel visar att till och med stater vars medborgare har utsatts för de avskyvärdaste brott har avstått från dödsstraffet som ett medel för rättvisan. Ytterligare ett tillfälle att främja avskaffandet av dödsstraffet över hela världen är de olympiska spelen som nästa år äger rum i Peking. De utgör ett tillfälle att bryta igenom den mur av tystnad med vilken Kina omger utövningen av dödsstraffet.
<P>
EU har lagt fram ett förslag till resolution om dödsstraffet till FN:s generalförsamling. Detta initiativ, som vid flera tillfällen har berömts av Europaparlamentet, är ett viktigt steg mot avskaffandet av dödsstraffet, och vi vädjar i detta avseende till det portugisiska ordförandeskapet att aktivt främja denna fråga inför Förenta nationerna i New York.
<P>
Vi har haft många debatter om denna fråga i Europaparlamentet, och så sent som i år antog vi tre resolutioner om dödsstraffet. Det har varit ett intensivare samråd i Europaparlamentet om detta ämne än om någon annan fråga. Vi förkastar med bestämdhet dödsstraffet i varje form och på vilka grunder det vara må.
<P>
EU:s medlemsstater har, på grundval av våra gemensamma värderingar, lyckats bli en gemenskap utan dödsstraff. Engagemanget för detta är också inskrivet i EU-stadgan om de grundläggande rättigheterna. Så snart stadgan blir rättsligt bindande enligt ändringsfördraget kommer vi till och med att kunna säga att dödsstraffet har avskaffats på alla nivåer i EU. Jag är glad och tacksam över att ingen av EU:s medlemsstater har ifrågasatt avskaffandet av dödsstraffet i Europeiska unionens stadga om de grundläggande rättigheterna eller någonsin har allvarligt övervägt att återinföra det. Som global aktör kan EU därigenom också visa på denna enastående prestation inom området för de mänskliga rättigheterna och försvara den.
<P>
Till minne av offren vill jag nu be er att hålla en tyst minut.
<P>
I dag, Europadagen och den internationella dagen mot dödsstraff, ber vi i Europaparlamentet alla de stater som fortsätter att genomföra dödsdomar att följa vårt exempel och avskaffa dödsstraffet. Europeiska unionen är redo och villig att erbjuda er hjälp att göra det.
<P>
(Applåder)
<SPEAKER ID="009" NAME="Daniel Cohn-Bendit" AFFILIATION="Verts/ALE">
(DE) Herr talman! Jag vill göra ett uttalande och ber om ert stöd. Som ni vet hade vår grupp beslutat att hålla ett sammanträde med det utökade presidiet i Moskva för att med olika ryska aktörer diskutera problem som är knutna till förbindelserna mellan Ryssland och EU - både från regeringen och från oppositionen. Tyvärr upptäckte vi att den ryska regeringen inte skulle utfärda visum till våra kolleger, och därför kunde inte detta möte äga rum. Detta hände en vecka efter det att underutskottet för mänskliga rättigheter ville hålla ett liknande möte i Moskva och inte heller hade fått några visum, vilket gjorde att inte heller detta möte kunde äga rum.
<P>
Vi finner det oacceptabelt att en regering som av vissa statsöverhuvuden beskrivs som en fläckfri demokrati inte tillåter oss att organisera ett fläckfritt demokratiskt evenemang i Moskva. Vi vill be parlamentet att granska detta och er, herr talman, att stödja detta med en skriftlig förklaring både till de lokala ambassadörerna och till den ryska regeringen.
<P>
(Applåder)
<SPEAKER ID="010" NAME="Talmannen">
Tack så mycket, herr Cohn-Bendit. Av övertygelse och plikt ska jag uppfylla er begäran.
