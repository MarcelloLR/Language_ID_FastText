<CHAPTER ID="008">
Röstförklaringar
<P>
Muntliga röstförklaringar
<SPEAKER ID="111" NAME="Filip Kaczmarek" AFFILIATION="PPE">
(PL) Herr talman! Jag röstade för resolutionen om en europeisk strategi för Donauregionen, eftersom jag anser att EU behöver sådana regionala strategier. Jag är övertygad om att genomförandet av sådana strategier kan ha en mycket positiv inverkan på den regionala utvecklingen och därmed kan ha betydelse för regionens befolkning och förbättra deras livskvalitet. Utan tvekan är det EU:s befolkning som är föremålet för våra åtgärder - för parlamentets och EU:s åtgärder. Detta är skälet till att jag röstade för att anta resolutionen.
<SPEAKER ID="112" NAME="Bernd Posselt" AFFILIATION="PPE">
(DE) Herr talman! Jag välkomnar Donaustrategin som något djupt europeiskt. Den knyter en av de EU-medlemsstater som var med och grundade EU, nämligen Tyskland, till de två senaste medlemsstaterna, Bulgarien och Rumänien. Den knyter också nästa kandidatland, Kroatien, till ett land som eftersträvar kandidatstatus, nämligen Serbien. Det gläder mig att avsikten också är att inkludera Tjeckien, Montenegro och några andra som historiskt och geografiskt tillhör denna grupp, även om de inte är direkt belägna vid Donau.
<P>
Men jag vill be om att Bayern inte försummas i sammanhanget. Om Bayern var oberoende skulle det vara den näst största staten vid Donau efter Rumänien. Bayern har ett särskilt intresse av Donaustrategin. Därför är jag tacksam och glad över att vi nu går vidare med denna strategi.
<P>

<SPEAKER ID="113" NAME="Daniel Hannan" AFFILIATION="ECR">
(EN) Herr talman! Vi ser än en gång hur EU låter skenet gå före innehållet och sätter motivet framför resultatet. Vi har just röstat igenom en rad resolutioner som fördömer människorättsövergrepp i Kina. Men vad gör EU i den verkliga världen? Vi isolerar Taiwan, vi har i princip gått med på att sälja vapen till den kommunistiska regimen i Peking och vi samarbetar med denna för att skapa en rival till det amerikanska GPS-systemet, som president Jacques Chirac talar om som ”teknisk imperialism”.
<P>
Se hur hyckleriet har upphöjts till en vägledande princip! Vi bölar om mänskliga rättigheter, och sedan ger vi pengar till Hamas. Vi vägrar ha att göra med de dissidenter som är emot Castro på Kuba, vi åsidosätter demokratin inom våra egna gränser när folkomröstningar går fel, men vi övertygar oss själva om att vi fortfarande är de goda eftersom - titta på texten till vår resolution om de mänskliga rättigheterna!
<P>
Vi kommer nu att vidta den extraordinära och beklagliga åtgärden att skicka Catherine Ashton som vår utrikespolitiska företrädare till Iran och Kuba och dessa platser för att säga till dem att deras demokrati inte är tillräckligt bra, när hon aldrig under sin karriär har varit föremål för valurnorna, eller möjliggjort för sina landsmän att rösta för eller emot henne.
<P>
Jag skulle gärna vilja avsluta med att gratulera de duktiga personerna i Massachusetts för att de tagit ställning mot överdriven beskattning och överdriven förvaltning. Det var människorna i Massachusetts som inledde revolutionen för att komma bort från tanken att skatter skulle kunna tas ut utan folkets samtycke. Vi behöver en sådan revolution igen här i Europa.
<SPEAKER ID="114" NAME="Mirosław Piotrowski" AFFILIATION="ECR">
(PL) Herr talman! Jag vill uttrycka min belåtenhet med Europaparlamentets antagande av resolutionen om attacker mot kristna minoriteter. Ledamöterna av Europaparlamentet får inte vara tysta inför attacker på kristna minoriteter runtom i världen, eftersom denna fråga gäller grunderna och rötterna för EU:s länder. För vår trovärdighets skull borde vi i dag ha antagit två ändringsförslag som lagts fram av gruppen Europeiska konservativa och reformister för att distansera oss från beslutet om kors från Europeiska domstolen för de mänskliga rättigheterna. Jag beklagar att detta inte hände. Vi måste komma ihåg den grundläggande roll som kristendomen har spelat för att forma Europas historiska och kulturella identitet, och för att främja och skydda dessa värderingar i världen och i EU.
<SPEAKER ID="115" NAME="Talmannen">
Herr Piotrowski! Jag lät er tala trots att ni inte hade rätt att göra detta, eftersom röstförklaringar bara är tillåtna om strategin för Donauregionen och inte om brådskande resolutioner. Men nu har ni talat, så för framtiden ska jag därför meddela att det inte ska göras några röstförklaringar om brådskande resolutioner. Därför ska jag också meddela, för de talare som har registrerat sig, att röstförklaringar bara får gälla den europeiska strategin för Donauregionen.
<P>

<P>
Muntliga röstförklaringar
<P>
Förslag till resolution
<SPEAKER ID="118" NAME="Ryszard Czarnecki" AFFILIATION="ECR">
(PL) Herr talman! Också jag skulle vilja tala om den diskriminering som upplevts av kristna i Afrika och Asien, men jag ska naturligtvis tala om vår strategi i en extremt viktig fråga. Låt oss komma ihåg att Donau är den näst längsta floden i Europa, efter Volga. Donau flyter genom 10 europeiska stater, och så många som 17 stater ligger inom Donaus avrinningsområde. Detta är naturligtvis en fråga om ett särskilt ansvar, en särskild utmaning, för EU eftersom vissa av dessa länder för närvarande också påverkas av den mycket allvarliga krisen. Jag talar också om EU-medlemsstaterna. EU uppvisar på detta sätt en viss solidaritet. Jag hoppas att det också kommer att vara så i andra fall.
<SPEAKER ID="119" NAME="Bogusław Liberadzki" AFFILIATION="S&amp;D">
(PL) Herr talman! Jag röstade för denna resolution om Donaustrategin. Varför? - eftersom den visar att EU är öppet för specifika regioner, för regioner som har ett gemensamt drag som till exempel en lång flod som flyter genom dem. Jag skulle också vilja uttrycka min belåtenhet med att de ändringsförslag som lades fram av gruppen Europeiska konservativa och reformister inte godkändes. Det har gjort vår resolution tydligare. Jag skulle vilja att denna resolution också följs av en fokusering på andra karaktäristiska regioner, till exempel Oder-korridoren.
<P>
Skriftliga röstförklaringar
<SPEAKER ID="994" NAME="Maria Da Graça Carvalho  " LANGUAGE="PT">
Jag välkomnar Europeiska rådets slutsatser av den 18-19 juni 2009 där man ber Europeiska kommissionen att utarbeta en europeisk strategi för Donauregionen senast 2011. Jag röstar för det förslag till resolution som presenteras här. Donauregionen står inför flera utmaningar, och en strategi för denna region kommer att förbättra anslutningarna och kommunikationssystemen, bevara miljön och uppmuntra tillväxt, skapande av arbetstillfällen och säkerhet. Det är viktigt att kommissionen på bästa sätt utnyttjar den operativa erfarenhet som den införskaffade med Östersjöstrategin och att dess strategi grundas på beslut från medlemsstaternas och regionernas förvaltningar och medborgare för att övervinna omedelbara gemensamma utmaningar. Det är också viktigt att denna strategi ligger i linje med EU-strategin för 2020 och kommissionens rapport om regionerna 2020, för att hantera de stora utmaningar som Europa nu står inför, såsom globalisering, demografisk utveckling, klimatförändringar samt energianvändning och energiförsörjning. Jag skulle också vilja uppmana parlamentet att utveckla en process för eftertanke om den europeiska sammanhållningspolitikens framtid och att utforma nya möjliga strategier för andra regioner för att de ska anpassas till förändringarna och pressen i en global värld.
<SPEAKER ID="993" NAME="Vasilica Viorica Dăncilă  " AFFILIATION="S&amp;D">
skriftlig. - (RO) Jag anser att vikten av att stärka EU:s strategi för Donauregionen kommer att underlätta EU:s yttre åtgärder i dess omedelbara grannskap och belysa dess potentiella roll i att bidra till stabilitet till regionerna i sydöstra och östra Europa, genom att genomföra specifika projekt som stöder den ekonomiska och sociala utvecklingen i dessa regioner. Det faktum att de medlemsstater som ligger vid Donau har tagit ansvar för att på EU-nivå främja förslaget om att skapa denna strategi för Donauregionen bekräftar deras förmåga att särskilt bidra till att främja viktiga initiativ som kan säkra en fortsättning på den europeiska integrationsprocessen.
<SPEAKER ID="125" NAME="Ioan Enciu  " AFFILIATION="S&amp;D">
skriftlig. - (RO) Jag röstade för Europaparlamentets gemensamma resolution om Donau och föreslog att en europeisk strategi skulle utarbetas för denna region som en ytterst brådskande fråga. Denna strategi kommer att ge ett avsevärt uppsving för det interregionala samarbetet och kommer att ha följande målsättningar: utveckling och modernisering av flodtransport på vattenvägen Rhen/Meuse-Main-Donau samt väg- och järnvägstransport i Donauregionen; utveckling och effektiv användning av förnybara energiresurser i syfte att minska koldioxidutsläppen och öka energitryggheten; skydd av miljön genom att genomföra projekt för att återupprätta och skydda regionens ekosystem; effektiv användning av EU-medel för att locka investeringar samt främjande av turism. Allt detta förekommer i EU-strategin för 2020.
<P>
Denna strategi kommer att ha en positiv inverkan på Rumänien, särskilt på landets förbindelser med europeiska transportnät, skydd av deltats nationella arv samt den socioekonomiska utvecklingen av orterna i Donaubäckenet och i andra områden.
<SPEAKER ID="126" NAME="Diogo Feio  " LANGUAGE="PT">
Jag är av den bestämda uppfattningen att en fullständig utveckling av EU endast kan komma till stånd om det finns lämpliga utvecklingsstrategier för alla regioner i EU, enligt vilka regionernas skillnader, behov och specifika karakteristika respekteras.
<P>
Jag anser att territoriell sammanhållning innebär skapande av olika strategier för de olika regionerna och främjande av hållbar utveckling inom ramen för respekt för miljön och ekonomiskt utnyttjande av dess möjligheter.
<P>
Jag är medveten om att makroregionala strategier är avsedda att främja en balanserad regional utveckling inom EU med hjälp av befintliga resurser.
<P>
Sist men inte minst erkänner jag Donaus strategiska, territoriella, miljömässiga och kulturella betydelse i Centraleuropa. Av alla dessa skäl röstar jag för detta resolutionsförslag om en EU-strategi för Donauområdet.
<SPEAKER ID="127" NAME="José Manuel Fernandes  " LANGUAGE="PT">
Denna resolution stöder en strategi för Donauområdet med ett sammanhållet, områdesbaserat synsätt för denna viktiga flod och möjliggör en sammanhållen och integrerad utveckling av en region som sträcker sig över 14 europeiska länder.
<P>
Den föreslagna strategin kommer att tillåta en samordnad och integrerad politik som kan ge synergieffekter, gagna sammanhållning och främja ekonomisk tillväxt och konkurrenskraft, och allt detta samtidigt som miljön skyddas.
<P>
De mål som ska uppnås och harmoniseras innefattar modernisering av hamnarna, förbättring av flodens navigerbarhet (med godskorridorer, förbindelser och intermodalitet med Nordsjön), förbättring av vattenkvaliteten, skydd för hela Donaubäckenet och sist men på intet sätt minst skydd för de ekosystem som faller inom ramen för Natura 2000-nätet.
<P>
Därför bör kommissionen snarast inleda en bred samrådsprocess med alla länder längs Donau, så att den strategi som avses kan inledas senast i slutet av innevarande år och samordnas med nästa fleråriga budgetram.
<SPEAKER ID="128" NAME="João Ferreira  " LANGUAGE="PT">
Vi samtycker till skapandet av en strategi för Donauområdet, som bygger på tidigare samråd och samarbete mellan de länder och regioner som är belägna längs dess lopp. En sådan strategi kommer att gynna den ekonomiska och sociala sammanhållningen i dessa områden och främja den territoriella sammanhållningen utan att äventyra någon av dem. Enligt strategin krävs förbättringar i Donaus ekologiska status tillsammans med utveckling av en omfattande plan för att bevara och återställa de naturliga resurserna.
<P>
Dessutom visar det sig ligga en positiv strategi i förslaget till förbättring av Donaus mångkulturella miljö, den kulturella dialogen och skyddet av dess kulturella och historiska arv. Såsom fastslås i betänkandet anser vi att ett genomförande av denna strategi inte får inkräkta på de regionala och lokala myndigheternas ansvar utan att den i stället ska bygga på samarbete mellan länderna och områdena inom denna region.
<SPEAKER ID="992" NAME="Jacek Olgierd Kurski  " AFFILIATION="ECR">
skriftlig. - (PL) Den strategi för Donauområdet som vi har utarbetat och som vi har röstat om i dag gör det möjligt att främja regionalt och gränsöverskridande samarbete. Donaus flodbäcken förenar hela tio europeiska länder för närvarande - Tyskland, Österrike, Slovakien, Ungern, Kroatien, Serbien, Bulgarien, Rumänien, Moldavien och Ukraina, varav de flesta är medlemsstater i EU eller länder som aspirerar på att bli medlemsstater. Av den anledningen är Donauområdet en viktig faktor genom att det sammanför olika program som ingår i EU:s sammanhållningspolitik samt program för kandidatländer och länder som ingår i den europeiska grannskapspolitiken. Det som vi har antagit i dag är en viss övergripande stödplan för området i Donaus flodbäcken, men om programmet förblir en skrivbordsprodukt eller om planen fylls med ett specifikt innehåll är beroende av om ytterligare medel tillförs som inte påverkar eller minskar den pott som är avsedd för sammanhållningspolitiken i enskilda länder. Jag hoppas att en sammanhållen strategi för Donauområdet kommer att bidra till ökat välstånd och hållbar och bestående utveckling och att den kommer att generera nya arbetstillfällen och säkerhet i regionen.
<SPEAKER ID="129" NAME="Petru Constantin Luhan  " LANGUAGE="RO">
Jag röstade för utarbetandet av en utvecklingsstrategi för Donau, som ska göra det möjligt för oss att uppmana kommissionen att utforma detta dokument så snart som möjligt och då ta hänsyn till särskilda samråd med experter på området och i berörda regioner samtidigt som man fastställer vilka ekonomiska resurser som finns och tar med länder som inte är med i EU. Denna strategi ska fokuseras på aspekter som har samband med miljöskydd och vattenkvalitet, ekonomisk potential och transeuropeiska transportnät. I resolutionen om en europeisk strategi för Donauområdet betonas den roll och den betydelse som ligger i samråd på bred front med lokala aktörer, vilket Europeiska kommissionen måste anordna så att medborgarnas intressen kan företrädas så troget som möjligt.
<P>
Vidare fastslås i resolutionen att varje strategi som förknippas med makroregioner måste inlemmas i sammanhållningspolitiken, vilket innebär samordningspolitiken på EU-nivå. Dessutom kommer en analys att behöva genomföras om det mervärde som skapas genom denna strategi i fråga om europeisk territoriell sammanhållning. Jag anser att det är nödvändigt att samordna strategin för TEN-T (transeuropeiska transportnätet), där Donau kommer in under punkt 18, med den nya strategin för territorier och ekonomisk utveckling, så att utvecklingen sker på ett sammanhållet sätt.
<SPEAKER ID="130" NAME="Nuno Melo  " LANGUAGE="PT">
Med tanke på Donauområdets strategiska betydelse på grund av dess läge är närmare förbindelser mellan alla länder i detta område av avgörande betydelse, särskilt för de länder som ännu inte tillhör EU. Detta kommer att vara ett stöd för integrationen i händelse av en framtida utvidgning av EU. Därför är ett genomförande av alla rekommendationer som antagits i detta resolutionsförslag av avgörande betydelse om någon EU-strategi ska kunna föreslås för Donauområdet till slutet av 2010.
<SPEAKER ID="131" NAME="Andreas Mölzer  " AFFILIATION="NI">
skriftlig. - (DE) Strategin för Donauområdet utgör en förnuftig modell för samordning av EU:s åtgärder för detta sammanhängande område. Förutom frågor som har att göra med själva floden, såsom förbättring av vattenkvaliteten och den ekologiska situationen, kan det program som kommissionen ska utforma även resultera i synergieffekter av ekonomiskt och förvaltningstekniskt slag. Det betänkande som har lagts fram innehåller några goda förslag i detta hänseende, och därför röstade jag för det.
<SPEAKER ID="132" NAME="Wojciech Michał Olejniczak  " AFFILIATION="S&amp;D">
skriftlig. - (PL) Jag stödde resolutionen om en europeisk strategi för Donauområdet. Territoriell sammanhållning ingår i Lissabonfördraget som ett av EU:s prioriterade områden. Verksamhet inom ramen för en strategi för Donauområdet berör många områden för stöd, såsom socialpolitik, kultur och utbildning, miljöskydd, infrastruktur och bestående ekonomisk utveckling. Själva det faktum att strategin och dess lösningar har så stort inflytande på dessa områden visar att regionala strategier bör införas och genomföras. Donauområdet behöver en strategi, och den behöver stöd och att vi handlar, för detta berör många europeiska länder. Sex av dem är medlemsstater i EU, och resten är potentiella kandidater. Områdets inflytande är också viktigt för andra länder, som inte har direkt anknytning till området.
<P>
Idén med att etablera funktionella regioner - makroregioner - började med EU:s strategi för Östersjöregionen. Donaustrategin, liksom andra makroregionala strategier som planeras av EU, har stärkt integration som huvudsyfte genom samarbete på regional och lokal nivå. Det är mycket viktigt att regeringar, lokala myndigheter, icke-statliga organisationer och medborgare arbetar tillsammans med EU för att utveckla och förverkliga lösningar som har antagits, för tillsammans med oss utgör de Europeiska unionen.
<SPEAKER ID="133" NAME="Artur Zasada  " AFFILIATION="PPE">
skriftlig. - (PL) Stöd bör ges till varje EU-initiativ som syftar till att samordna och stärka regionala initiativ och som bidrar till ökat ekonomiskt samarbete, förbättrad transportinfrastruktur och bättre miljöskydd. Strategin för Donauområdet bekräftar den ökade betydelsen hos ett makroregionalt sätt att se på EU:s regionalpolitik. Tack vare det dokument som har antagits i dag kommer förbindelserna att stärkas mellan gamla, nya och möjliga framtida medlemsstater i EU å ena sidan och Centraleuropa och Svartahavsregionen å andra sidan. Jag tror att ett liknande godkännande inom en inte alltför avlägsen framtid kommer att ges tanken på en korridor som baseras på Oderlinjen. Den skulle förbinda Östersjön med Adriatiska havet och sträcka sig från Sverige genom Polen, Tjeckien, Slovakien och Ungern till Kroatien.
<SPEAKER ID="134" NAME="Talmannen">
Detta går inte, herr Zasada. Jag har redan förklarat att röstförklaringar inte kan lämnas om brådskande resolutioner. Röstförklaringar får endast syfta på en europeisk strategi för Donauområdet. Jag beklagar, men detta var inte mitt beslut.
