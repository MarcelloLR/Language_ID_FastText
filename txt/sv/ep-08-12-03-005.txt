<CHAPTER ID="005">
Uttalanden av talmannen
<SPEAKER ID="009" NAME="Talmannen">
För en vecka sedan, den 26 november, ägde en serie samordnade terroristattacker rum i Mumbai i Indien. Enligt Indiens inrikesminister dödades nästan 190 människor, 22 av dem utlänningar, på grund av denna attack. 200 personer skadades i attackerna varav många fick livshotande skador.
<P>
På Europaparlamentets vägnar vill jag uttrycka min upprördhet över denna ohyggliga attack på oskyldiga människor och vårt djupaste deltagande till de familjer som förlorat en anhörig.
<P>
Jag vill också försäkra de skadade och deras familjer om vårt stöd och helhjärtade deltagande.
<P>
Europaparlamentet fördömer helt dessa terroristdåd och vill visa sin solidaritet med Indien, dess invånare och myndigheter i denna tid av sorg. I dag är vi alla indier.
<P>
Terrorism är ett direkt angrepp mot frihet, mänskliga rättigheter och demokrati. Terrorism är ett försök att genom urskillningslöst våld rasera de värderingar som förenar oss i EU och i våra medlemsstater.
<P>
Mina damer och herrar! Ni vet att en delegation från utskottet för internationell handel från Europaparlamentet var i Mumbai vid tiden för attackerna.
<P>
Mitt i sorgen över de tragiska attackerna vill vi trots allt uttrycka vår glädje och lättnad över att alla deltagarna i parlamentsdelegationens resa är tillbaka hos oss trygga och välbehållna, eftersom några av deltagarna i Europaparlamentets delegation befann sig i de berörda hotellen vid tiden för dådet och svävade i livsfara.
<P>
Jag välkomnar er alla tillbaka till Bryssel.
<P>
Jag vill rikta ett särskilt välkomnande till följande personer bland oss: Ignasi Guardans, som ledde delegationen, Daniel Caspary, Béla Glattfelder, Syed Kamall, Sajjad Karim, Erika Mann, Jan Tadeusz Masiel och Mia De Vits. Det är underbart att ni alla är här igen.
<P>
(Applåder)
<P>
Det gläder mig också att följande parlamentsledamöter är med oss igen, och jag hälsar dem lika varmt välkomna: Alberto Rodas, Christopher Ford, Levente Csaszi och Vladymyr Dedobbeleer, och medlemmar från de politiska grupperna, Arielle Rouby och Barbara Melis samt även tolken Vincent Capet från Europaparlamentet och de två frilansande tolkarna Karen Twidle och Michael Hill.
<P>
(Applåder)
<P>
Vi är alla lättade över att ni mår bra, och jag hoppas att ni snart kan återhämta er även mentalt från denna hemska upplevelse.
<P>
Jag vill rikta ett särskilt tack till de människor i Indien som skyddade och hjälpte er trots den osäkra situation som rådde.
<P>
Jag tackar också konsulaten i de medlemsstater som i enlighet med EU-fördragets innehåll och anda visade sin solidaritet genom att erbjuda sin hjälp i denna nödsituation.
<P>
Jag skulle vilja påminna alla om att varje EU-medborgare vars ursprungsland saknar lokal representation - som i det här fallet i Mumbai - kan kontakta konsulatet för vilket EU-land som helst. Det är i situationer som denna som solidariteten mellan EU:s medborgare uttrycks på ett verkligt konkret sätt.
<P>
(Applåder)
<P>
I dag går dock våra tankar först och främst till alla som fallit offer för attackerna i Indien och till deras familjer. Deras död och de omständigheter som ledde dit är brott som vi inte under några omständigheter kan acceptera.
<P>
Terrorism - oavsett var och av vem den bedrivs - måste motverkas med beslutsamhet och solidaritet. Det är EU:s ansvar att bekämpa terrorism i alla dess former tillsammans med det internationella samfundet.
<P>
I denna kamp får vi låta oss ledas av rättsstatsprincipen. Kampen mot terrorism får bara föras i enlighet med de värderingar vi försvarar.
<P>

<P>
För mindre än en timme sedan fick jag det hemska beskedet att den 70-årige affärsmannen Ignacio Uría Mendizabal har mördats - av ETA sägs det, men detta har ännu inte bekräftats - i den spanska staden Azpeitia i Baskien.
<P>
Jag fördömer denna terroristattack och uttrycker min djupa sorg och sympati till Ignacio Urías familj och vänner. Jag vill också uttrycka min solidaritet till Spaniens folk, myndigheter och demokratiska institutioner.
<P>
Jag vill be er att resa er upp för att hedra minnet av offren i Mumbai och de EU-medborgare som mördats i Spanien.
<P>
(Parlamentet höll stående en tyst minut.)
<P>

<P>
Mina damer och herrar! Många av er bär det lilla rosa bandet i dessa dagar. I måndags, den 1 december 2008, var det den tjugonde världsaidsdagen.
<P>
Hiv/Aids är en fruktansvärd sjukdom, och ungefär 7 000 människor över hela världen smittas varje dygn, utan att ens veta om det. Afrika är den mest drabbade världsdelen med 33 miljoner smittade redan.
<P>
Men även i Europa smittas människor dagligen av viruset. Enligt officiella siffror från Världshälsoorganisationen (WHO) smittades mellan 1999 och 2006 mer än 800 000 människor i Europa - nästan 270 000 av dem i någon av EU:s medlemsstater.
<P>
Minst en tiondel av alla nya smittade är under 25 år. Detta visar oss hur oerhört viktigt det är att vi satsar ännu mer på att informera, förebygga och att erbjuda frivilliga - och anonyma - tester.
<P>
Vi måste göra ett politiskt åtagande för att öka resurserna i kampen mot denna sjukdom så att man kan vidta åtgärder för att kunna upptäcka sjukdomen tidigt och därmed också börja behandlingen så tidigt som möjligt.
<P>
På Europaparlamentets vägnar vill jag uttryckligen be medlemsstaterna att vidta åtgärder för att förhindra all diskriminering och stigmatisering av de smittade.
<P>
(Applåder)
