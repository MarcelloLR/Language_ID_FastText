<CHAPTER ID="002">
Uttalanden av talmannen
<SPEAKER ID="006" NAME="Talmannen">
Mina damer och herrar! Det var med djup bedrövelse vi mottog nyheten om den tragiska händelsen i Finland, där åtta personer - elever och lärare - dödades. Å parlamentets vägnar vill jag uttrycka mitt djupaste deltagande med de anhörigas familjer och den finska nationen.
<P>
Grupperna har bett mig göra ett uttalande om konventionen om förbud mot användning, lagring, produktion och överföring av antipersonella minor (truppminor) samt om deras förstöring (”Ottawa-konventionen”). Om bara några veckor är det tioårsjubileum för undertecknandet av konventionen om förbud mot användning, lagring, produktion och överföring av antipersonella minor (truppminor) samt om deras förstöring. Den 3 och 4 december 1997 undertecknade 122 länder det historiska fördraget i Ottawa. Antipersonella minor gör ingen skillnad på civila och militära offer. De är avsedda för människor med mål att döda eller lemlästa. Att ha infört ett förbud mot minorna med hjälp av Ottawa-konventionen är en seger för mänskligheten.
<P>
Konventionen är också en framgång för det internationella civilsamhället. I en process som aldrig tidigare skådats lyckades en koalition av icke-statliga organisationer, tillsammans med engagerade regeringar och parlament utanför de vanliga diplomatiska forumen få ett internationellt fördrag undertecknat. Den internationella kampanjen för förbud mot landminor tilldelades Nobels fredspris 1997 som ett erkännande av denna gärning.
<P>
Europaparlamentet stödde kampanjen att förbjuda landminor från allra första början. Efter konventionens undertecknande i Ottawa använde Europaparlamentet resolutioner, utfrågningar och yttranden för att garantera att konventionen genomfördes fullständigt. I dag står det klart att denna internationella kampanj har varit extremt framgångsrik. Mer än tre fjärdedelar av alla stater har ratificerat Ottawa-konventionen. Användningen av antipersonella minor har minskat drastiskt, liksom antalet länder som tillverkar landminor. Trots framgångarna finns det mer än 69 länder som ännu inte har avskaffat landminor. Det har blivit tydligt att detta mål inte kan uppnås överallt utan att extra finansiellt stöd ges.
<P>
Europeiska unionen har lämnat ett viktigt bidrag till genomförandet av Ottawa-konventionen under de senaste åren. Från 1997 till 2004 investerade Europeiska unionen mer än 1 miljard euro i kampen mot landminor. Europeiska kommissionens antiminstrategi räknas som ett av de mest framgångsrika inslagen i EU:s politik för yttre förbindelser. Detta är inte bara ett uttryck för våra humanitära skyldigheter utan också en värdefull investering i hållbar utveckling och mänsklig säkerhet.
<P>
Rådet ska snart anta en ny gemensam åtgärd om landminor inom ramen för den gemensamma utrikes- och säkerhetspolitiken. Vi välkomnar syftet att arbeta för att Ottawa-konventionen ratificeras av alla länder i världen och för en effektiv översynskonferens 2009.
<P>
Vi ser fram emot ett nära samarbete med rådet och kommissionen för att genomföra denna gemensamma åtgärd. Jag hoppas att vi snart får tillfälle att möta rådet och kommissionen för att diskutera deras respektive initiativ i fråga om landminor och hur de samordnar arbetet sinsemellan. Det slutliga målet för oss alla är en värld utan landminor. För att uppnå detta måste Europeiska unionen ha en sammanhängande gemenskapspolitik.
<P>
(Applåder)
