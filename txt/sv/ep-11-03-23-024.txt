<CHAPTER ID="024">
EU:s förbindelser med Gulfstaternas samarbetsråd (kortfattad redogörelse)
<SPEAKER ID="325" NAME="Talmannen">
Nästa punkt är betänkande av Dominique Baudis, för utskottet för utrikesfrågor, om Europeiska unionens förbindelser med Gulfstaternas samarbetsråd.
<SPEAKER ID="326" NAME="Dominique Baudis">
föredragande. - (FR) Herr talman! Till att börja med vill jag betona att detta betänkande är resultatet av ett mycket konstruktivt samarbete med de politiska grupperna, och jag vill personligen tacka Richard Howitt, Frida Brepoels och Franziska Katharina Brantner samt Anneli Jäätteenmäki för samarbetet.
<P>
Som ni vet handlar det här betänkandet om den övergripande strategin i relationerna mellan EU och Gulfstaternas samarbetsråd.
<P>
Vårt arbete inleddes för flera månader sedan, alltså innan de nu pågående händelserna i arabvärlden. Sedan dess har vi överallt - även runt Persiska viken - kunnat se kraftfulla demonstrationer där man söker större respekt för mänskliga rättigheter, grundläggande friheter och demokrati.
<P>
Redan i början av vårt arbete, innan händelseutvecklingen inleddes, behandlades dock i betänkandet - och i de ändringar som antogs i utskottet - alla frågor som ligger bakom upproret. Vi fördömer alla typer av diskriminering - inklusive dem som grundas på kön eller religion - vi uppmärksammar frågor om arbetsrätt, sociala och fackliga rättigheter, samvetsfrihet, yttrandefrihet och åsiktsfrihet, kvinnors rättigheter, behovet av att reformera det rättsliga systemet, avskaffandet av dödsstraff och straff som innebär kroppsskada samt de politiska rättigheterna.
<P>
I takt med händelseutvecklingen i Bahrain och inför tvångsåtgärderna mot demonstrationer och grannländernas, GCC-medlemmars, militära ingripanden, har vi tillsammans med skuggföredragandena utformat ett antal muntliga ändringar som ger stöd till de demonstrerande frihetskämparna. Vi har betonat det rättmätiga i deras krav och fördömt den våldsamma reaktionen från de bahrainska myndigheterna samt den militära interventionen av GCC-länder som kom att delta i förtrycket, och vi uttrycker vår stora oro inför makthavarnas våldsamma reaktion. Slutligen ger vi vårt fulla stöd till processen för en övergång till demokrati.
<P>
I betänkandet beskriver vi naturligtvis också långsiktigt strategiska möjligheter. Denna beskrivning inbegriper möjligheten till samarbete på många områden (geopolitik, energi, utbildning och forskning samt regional integration).
<P>
Från geopolitisk synpunkt är Iran utan tvekan ett verkligt hot. Gulfstaterna skulle oundvikligen bli indirekta offer för en konflikt mellan Iran och Israel. Dessa länder förväntar sig mycket av oss när det gäller att försöka hindra Iran från att utveckla kärnvapen. GCC-länderna, som utgör en fjärdedel av medlemmarna i Arabförbundet, spelar en mycket viktig roll i fredsprocessen. Vi måste komma ihåg att det är de som ligger bakom det arabiska fredsinitiativet.
<P>
När det gäller energi är GCC EU:s ledande oljeleverantör, så EU är mycket beroende av dessa länder, men deras oljereserver minskar och de förbereder sin övergång tack vare utvecklingen av förnybar energi. Vi kan erbjuda oss att hjälpa dem med våra erfarenheter på detta område.
<P>
I fråga om utbildning och forskning håller dessa länder på att göra utbildning till ett av sina prioriterade områden. På grund av det begränsade antalet universitet och föreläsare ser vi hur välrenommerade amerikanska universitet bygger upp avdelningar där. EU har ambitioner på området men ligger dessvärre mycket långt efter USA. Exempelvis kom det bara åtta studenter från GCC-länder till Europa förra året som en del av Erasmus Mundus-programmet.
<P>
Slutligen, när det gäller regional integration, gör GCC endast långsamma framsteg. EU har mer erfarenhet och kan erbjuda hjälp, rådgivning och kunskap; vi efterlyser undertecknandet av ett frihandelsavtal som har varit föremål för förhandlingar i mer än 20 år.
<SPEAKER ID="327" NAME="Jaroslav Paška" AFFILIATION="EFD">
- (SK) Herr talman! Staterna runt Persiska viken har en betydande ekonomisk potential, som ger stora möjligheter till ett större samarbete med EU. Gulfstaternas samarbetsråd har precis som EU ett betydande intresse av att förbättra det marknadsrelaterade samarbetet, vilket därför är beroende av vår förmåga att förmedla samarbetsprioriteringar till gulfstaternas representanter.
<P>
Vi har ett liknande synsätt i många frågor som rör den ekonomiska hanteringen av den internationella säkerheten eller kampen mot terrorismen, och det skulle därför vara synd om vi begränsade det möjliga samarbetet till den marknadsrelaterade och ekonomiska sfären. Det är säkerligen uppenbart för oss alla att det finns stora möjligheter att utöka vårt nuvarande samarbete med gulfstaterna, och utarbetandet av en ny och mer ambitiös plan för EU:s politik i Gulfstaternas samarbetsråd och i dess medlemsstater tillsammans med förbättrad handel genom ekonomiskt samarbete skulle också kunna leda till ett närmare partnerskap med representanter för den moderata islamska världen, vilket i svåra tider skulle kunna vara en värdefull och intressant politisk bonus av denna aktivitet.
<SPEAKER ID="328" NAME="Csanád Szegedi" AFFILIATION="NI">
(HU) Herr talman! Också jag är personligen för att ett frihandelsavtal träder i kraft mellan EU och Gulfstaternas samarbetsråd. Regionen skulle kunna bli en viktig strategisk partner för EU när det gäller handeln, bland annat genom ökad oljetillgång. Jag ser det som mycket viktigt att vi förstärker våra ekonomiska förbindelser. För att säkra EU:s konkurrenskraft måste vi hitta nya marknader och partners, medan vår prioritering på de områden där EU redan spelar en betydande roll är att officiellt förstärka förbindelserna. Om det ska gå att slutföra de förhandlingar som har pågått i 20 år måste båda parter inta en konstruktiv men ändå flexibel hållning, så att de kan närma sig varandra från de för närvarande ganska låsta positionerna. Om vi på allvar anser att EU måste kunna konkurrera med USA, Kina och Indien är det mycket viktigt att vi också tar oss in på olika ekonomiska områden och i marknadssegment där andra stora aktörer redan kan vara dominerande, och att vi inriktar oss på våra befintliga marknadsprioriteringar och ökar deras betydelse.
<SPEAKER ID="329" NAME="Elena Băsescu" AFFILIATION="PPE">
(RO) Herr talman! Först och främst vill jag gratulera Dominique Baudis till hans betänkande. Parlamentet stöder därför återupptagandet av förhandlingarna mellan EU och Gulfstaternas samarbetsråd vid en kritisk tidpunkt.
<P>
Händelserna i Bahrain visar att den politiska dialogen mellan de båda internationella organisationerna måste utökas. Jag tror verkligen att de sex arabländerna kan åstadkomma en fredlig förändring i samhället genom att förbättra situationen för de mänskliga rättigheterna.
<P>
Å andra sidan påverkas EU:s oljeförsörjning av händelserna runt Medelhavet. I denna situation är samarbetet mellan gemenskapen och rådet mycket viktigt för att det ska gå att tillgodose energikraven och undvika en höjning av oljepriset på världsmarknaden.
<P>
Jag anser också att det är dags att slutföra 20 års förhandlingar genom att skriva under frihandelsavtalet, vilket skulle vara till mycket stor nytta för båda parter.
<SPEAKER ID="330" NAME="Karel De Gucht">
kommissionsledamot. - (EN) Herr talman! Vi är här i kväll för att diskutera parlamentets betänkanden om Gulfstaternas samarbetsråd. Jag har förstått att vissa politiska grupper skulle ha föredragit att senarelägga diskussionen för att den bättre ska kunna återspegla de strategiskt viktiga skeenden som pågår i arabvärlden.
<P>
Det är utan tvekan så att ingen när ni inledde arbetet hade kunnat gissa hur världen skulle komma att se ut i dag, eller vilka utmaningar länderna och folken i hela den arabiska regionen skulle stå inför. I enlighet med vår övertygelse om att varje land är unikt hanterar EU olika situationer på olika sätt. Ni hörde Cathy Ashton tala om dem alla i går: Oavsett om det gäller Tunisien, Egypten, Libyen, Jemen eller Bahrain så står EU inför många viktiga val och beslut.
<P>
Det betänkande vi diskuterar i kväll handlar om Gulfstaternas samarbetsråd och dess medlemsstater, där befolkningen i vissa av dem också kräver att större hänsyn tas till deras politiska, sociala och ekonomiska strävanden. Gulfstaternas regeringar reagerar på olika sätt: Omfattande ekonomiska åtgärdspaket för att tillgodose de mest akuta och sociala behoven, tillkännagivanden om politiska reformer, överlåtande av viss lagstiftningsmakt till valda församlingar eller öppenhet för omfattande och inkluderande nationella dialoger.
<P>
Men vi har också sett våld. Vad avser kvällens diskussion gäller detta särskilt Bahrain. Vi har följt detta noga; Cathy Ashton har flera gånger uttryckt sin oro för rapporter om allvarligt våld på gatorna och för tecknen på ökande sekteristiska spänningar. Hon har också uppmanat säkerhetsstyrkorna i landet att respektera mänskliga rättigheter och grundläggande friheter. Hon har höjt sin röst många gånger och uppmanat till dialog som enda vägen framåt. Allt detta har gjorts genom både offentliga uttalanden, som ni har sett, och direkta kontakter med de berörda myndigheterna.
<P>
Frågan för oss är: Vart leder allt detta? Vad ska EU göra? Hur ska vi läsa ert betänkande mot bakgrund av dessa händelser? I går sade Cathy Ashton att hon föredrog engagemang framför isolering, och det är ett synsätt som jag delar. I ert betänkande efterlyses fler snarare än färre kontakter, och jag instämmer. Som kommissionsledamot med ansvar för handel skulle jag välkomna bättre möjligheter till utbyte mellan affärsfolk. Detta är en tid då vi européer bör stå redo att arbeta för ökade kontakter med Gulfstaternas befolkningar. Det också dags för oss européer att stå redo att ge ett positivt svar på alla förfrågningar om att EU skulle kunna främja en helt ny dialog som leder till reformer.
<P>
Vi ska inte vika från vårt försvar av mänskliga rättigheter och grundläggande friheter, men vi ska inte heller påtvinga andra våra modeller för demokrati. EU tror fullt och fast på att reformer måste komma inifrån. Jag tror att detta också är fallet när det gäller länderna i Gulfstaternas samarbetsråd. Det är inte min sak att tala om för parlamentet hur det ska hantera det här betänkandet. Vad jag tror är att vi måste tänka strategiskt, och därför är det mycket viktigt med dialog och engagemang.
<P>
EU bör stå redo att ge sitt fulla stöd till dialogen och reformprocesserna i regionen. Vi är redo att ge politiskt stöd till reformer, och även att ge tillgång till kunskapsresurser för att hantera mer specifika frågor. Vi välkomnar alla sådana möjligheter, men detta kan bara bli verklighet om och när länderna i regionen ber oss om hjälp.
<P>
Till sist några ord om det frihandelsområde med Gulfstaterna som jag är direkt ansvarig för. Jag tror att vi när de rätta omständigheterna väl infinner sig kommer att kunna gå vidare på grundval av en gemensam målmedvetenhet inom EU att främja handelsutbytet gentemot Gulfstaternas samarbetsråd.
<P>
Självklart är stabilitet en nödvändig förutsättning både för att de politiska kontakterna mellan regeringen och medborgarna ska kunna ske och för att handeln ska kunna fungera effektivt. Tack för er uppmärksamhet, och jag vill särskilt tacka föredraganden Dominique Baudis.
<SPEAKER ID="331" NAME="Talmannen">
Debatten är härmed avslutad.
<P>
Omröstningen kommer att äga rum i morgon klockan 11.30.
<P>
Skriftliga röstförklaringar (artikel 149 i arbetsordningen)
<SPEAKER ID="332" NAME="Bogdan Kazimierz Marcinkiewicz" LANGUAGE="PL">
Jag anser att det är av allra största vikt att EU formulerar en mer ambitiös politik när det gäller Gulfstaternas samarbetsråd (GCC) och dess medlemsstater, särskilt i en tid då EU är på väg ut ur en ekonomisk kris och med tanke på de katastrofer - en jordbävning tillsammans med en tsunami - som har drabbat Japan. Jag är glad att betänkandet behandlar frågor som energi i allmän bemärkelse, industrin, vetenskaplig forskning och utbildningens utveckling. Den europeiska avdelningen för yttre åtgärder bör därför använda mer personal och öka antalet diplomatiska beskickningar i GCC-länderna, för att skapa ett närmare samarbete.
<P>
Jag anser också att vi bör välkomna allt det som görs i frihandelsförhandlingarna för att garantera en säker tillgång på råmaterial. Samarbetet mellan EU och GCC bör omfatta ett ytterligare stöd till utbytesprogram för studenter, forskare och yrkesarbetare. I sitt betänkande betonar Europaparlamentet att tecknandet av ett frihandelsavtal mellan EU och GCC har prioritet när det gäller det vidare samarbetet med våra partners runt Medelhavet. EU bör därför utveckla en lämplig strategi för att stödja processen för regional integration.
<SPEAKER ID="333" NAME="Andreas Mölzer" LANGUAGE="DE">
Det verkar som om invånarna i de sex stater som ingår i Gulfstaternas samarbetsråd, och som också råkar vara EU:s viktigaste handelspartners i arabvärlden, inte tycker att de reformer som har genomförts där på senare år är tillräckliga. Det står ännu inte klart i vilken utsträckning planerna att betala ut enorma belopp för att stödja ekonomin och förbättra de sociala förhållandena i de två fattigaste av de sex medlemsstaterna skulle kunna bidra till att få ett slut på de pågående demonstrationerna. Trots att Gulfstaternas samarbetsråd inte anser att Muammar Gadaffi är sitt lands legitime härskare och stöder idén om en flygförbudszon har demonstranter beskjutits i Saudiarabien, som också är en medlemsstat, och även i Bahrain har demonstranter utsatts för våld. Till och med intåget av specialstyrkor från Gulfstaternas samarbetsråd för att skydda viktig infrastruktur i Bahrain är kontroversiellt, för den shiitiska oppositionen ber världssamfundet att skydda folket mot ett militärt ingripande. Det verkar som om upprättandet av en flygförbudszon har öppnat en Pandoras ask. EU får inte låta sig dras in i de inre angelägenheterna i länder i Mellanöstern, vilket det nu finns en risk för, eftersom maktbalansen i Bahrain kan förändras mycket snabbt. Vi har sett hur mycket överenskommelser är värda efter en kupp i fallet med återtagandeavtalen. Därför bör vi vänta och se hur situationen utvecklas i stället för att gå vidare nu.
<SPEAKER ID="334" NAME="Cristian Dan Preda" LANGUAGE="RO">
Jag välkomnar antagandet av Baudis-betänkandet eftersom EU nu mer än någonsin tidigare behöver ha en sammanhängande strategi i sina relationer med Gulfstaternas samarbetsråd (GCC). För det första har medlemsstaterna i denna organisation ett växande inflytande på den arabisk-muslimska världen och kan spela en viktig roll i den interkulturella dialogen. Vidare anser jag att särskilda åtgärder måste vidtas för att höja EU:s profil i regionen och främja ömsesidig förståelse. Man kan göra detta genom att exempelvis skapa ett samarbete inom press och etermedia för att råda bot på bristen på information om Europa. Slutligen tror jag att händelserna i Bahrain nyligen innebär att vi tydligare måste basera EU:s relationer med GCC på respekten för mänskliga rättigheter och grundläggande friheter. Just nu måste vi se till att demonstranternas rop på demokratiska reformer blir hörda, som en del av en verklig politisk dialog. Den senaste tidens konflikter i Bahrain, till exempel, kan lösas genom att man samverkar med det civila samhället i stället för att utöva ett våldsamt förtryck.
<SPEAKER ID="334" NAME="Anna Záborská" LANGUAGE="SK">
Ett frihandelsavtal innebär färre hinder för samarbete och handel. Jag stöder därför i princip ett sådant avtal. Staterna som ingår i Gulfstaternas samarbetsråd är utan tvekan viktiga handelspartners, särskilt som de är i besittning av vår tids grundläggande råmaterial - olja. Jag välkomnade också det faktum att man i betänkandet förutom handeln också nämner våra handelspartners brister när det gäller mänskliga rättigheter. Trots detta var jag dock länge tveksam om jag skulle rösta för betänkandet. Vissa av staterna i Gulfstaternas samarbetsråd har två ansikten. Ett ansikte ler vänligt mot oss och säger att det är vår allierade i kampen mot den islamiska terrorismen. Det andra är dock mindre synligt och spenderar miljarder dollar varje år på att sprida religiös ”utbildning” som uppmanar till våld mot kristna, judar och alla icke-muslimer. Till slut röstade jag dock för betänkandet, eftersom jag också förväntar mig att kommissionen talar om för oss vem som ger ekonomiskt stöd till detta hat när den börjar med en noggrann övervakning av våld mot kristna i islamiska stater.
