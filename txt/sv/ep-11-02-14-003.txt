<CHAPTER ID="003">
Uttalanden av talmannen
<SPEAKER ID="007" NAME="Talmannen">
Jag vill göra flera anmärkningar i samband med att denna sammanträdesperiod inleds. I dag riktas vår uppmärksamhet mot EU:s grannländer i söder. De banbrytande händelser som har inträffat de senaste dagarna i Egypten har gett befolkningarna i regionen nytt mod. Vi beundrar deras mod, beslutsamhet och strävan efter demokrati. Denna hållning har redan lett till stora förändringar, som vi stöder fullt ut. Vi beklagar dock att händelserna inte har skett utan att liv har gått till spillo. Vi uppmanar alla regeringar i regionen att öppna för en dialog med medborgarna. Vi vill få ett slut på alla former av övergrepp mot fredliga demonstranter och vi vill att det fleråriga undantagstillståndet upphör. Vi kräver att det återigen införs fullständig yttrandefrihet. Folkets röst måste bli hörd. Detta är ett viktigt mål för oss alla och för hela EU. Vi bör komma ihåg att många av Europas politiker var rädda för förändringarna i Central- och Östeuropa 1989, och därför bör vi inte vara rädda för att både politiskt och ekonomiskt delta i detta fullt ut. Låt oss hjälpa våra grannländer att uppnå de demokratiska mål de strävar mot, så att de kommer att vilja leva i sina egna länder och slutligen kan göra detta med värdighet, utan att tvingas emigrera. Låt oss arbeta för det här målet gemensamt som en sann gemenskap.
<P>
(Applåder)
<P>
I samband med händelserna i våra grannländer i söder vill jag även uppmärksamma att vissa av EU:s medlemsstater har blivit målet för ett stort antal migranter från denna region. EU bör handla snabbt och i samförstånd för att stödja de medlemsstater som upplever en ökad tillströmning av flyktingar. Inom EU delar vi denna skyldighet och detta ansvar.
<P>
Nästa punkt är att vi den 12 februari uppmärksammade den internationella dagen mot utnyttjande av barnsoldater. Beräkningar visar att 200 000-300 000 barn i dagsläget är direkt involverade i väpnade konflikter i över 20 länder världen över. Europaparlamentet deltar aktivt i kampen mot denna skamliga praxis att utnyttja barn i väpnade konflikter.
<P>
Avslutningsvis har chockerande uppgifter nått oss från Iran. Sedan årsskiftet har tre gånger så många personer avrättats där jämfört med samma period förra året. Särskilt alarmerande är de dödsdomar som har utfärdats mot politiskt oliktänkande. Jag uppmanar de iranska myndigheterna att införa ett moratorium mot dödsstraff och att i framtiden stryka dödsstraff från förteckningen över föreskrivna straff i Iran.
