<CHAPTER ID="019">
Anföranden på en minut om frågor av politisk vikt
<SPEAKER ID="045" NAME="Talmannen">
Vi ska nu övergå till anförandena som får vara högst en minut långa. Talarlistan är mycket lång. Detta visar att det finns ett stort intresse av att delta, vilket hedrar denna kammare. Jag kommer dock inte att kunna ge ordet till alla de som vill tala, eftersom 100 begäranden skulle ta en och en halv timme medan vi däremot bara har en halvtimme till förfogande.
<SPEAKER ID="046" NAME="Seán Kelly" AFFILIATION="PPE">
(GA) Herr talman! Eftersom detta är första gången som jag får tala i parlamentet skulle jag vilja inleda på mitt modersmål. Som ni vet pågår kampanjen inför folkomröstningen om Lissabonfördraget för fullt i Irland just nu och vi hoppas på ett positivt resultat den 2 oktober. En av de saker som gör en stor skillnad den här gången är de garantier som Europeiska unionen har gett den irländska regeringen när det gäller skatter, aborter och försvar. Något som inte nämndes överhuvudtaget förra gången och som också är mycket viktigt är befogenheterna inom idrott som nu har införlivats i Lissabonfördraget.
<P>
(EN) Jag har alltid varit idrottsengagerad: Jag har spelat på olika nivåer och varit aktiv i styrelser. Därför tror jag att den möjlighet som EU:s Lissabonfördrag ger att ta idrott på allvar och stödja såväl inhemsk som internationell idrott har fallit i god jord hos den sportälskande allmänheten i Irland. Jag anser därför och av andra mer uppenbara skäl, till exempel de hälsorelaterade, sociala och fysiska fördelarna med idrott, att det är viktigt att man efter Lissabonfördraget ger betydande resurser till...
<P>
(Talmannen avbröt talaren)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Herr talman! Jag anser att det finns vissa olikheter mellan strukturproblemen inom Rumäniens jordbrukssektor och de som finns i andra medlemsstater. Jag måste understryka att Europeiska unionen borde utnyttja sitt politiska och ekonomiska inflytande för att lägga större vikt vid förvaltningen av det jordbruksstöd som ges till de nya medlemsstaterna.
<P>
Min åsikt är att man också kan lösa problemet genom att stödja en hållbar jordbrukssektor med en lämplig budget efter 2013. Detta skulle ge jordbrukarna framtidsutsikter på medellång och lång sikt och tillräckliga resurser så att det rumänska jordbruket kan komma i nivå med europeiska standarder. Det skulle även främja ett enat Europa.
<SPEAKER ID="049" NAME="Sergej Kozlík" AFFILIATION="ALDE">
(SK) Mina damer och herrar! Ungern och de ungerska minoriteterna tar ständigt upp frågan om nationella minoriteter. Genom att ta till halvsanningar och ibland även lögner försöker de manipulera den allmänna opinionen inom EU till deras fördel. Vad är sanningen egentligen?
<P>
Under de senaste 80 åren har de nationella minoriteterna i Ungern nästan utplånats samtidigt som EU tigande har sett på. Den slovakiska minoriteten har även den minskat från 300 000 till 10 000 medlemmar. Antalet medlemmar i de ungerska minoriteterna i de angränsande länderna, däribland Slovakien, har förblivit oförändrat.
<P>
Under de två senaste åren har sex romska medborgare mördats i Ungern och dussintals har blivit allvarligt skadade. Det finns en rädsla för attacker mot judar samtidigt som andra former av extremism ökar och sprider sig över gränserna. Ungern hanterar inte denna typ av aggression på rätt sätt och landet måste fördömas. EU-institutionerna borde inta en mer bestämd hållning mot dessa tecken på extremism.
<SPEAKER ID="050" NAME="João Ferreira" AFFILIATION="GUE/NGL">
(PT) Den kupp som ägde rum i Honduras den 28 juni var ett angrepp mot det honduranska folkets politiska yttrandefrihet och de mest grundläggande demokratiska rättigheterna.
<P>
Sedan dess har regeringen faktiskt vidtagit repressiva åtgärder mot gräsrotsrörelsen. Denna har demonstrerat på gatorna och infört ett system med medietystnad, begränsade friheter, förföljelse, olaga frihetsberövande, försvinnanden och till och med mord på medlemmar i den organiserade motståndsrörelsen mot kuppen.
<P>
Vi kunde bevittna allt detta under det besök som nyligen gjordes av en delegation från Europeiska enade vänstern/Nordisk grön vänster i Honduras och Nicaragua där vi träffade landets lagligt valda president, Manuel Zelaya. EU-institutionernas reaktioner på dessa omständigheter är minst sagt tvetydiga. Medan några är oacceptabelt tystlåtna vädjar andra till båda parter att göra allt som står i deras makt för att nå en politisk lösning så fort som möjligt. De drar alla över samma kam och struntar i vem som är skyldig. Det är precis som om det inte fanns någon demokratiskt vald president på ena sidan och en olaglig regering på den andra vilken presidenten frihetsberövades och landsförvisades av när den på olaglig väg övertog makten.
<P>
Den mest grundläggande respekten för demokrati kräver att EU-institutionerna tydligt och kraftigt måste fördöma kuppen och genomföra åtgärder på internationell nivå för att isolera och öka trycket på den olagliga regering som är vid makten. De får inte heller erkänna eller stödja några val som hålls innan den demokratiska legitimiteten har återupprättats i landet.
<SPEAKER ID="051" NAME="John Bufton" AFFILIATION="EFD">
(EN) Herr talman! Som en ny ledamot av detta parlament anser jag att ett av de största problem som jordbrukare i Wales och resten av Storbritannien står inför är den föreslagna elektroniska identifieringen av får som kommer att införas den 1 januari 2010. Saken är den att skanningsutrustningen inte är tillförlitlig. Om jag har förstått det rätt har den bara en tillförlitlighet på 79 procent vilket kommer att leda till stora problem för jordbrukare i hela Storbritannien.
<P>
Jag uppmanar kommissionen att ompröva dessa bestämmelser och bara införa detta på frivillig grund för lantbrukarna. Jag är rädd för att den otillförlitliga utrustningen kommer att skada många jordbrukare och att det samlade gårdsstödet kommer att minskas. I allra värsta fall kan det minskas med 100 procent. De eftergifter som redan har gjorts är till stor hjälp men otillräckliga.
<P>
Jag tycker att det rent av är förvånande att kommissionen vill införa elektronisk identifiering med en utrustning som har så pass stora brister. En förnuftig lösning vore att införa elektronisk identifiering endast på frivillig grund från januari nästa år. Jag ber ledamöterna i detta parlament att stödja mig i denna oerhört viktiga fråga för jordbruksnäringen i hela EU.
<SPEAKER ID="052" NAME="Krisztina Morvai" AFFILIATION="NI">
(EN) Herr talman! Jag skulle vilja uppmana parlamentet att vidta omedelbara och effektiva åtgärder för att rädda de små jordbruken och familjejordbruken i de nya medlemsstaterna, framför allt i Öst- och Centraleuropa och då särskilt i mitt eget land, Ungern.
<P>
Vad har dessa jordbrukare råkat ut för? Som en följd av att vi anslöt oss till Europeiska unionen var vi tvungna att ”erbjuda”, så att säga, 100 procent av vår marknad och i utbyte fick vi ett stöd på motsvarande 25 procent. Detta är inte bara orättvist och oberättigat utan även olagligt: Det har gjorts en tydlig överträdelse av Romfördraget. Eftersom jordbrukarna har försökt konkurrera på dessa orättvisa och olagliga villkor har de tvingats ta enorma lån för att inte konkurreras ut. Nu har de försatts i konkurs och måste sälja sin mark under omständigheter som påminner om kolonisering. Vi måste nämligen upplåta marken till länder som har 10 gånger högre BNP än vad vi har. Jag begär att Köpenhamnsavtalet omprövas omedelbart.
<P>
(Talmannen avbröt talaren)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Herr talman! Jag skulle precis som mina medledamöter vilja ta upp ett problem inom jordbrukssektorn. En artikel som nyligen publicerades i Wall Street Journal har särskilt fångat mitt intresse och därför ser jag det som en hedersplikt att presentera denna för parlamentet och framföra skribenternas önskemål.
<P>
Artikeltiteln, som jag tycker förmedlar vad artikeln handlar om, löd ”Barroso, ta bort hindren för småföretagarna”. Artikeln är helt enkelt en vädjan till den framtida Europeiska kommissionen att koncentrera sina åtgärder på att ge stöd till små och medelstora företag, som är mycket sårbara i kristider, och att inte på något sätt kompromissa om genomförandet av 2008 års Small Business Act. Europaparlamentet har en skyldighet att se till att dessa åtgärder genomförs på ett vederbörligt och effektivt sätt eftersom de behövs för de över 20 miljoner små och medelstora företagen i Europeiska unionen.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Herr talman! I början av augusti ägde en oerhört dramatisk händelse rum i f.d. jugoslaviska republiken Makedonien som chockade allmänheten i Bulgarien. Spaska Mitrova, en 23-årig medborgare i f.d. jugoslaviska republiken Makedonien och mamma till ett litet barn som då fortfarande ammades, fördes med våld till polisstationen och förflyttades sedan till det ökända fängelset Idrizovo samtidigt som hon fråntogs sitt barn. Polisen tog tag i hennes hår och drog ner henne från översta våningen till bottenvåningen av byggnaden eftersom hon inte ville skiljas från sitt barn. Hon dömdes till tre månaders fängelse eftersom hon inte kunde ge sin före detta make en sovplats i deras barns sovrum. Ni kan föreställa er följderna av detta. Vidare fick Spaska Mitrova bulgariskt medborgarskap tidigare i år. Detta verkar vara den främsta orsaken till den omänskliga behandling som hon utsattes för, och detta fall är inte det första. För cirka två år sedan frågade jag den nuvarande utrikesministern i f.d. jugoslaviska republiken Makedonien om varför det finns så mycket hat mot människor från f.d. jugoslaviska republiken Makedonien med bulgariskt medborgarskap. Han svarade att de är spår från det förflutna. Eftersom de ansträngningar som har gjorts av den bulgariske presidenten och den bulgariska regeringen inte har lett till något resultat ber jag kommissionsledamot Olli Rehn att personligen sätta sig in i detta fall som kännetecknas av uppenbar orättvisa i ett land som vill inleda anslutningsförhandlingar.
<SPEAKER ID="055" NAME="Jelko Kacin" AFFILIATION="ALDE">
(SL) Italien vill anlägga en gasterminal utmed kusten på gränsen till Slovenien utan samråd. Europeiska unionen grundades dock på ömsesidigt förtroende och goda grannskapsrelationer. Miljöskadliga energikällor kräver särskilda miljöskyddsåtgärder men i grund och botten även grundläggande ärlighet.
<P>
Italien försöker undanhålla Slovenien information om de skadliga konsekvenserna för den gränsöverskridande miljön. Italien skadar på så sätt alla inblandade, inklusive sig självt men framför allt de människor som bor i närheten av den omtvistade anläggningen. Allmänheten och regeringen i Slovenien motsätter sig starkt denna terminal.
<P>
Att ljuga inför kamerorna kan mycket väl vara Berlusconis taktik för politisk överlevnad i Italien. Ett sådant beteende får och borde dock inte accepteras som en medveten handling inom Europeiska unionen. Det är oacceptabelt.
<P>
Det hela utgör en uppenbar överträdelse av Europeiska unionens principer och Italien utövar en manipulativ taktik vilket skadar mänskligt liv och miljön. Det vore internationellt sett vårdslöst att försöka bygga en kustterminal vid Žavlje (Aquilinia) i Triestebukten som redan är extremt trång. Det förstör miljön, raserar framtidsutsikterna för kommunalt samarbete vid gränsen och utgör ett mycket dåligt exempel för kommande medlemsstater.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Herr talman! Det som händer med den före detta tyska skotillverkaren, Rhode, i Santa Maria da Feira, som nu heter Sociedade Luso-Alemã de Calçado, är mycket oroande.
<P>
Företaget hade en gång i tiden nästan 3 000 anställda men efter problemen i Tyskland har företaget tagit bort flera arbetstillfällen och har nu runt 1 000 anställda. Merparten av dem är kvinnor som de flesta har fått gå ned i timmar och lön. Man fruktar nu att företaget kommer att läggas ned när det portugisiska valet är över.
<P>
Arbetslösheten i kommunen fortsätter att öka och drabbar nu tusentals anställda, särskilt inom sko- och korktillverkningsindustrin. Med tanke på detta ber vi om att särskilda nödåtgärder vidtas för att förhindra ännu ett allvarligt slag mot tillverkningen och arbetstillfällena i ett område som har drabbats så pass hårt av arbetslöshet.
<SPEAKER ID="057" NAME="Nicole Sinclaire" AFFILIATION="EFD">
(EN) Herr talman! Jag accepterar inte parlamentets eller någon annan EU-institutions behörighet att stifta lagar för Storbritannien.
<P>
Mina väljare har sänt mig hit för att tala om för er att de inte vill att 45 miljoner brittiska pund av deras pengar ska användas varje dag på Europeiska unionen. Vi vill att dessa pengar ska användas inom Storbritannien, på våra skolor, våra sjukhus och vår infrastruktur, och inte kastas bort på era korrumperade räkenskaper under 14 års tid.
<P>
Jag har helt enkelt följande budskap från de som har valt mig till kommissionen: Fortsätt ni med er byråkrati och var beredda på Storbritanniens utträde ur den korrupta och dödsdömda röra som Europeiska unionen är.
<SPEAKER ID="058" NAME="Diane Dodds" AFFILIATION="NI">
(EN) Herr talman! Detta parlament stod nyligen enat inför ett globalt terrorhot. I min valkrets i Nordirland vet vi vad terrorism kan orsaka. Ja, vi har sett en förändring i Nordirland de senaste åren men det finns fortfarande de som gärna skulle vilja se blod flyta.
<P>
Förra veckan utplacerades en bomb på ca 275 kilo av oliktänkande republikaner i South Armagh. Om den inte hade upptäckts hade många människor mist livet. I Nordirland har vi inte glömt de som föll offer för vårt förflutna och för terrorism och därför skulle jag vilja be parlamentet om att stödja kravet på ersättning från Libyen. Libyen tillhandahöll IRA vapen. Dessa vapen dödade många människor och skadade andra. Landet måste hållas ansvarigt för detta.
<SPEAKER ID="059" NAME="Eduard Kukan" AFFILIATION="PPE">
(SK) Så här i början av en ny mandatperiod bör vi tänka på vårt gemensamma ansvar för en fredlig utveckling i Europa, så att våra medborgare kan leva ett fridfullt och angenämt liv. Vi måste även visa våra medborgare att vi är här för deras skull, för att tillvarata deras intressen.
<P>
Vi måste alltid ha detta i åtanke, även när det uppstår problem mellan två parter i vår politiska familj. Det europeiska sättet att lösa problem är att föra en dialog i sann partnerskapsanda, i syfte att nå förnuftliga lösningar, och inte att ignorera den andra parten eller lägga fram frågor direkt till EU-institutionerna, som det här är ett exempel på.
<P>
En ständig, förnuftig och ömsesidig dialog är också den rätta vägen för att motverka extremister på båda sidor, och på så sätt kväva eller strängt begränsa eventuella farliga handlingar som de kan begå i framtiden.
<SPEAKER ID="060" NAME="Rovana Plumb" AFFILIATION="S&amp;D">
(RO) Kampen mot rasism utkämpas genom kraftfull EU-politik, och ändå har på mindre än en vecka tyska och brittiska politiker varit inblandade i smutskastning av rumänska arbetstagare, antingen på grund av okunnighet eller på grund av en drivkraft att kunna vinna sympatier och röster från befolkningen. Mycket oroande är makabra uttalanden som att rumäner skulle sticka en kniv i dig så snart de fick syn på dig, vilket yttrades på ett offentligt möte i Storbritannien, och kommentarerna från en tysk politiker om att rumäner inte kommer till arbetet klockan sju på morgonen och inte heller vet vad de ska göra. Vi utarbetar EU-politik för att motverka rasism. Det är vårt gemensamma mål. Men vad gör vi om våra politikerkolleger från stora EU-medlemsstater uttalar sig på det här sättet?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Herr talman! Förra veckan blev tre baskiska tonfiskfartyg från Bermeo återigen hotade av somaliska pirater. Vi är oroade över de upprepade angreppen mot fiskefartyg i området och över att offren känner sig otrygga, samtidigt som den spanska regeringen inte gör någonting. Dessa angrepp kan förvärras när monsunen kommer, precis som yrkesfiskarna säger.
<P>
Innan det är för sent vill jag därför här i kammaren säga att vi snarast behöver beväpnat militärt skydd ombord på dessa fartyg. Några av de europeiska regeringarna har redan föranlett detta, till exempel Frankrikes och Italiens regering, vilket har varit framgångsrikt.
<P>
Kommissionen bör därför rekommendera att alla medlemsstaterna omedelbart vidtar liknande kraftfulla åtgärder. Vi måste snarast utöka de skyddskriterier som har upprättats för handelsfartygens sjövägar till fiskeområdena.
<P>
Parlamentet har ett problem, vilket fastställdes i resolutionen om kapningar till sjöss av den 23 oktober förra året.
<P>
Avslutningsvis vill jag på nytt upprepa vår övertygelse att Europa behöver en gemensam utrikes- och säkerhetspolitik som gör EU-institutionerna mer effektiva och trovärdiga när det gäller att ta itu med sådana här kriser.
<SPEAKER ID="062" NAME="Georgios Toussas" AFFILIATION="GUE/NGL">
(EL) Herr talman! Den 4 september 2009 utförde de tyska trupper som utgör en del av den ockuperande armén i Afghanistan tillsammans med Förenta staterna, EU och Nato dödliga attacker i regionen Kunduz, som visade sig bli en massaker med över 135 civila dödsoffer och dussintals skadade, däribland många barn, vilket är en krigsförbrytelse mot det afghanska folket.
<P>
Det här angreppet var givetvis inte ett angrepp mot talibanerna, utan mot 500 civila medborgare. Det dagliga blodbadet, det organiserade våldet och de korrupta valen för att sätta marionetter för den afghanska ockupationen på plats liksom den fattigdom och misär som hemsöker det afghanska folket visar att de imperialistiska angrepp som Förenta staterna, EU och Nato har genomfört under förevändningen att de ska motverka terrorism i detta ockuperade land - och även i en rad andra länder - har fått katastrofala följder för människorna.
<P>
Både uttalandena från Natos nye generalsekreterare Anders Fogh Rasmussen och från EU:s utrikesministrar syftar till en enda sak: att fortsätta ingripa mot folket. Människorna i varje land och i varje EU-medlemsstat måste kräva och insistera på att dessa trupper lämnar deras länder och återvänder hem.
<SPEAKER ID="063" NAME="Gerard Batten" AFFILIATION="EFD">
(EN) Herr talman! Den 2 oktober kommer Irland att hålla en ny folkomröstning om Lissabonfördraget. Lissabonfördraget är i stort sett identiskt med den konstitution för Europa som fullständigt förkastades av Frankrike och Nederländerna. Lissabonfördraget har redan förkastats av Irland en gång, men ”nej” är alltid fel svar när det gäller EU och fortsatt politisk integration. Därför måste irländarna hålla en ny folkomröstning så att de kan komma fram till det enda svar som är godtagbart i EU - nämligen ett ”ja”.
<P>
EU håller på att förstöra demokratin i medlemsstaterna. EU bygger på felaktiga påståenden, bedrägerier och lögner. I Storbritannien har vår föraktliga regering och politiska fraktion sagt nej till en folkomröstning, just på grund av att de vet att resultatet skulle bli ett rungande ”nej”. Men oavsett hur resultatet blir i Irland kommer Storbritannien en dag att lämna EU och återvinna sin nationella självständighet. Jag är stolt över att kunna använda min tjänsteställning för att förorda Storbritanniens ovillkorliga utträde ur EU.
<SPEAKER ID="064" NAME="Talmannen">
Tack, herr Batten. Jag gav er 14 extra sekunder även om ni sade en sak som inte stämmer, nämligen att Lissabonfördraget är samma sak som konstitutionen.
<SPEAKER ID="065" NAME="George Becali" AFFILIATION="NI">
(RO) Herr talman! Jag vill tala om ett EU-projekt som kallas ”Voices of Youth” och som jag har fått äran att ansvara för. Unga människor från alla medlemsstaterna kan delta i det här projektet och målet är att de ska hitta och föreslå lösningar på sociala problem som de stöter på. Jag ber inte bara er, herr talman, utan även Europeiska kommissionens ordförande att se till att vi bättre uppmärksammar de förslag som de kommer med. Det är vårt ansvar i dessa svåra tider att se till att Europa och framför allt unga europeiska medborgare får tydliga möjligheter. Min generation har varit tillräckligt lyckligt lottad för att ta del av återuppbyggnaden av ett enat Europa. Unga människor som utgör dagens Europa och särskilt morgondagens har rätt att skapa det Europa som de vill ha. Tack. Må Guds hjälp vara med oss.
<SPEAKER ID="066" NAME="Talmannen">
Tack, och tack även för det kortfattade anförandet.
<SPEAKER ID="067" NAME="Csaba Sógor" AFFILIATION="PPE">
(HU) Spöket av den vänster- och högerextremistiska ideologi som återspeglar de två diktaturer som dominerade Europa under 1900-taler har återvänt för att hemsöka 2000-talets EU. Vi har ett fall där en EU-medborgare har förbjudits att resa till ett annat land, vilket innebär att rörelsefriheten för denna person har begränsats. I ett annat fall ville en EU-medlemsstat arrestera 15 medborgare, anklaga dem för förräderi och förbjuda dem att lämna landet eftersom de skulle diskutera minoritetsfrågor med likasinnade landsmän i ett forum för ungerska parlamentsledamöter från Karpaterna. I det berörda landet bestraffas människor för att de inte talar landets officiella språk ordentligt på sjukhus, polisstationer, ålderdomshem och mödravårdscentraler. Inte ens immigranter behandlas på det här sättet i EU, än mindre människor som har levt här under tusen år, där en ny stat bildades för bara 17 år sedan. Därför är det viktigt att EU inför en gemensam lag som skyddar minoriteter och som är bindande för alla länder.
<SPEAKER ID="068" NAME="Arlene McCarthy" AFFILIATION="S&amp;D">
(EN) Herr talman! Jag vill informera parlamentet om att den brittiske justitieministern i förra veckan bad en av mina väljare om ursäkt, nämligen Michael Shields, som har släppts fri från fängelse efter att ha suttit fyra och ett halvt år för ett brott som han inte har begått.
<P>
Michael Shields fick en ursäkt på grund av bevis som tydligt visar att han är moraliskt och tekniskt oskyldig till brottet. Shields arresterades, anklagades och dömdes 2005 på mindre än åtta veckor för ett brutalt överfall mot Martin Georgiev, en bulgarisk kypare, trots att det saknades rättsliga bevis, att identifieringsförfarandet genomförts bristfälligt och att en annan man, Graham Sankey, undertecknat en bekännelse av brottet.
<P>
Jag vill i dag tacka talman Josep Borrell Fontelles och talman Hans-Gert Pöttering samt parlamentets utskott för framställningar för deras stöd till Michael Shields kamp för rättvisa. Än är det hela dock inte över, och jag ber ordföranden för utskottet för framställningar att fortsätta att stödja Michael Shields kamp för rättvisa och snarast uppmana de bulgariska myndigheterna att granska bevissamlingen. Detta är mycket viktigt för att var och en av våra medborgare ska kunna ha tillit till och förtroende för det rättsliga och politiska samarbetet i Europa.
<SPEAKER ID="069" NAME="Siiri Oviir" AFFILIATION="ALDE">
(ET) Bankväsendet kräver övervakning. Det är Europeiska rådets och Europeiska kommissionens ståndpunkt. Europeiska kommissionens konsumentskyddsundersökning, som offentliggjordes i februari, avslöjade flera allvarliga negativa tendenser inom bankväsendet. Som vald företrädare från Estland vill jag ge några exempel från Estland för två svenska banker som har verksamhet i Estland. Problemet är att dessa banker behandlar kunder i Estland annorlunda än kunder i det egna hemlandet. Både priserna för banktjänster och räntesatserna är betydligt högre för de estniska kunderna. Räntesatserna skiljer sig exempelvis mellan 0,21 % i Sverige och 12,2 % i Estland - vilket är 600 gångers skillnad.
<P>
Att använda finanskrisen för att rättfärdiga olika behandling strider mot EU:s värderingar. Jag skulle vilja fråga Sverige, som för närvarande är EU:s ordförandeland, vad man har att säga om detta och hur länge det kommer att vara på det här sättet med deras banker i Estland.
<SPEAKER ID="070" NAME="Hans-Peter Martin" AFFILIATION="NI">
(DE) Herr talman! Jag har tidigare sagt att vi behöver en demokratisk revolution, och nu står vi alla som av egen fri vilja inte företräder någon politisk grupp i parlamentet inför en ohållbar situation.
<P>
Jag vill be presidiet att finna en vänskaplig lösning på problemet med samordnare. I det här avseendet är vi diskriminerade eftersom vi inte får delta i samordnarnas sammanträden i de olika utskotten och vara vederbörligen aktiva. Jag vill gärna medverka till att undvika att rättegångsförfaranden i EG-domstolen resulterar i ett utslag att alla beslut som har fattats hittills av samordnarna ogiltigförklaras, så som tidigare har skett i kölvattnet efter diskrimineringsmålet från 2001. Det skulle inte bara vara till enorm skada för parlamentet, utan det är även onödigt från politisk synpunkt.
<P>
Jag ber därför presidiet att snarast vidta lämpliga åtgärder för att sätta stopp för denna diskriminering av grupplösa ledamöter och återgå till de solida arbetsmetoder som vi haft under de senaste tio åren.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Herr talman! Den här sommaren har terroristgruppen ETA mördat tre människor i Spanien som försvarat rättvisa och frihet, nämligen en polisman från den nationella poliskåren och två befäl inom civilförsvaret. Jag vill uttrycka vårt deltagande, vårt stöd och vår omsorg till deras familjer.
<P>
ETA är en kriminell grupp som inte hör hemma i Europa, eftersom det i EU inte finns utrymme för radikalism, totalitarism eller terroristmord.
<P>
Europaparlamentet och alla EU-institutionerna bör av denna anledning fortsätta att fördöma ETA-terrorister och arbeta för att undanröja och utrota den cancersvulst som ETA:s terroristattentat utgör och deras medverkan till brott från vår kontinent.
<P>
I mitt första anförande vid denna mandatperiods första ordinarie plenarsammanträde i Europaparlamentet vill jag därför påminna om och uppmärksamma alla dem som fallit offer för ETA:s terrorism, och fördöma terroristorganisationen ETA här i kammaren. Jag ber att vi alla i egenskap av europeiska medborgare ska samarbeta med lagen på vår sida för att utrota ETA och dess anhängare, för Baskiens, Spaniens och Europas skull.
<SPEAKER ID="072" NAME="Ioan Mircea Paşcu" AFFILIATION="S&amp;D">
(EN) Herr talman! Jag anser personligen att det är dags att vi ändrar inställning till energiproblemen genom att successivt flytta tyngdpunkten från ”energitrygghet”, det vill säga att försöka säkerställa den försörjning som vi för närvarande har från labila leverantörer, till ”trygg energi”, vilket innebär att EU har full kontroll över all exploatering av energikällor.
<P>
Naturligtvis kommer detta att kräva parallella åtgärder i båda riktningarna under en tid, tills vågskålen tippar över åt det senare, eftersom vi först och främst måste få kontroll över vår egen energiförsörjning i Europa, om vi verkligen ska kunna vara helt trovärdiga som internationell aktör. Annars kommer vi även fortsättningsvis att utgöra en samling nationella aktörer som följer sina egna nationella intressen, vilket gör oss känsliga för skoningslösa utländska leverantörers taktik att dela upp och kontrollera marknaden.
<SPEAKER ID="073" NAME="Chris Davies" AFFILIATION="ALDE">
(EN) Herr talman! För sex månader sedan chockades världen av den död och ödeläggelse som Israel utsatte Gazaremsan för. När kamerorna nu har stängts av fortsätter den ekonomiska belägringen. Mindre än en fjärdedel av de material och förnödenheter som människorna är i behov av kommer igenom gränsövergångarna - bara 18 artiklar allt som allt. Ingenting för återuppbyggnad, ingenting för affärslivet, ingenting som skapar arbetstillfällen eller inger hopp. Israel håller praktiskt taget en och en halv miljon människor i ett slags fångläger, omgivet av murar och övervakat av beväpnade vakter.
<P>
Jag ber er, herr talman, att uppmana ordföranden att besöka Gaza snarast möjligt för att bedöma läget på egen hand. Om han anser att en sådan kollektiv bestraffning inte kan godtas bör han uttala sig till förmån för alla oskyldiga.
<SPEAKER ID="074" NAME="Elisabeth Köstinger" AFFILIATION="PPE">
- (DE) Herr talman! Den ekonomiska krisen har slagit hårt mot jordbruksproduktionen. Situationen har försämrats drastiskt särskilt för mjölkproducenterna de senaste 20 månaderna. Med priser under 0,21 euro tvingas jordbrukarna sälja sin mjölk till ett pris som är lägre än deras produktionskostnader. Överlevnaden för många av de familjedrivna jordbruken i EU är allvarligt hotad, och i dagsläget kan många av dem bara överleva genom privata besparingar, vilket naturligtvis inte är hållbart.
<P>
Kommissionens siffror ger en dramatisk bild över prisfallet för mjölk och mjölkprodukter. Åtgärder till stöd för mjölkproducenterna är av största vikt för att undvika en kollaps inom jordbruket. Kvalitet har som bekant sitt pris, men den principen tycks inte gälla längre inom jordbrukssektorn. För närvarande står producenternas pris inte i relation till konsumenternas pris.
<P>
Våra familjedrivna jordbruk behöver snarast marknadsstödsåtgärder. Det handlar om att säkra livsmedelsförsörjningen i Europa. Framför allt får vi inte glömma bort att hundratusentals arbetstillfällen i Europa är beroende av ett fungerande jordbruk.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Herr talman! I morgon kommer José Manuel Barroso att be om vårt stöd för att kunna sitta kvar en andra mandatperiod som kommissionens ordförande. Jag vill påminna parlamentet om att polska skeppsvarvsarbetare gång på gång har vädjat till kommissionen om att fatta ett beslut som skulle innebära att deras arbetsplatser räddades. Men ingen hjälp har kommit, eftersom kommissionen under Barrosos ledning har visat sig vara helt oberörd av arbetstagarnas problem. Tusentals polska skeppsvarvarbetare lider fortfarande av de svåra följder som kommissionens osolidariska politik medför för dessa grupper i samhället. Det vore bra om vi påminde oss själva om att vi har valts till det här parlamentet för att företräda medborgarna, och det här är varken det slags politik eller det slags gemenskap som våra väljare förväntar sig.
<P>
Om vi stöder José Manuel Barroso kommer ingenting att förändras. Kommissionens verksamhet och dess lagstiftningsförslag kommer att fjärmas mer och mer från de behov som finns i Europa. Vi måste välja en ordförande och kommissionsledamöter som ser till att sociala mål går före ekonomiska. Vi måste verka för ett socialt Europa där arbetstagarnas öde anses vara lika viktigt som vinster och förtjänster. Vi får inte tillåta oss själva att förledas av vackra ord som används som en rökridå för att dölja hänsynslös och hjärtlös högerpolitik.
<SPEAKER ID="076" NAME="Bill Newton Dunn" AFFILIATION="ALDE">
(EN) Herr talman! Jag vill ta upp fallet med John Zafiropoulos, som sitter i fängelse i Grekland. Hans familj, som tillhör min valkrets, är övertygad om att han är oskyldig. I början av det här året skrev jag till justitieministern i Aten angående fallet. Jag fick inget svar, så i ett anförande på en minut här i maj tog jag upp det i kammaren. Omedelbart efter att jag hade talat kom Greklands ständiga representation skyndande till mitt kontor och lovade mig att snarast komma med ett svar från ministern personligen. Fyra månader senare har ingenting hänt.
<P>
Om Greklands ständiga representation lyssnar på oss nu i kammaren vill jag uttrycka min förvåning och bestörtning över att ingenting har hänt. Jag ber om ett svar från ministern och att John Zafiropoulos fall ska undersökas på nytt.
<SPEAKER ID="077" NAME="Ioannis Kasoulides" AFFILIATION="PPE">
(EN) Herr talman! Under den turiska ockupationen av Cypern 1974 fotograferade en turkisk journalist 14 cypriotiska soldater som överlämnades till den turkiska armén. Fotografiet blev en symbol för sökandet efter de saknade personerna. För ett par veckor sedan identifierades soldaternas kroppar genom DNA, 35 år efter att de dödats och blivit nedslängda i en grav i den ockuperade norra delen av ön. Detta är ett bevis för en uppenbar överträdelse av Genèvekonventionen av den turkiska armé som var ansvarig för de fångar som överlämnades till dem.
<P>
Jag uppmanar parlamentet att uppmana Turkiet att samarbeta med FN:s kommitté för saknade personer genom att ställa sina förteckningar till förfogande och öppna de båda platser som nyligen har pekats ut i Lapithos, vilka betecknas som ”skyddade militära områden”, där man tror att ytterligare 800 fångar ligger begravda.
<SPEAKER ID="078" NAME="Derek Vaughan" AFFILIATION="S&amp;D">
(EN) Herr talman! I parlamentet kommer vi att ha många viktiga diskussioner och beslut att fatta i budgetfrågor. För närvarande behandlar vi givetvis budgeten för 2010, och fortfarande är det många problem som måste lösas innan vi kan enas om den. Parlamentet kommer snart också att börja diskutera den nya budgetplanen för tiden efter 2013.
<P>
Samtidigt har vi även halvtidsöversynen av budgeten, och jag tycker att det verkar som om vi nästan har glömt bort det. Vi får inte glömma den, eftersom den ger oss stora framtida möjligheter. Vi kommer att kunna granska våra prioriteter på nytt. Vi kommer exempelvis att kunna tilldela den nya ekonomiska återhämtningsplanen för Europa mer stöd. Vi kommer kanske också att kunna avsätta mer medel till de åtgärder som Köpenhamnskonferensen leder fram till i slutet av året.
<P>
Jag anser att parlamentet måste hålla ett öga på det här. Parlamentet bör fortsätta att utöva påtryckningar på rådet och kommissionen, så att de återigen granskar halvtidsöversynen och vi får möjlighet att framföra våra prioriteringar.
<SPEAKER ID="079" NAME="Pál Schmitt" AFFILIATION="PPE">
(HU) Herr talman! Yttrandefrihet och frihet att välja vilket språk man vill tala är grundläggande mänskliga rättigheter. Ett språk är en symbol av största vikt för alla som talar det och själva grunden för deras självidentitet. Alla som tänker så om sitt eget språk måste respektera andra folkgruppers olika språk. Nyligen har emellertid ett av EU:s officiella språk angripits i Slovakien, nämligen ungerskan, på ett sätt som fullständigt strider mot det europeiska tänkesättet. Slovakiens språklag innebär en uppenbar diskriminering av rättigheterna för den ungerska befolkningsgruppen i landet, dit en halv miljon människor hör, att använda sitt eget språk. I vissa fall kan personer dömas till böter på 5 000 euro.
<P>
EU har förpliktigat sig till att verka för kulturell och språklig mångfald. Till och med en kommissionsledamot för flerspråkighet har utsetts. Europeiska stadgan för regionala språk och minoritetsspråk, som även Slovakien har ratificerat, utgör en garanti för medborgarnas rättigheter att använda sitt eget modersmål på alla utbildningsnivåer, för administrativa ändamål, på offentliga institutioner och i officiella handlingar. EU-institutionernas enda stöttepelare kan inte tillåta att en av medlemsstaterna uppenbart strider mot grundläggande EU-normer och går till angrepp mot minoriteters rättigheter, utan att göra sin röst hörd.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) För ett par månader sedan debatterade vi här i kammaren situationen inom den polska fartygsindustrin, och nådde en överenskommelse. Martin Schulz, ordföranden för vår politiska grupp, intygade på vår grupps vägnar att parlamentet inte samtyckte till att tiotusentals arbetstillfällen på skeppsvarven och deras leverantörsföretag skulle försvinna. Martin Schulz intygade att parlamentet inte samtyckte till att avskaffa denna industrigren i Polen, eller till att Europas industriella kapacitet stadigt minskar.
<P>
Sex månader har förflutit och nu är läget följande: Regeringen har inte kunnat privatisera skeppsvarven, kommissionen har inte tagit någon som helst hänsyn till parlamentets ståndpunkt, skeppsvarven har ingen produktion, framtiden är osäker och människorna har förlorat sina jobb och lämnats i ovisshet. Nog måste vi alla vara överens om att kommissionen helt saknar uppfattning om en europeisk industripolitik och att den inte har insett att fartygen behövs - de har behövts tidigare, de behövs nu och de kommer att behövas även framöver.
<SPEAKER ID="081" NAME="Tunne Kelam" AFFILIATION="PPE">
(EN) Herr talman! Den 23 augusti 2009 inföll 70-årsdagen för den illa beryktade pakt mellan nazisterna och Sovjetunionen som en gång delade Europa. Jag anser att detta är ett chockerande exempel på hur nära till synes motsatta politiska ytterligheter kan komma varandra. Både Moskva och Berlin enades då om att det första steget vore att störta den demokratiska politiska ordningen i Europa. Både Moskva och Berlin ville få herraväldet över världen. Följaktligen får vi inte glömma att det krävdes två diktatorer för att starta andra världskriget.
<P>
Fyra dagar innan Stalin undertecknade pakten förklarade han själva poängen för sina kamrater. Han sade att det låg i Sovjetunionens intresse att det utbröt krig mellan Tredje riket och det kapitalistiska anglo-franska blocket. Allt skulle göras för att kriget skulle vara så länge som möjligt, för att de båda sidorna skulle bli utmattade. Därefter skulle Stalin och hans anhängare ha en stor arena för att utveckla världsrevolutionen.
<P>
Jag vill påminna ledamöterna om Europaparlamentets resolution från april om att göra den 23 augusti till en gemensam minnesdag för att hedra offren för alla totalitära regimer.
<SPEAKER ID="082" NAME="Boris Zala" AFFILIATION="S&amp;D">
(SK) Både under parlamentets förra session och under den nuvarande har vi hört anföranden från många ungerska parlamentsledamöter som kritiserar den slovakiska språklagen. Jag vill samtidigt nämna att ni alla har skickat dokument med åtskilliga argument, som i de flesta fall är feltolkningar, förvrängningar eller rentav rena lögner, för att säga det rent ut.
<P>
Den slovakiska språklagen är fullt förenlig med alla mänskliga rättigheter och rättigheter som skyddar minoritetsspråk. Enligt min mening är det en mycket farlig politik som de ungerska parlamentsledamöterna bedriver, genom att klart och tydligt provocera extremism, både i Ungern och i grannländerna omkring. Jag tycker att de borde inse att denna politik är mycket farlig och sätta stopp för lögnerna, precis som vi har hört här tidigare i dag.
<SPEAKER ID="083" NAME="Alojz Peterle" AFFILIATION="PPE">
(SL) Jag har blivit ombedd av flera slovenska och italienska medborgare att uppmärksamma parlamentet på Italiens avsikter att bygga en gasterminal i Triestebukten.
<P>
Jag delar oron med de slovenska och italienska miljöorganisationerna över att denna gasterminal kan utgöra en stor börda för området, som redan är mycket miljökänsligt. Jag tänker på Triestebuktens vatten och dess tätbebyggda inland. Miljöorganisationerna har också framfört sina tvivel på att de handlingar som använts vid miljökonsekvensbedömningen har varit riktiga.
<P>
Jag uppmanar även den italienska och slovenska regeringen att samarbeta i det här projektet i enlighet med det samförståndsavtal som de undertecknade i september förra året. Med andra ord så uppmanar jag dem att samarbeta vid alla miljökonsekvensbedömningar i norra Adriatiska havet, särskilt i Triestebukten. Jag förväntar mig att regeringarna till följd av sådan miljökonsekvensbedömning kommer att enas om en bättre lämpad plats för denna gasterminal än Triestebukten.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Herr talman! Jag håller med min estniska kollega Siiri Oviir om att den ekonomiska krisen är långtifrån över. En besynnerlig optimism framträder överallt i Europa, fastän arbetslösheten ökar, de nationella ekonomierna har skulder, befolkningen blir äldre och ett slags tredelad giljotin hänger över Europa. Trots allt detta förklaras lågkonjunkturen vara över. En strategi för att ta sig ur krisen är under planering, vilket gör att vi inte behöver bry oss om att fortsätta med återhämtningsstrategin. Europa började mycket bra med återhämtningsstrategin och med att ta sig an den ekonomiska krisen på ett exemplariskt sätt, i sådan utsträckning att Förenta staterna drog lärdom av EU och följde dess exempel. Men därefter har EU:s ansträngningar fullständigt stannat av. Denna falska optimism leder även till felaktiga lösningar. Än har den ekonomiska krisen inte övervunnits.
<SPEAKER ID="085" NAME="Marian-Jean Marinescu" AFFILIATION="PPE">
(RO) Bildandet av alliansen för europeisk integration, i kölvattnet efter de tidiga valen i juli 2009, bekräftar återigen de moldaviska medborgarnas positiva inställning till europeiskt engagemang. Ett mycket viktigt steg har tagits, som Moldavien och EU inte har råd att missköta.
<P>
Den politiska situationen är fortfarande känslig. Därför är framgångarna för alliansen, och indirekt för ett demokratiskt Moldavien, starkt beroende av stödet från dess europeiska partner. Moldavien har åtagit sig att slå in på en EU-vänlig kurs och EU:s ansvar är att underlätta för Moldavien att följa denna kurs.
<P>
Även på politisk nivå är det nu tydligt att det moldaviska folket har valt det europeiska alternativet. Vi måste därför ge vårt ovillkorliga stöd till alliansen för europeisk integration i Moldavien, eftersom den enda chansen att gradvis, men ändå snabbt, integrera landet i den europeiska familjen är genom alliansen. Jag uppmanar kommissionen att förhandla om undertecknandet av en ny överenskommelse med Moldavien som en brådskande angelägenhet och att använda alla resurser som krävs för att hjälpa denna republik ut ur sin svåra finansiella situation.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) EU:s trovärdighet undergrävs fullständigt om vi enbart uttalar oss om brott mot mänskliga rättigheter utanför EU och inte protesterar vid allvarliga överträdelser av mänskliga rättigheter inom EU, till exempel av de slag som precis har inträffat i Slovakien till följd av den nationella språklagstiftningen, och som har gett upphov till spänningar utan tidigare like mellan de största och minsta grupperna i samhället.
<P>
Minoritetsspråket har underordnats huvudspråket, som OSSE:s höge kommissarie för nationella minoriteter Knut Vollebæk har uttryckt det. Jag vill påpeka för min kollega Boris Zala att vi gärna hade sluppit att ta upp den här frågan i Europaparlamentet. Jag har gjort det enbart till följd av att en lag har trätt i kraft i Slovakien som innebär att minoritetsspråkens användning strikt begränsas och att den ungerska befolkning som lever där diskrimineras. Därför hör det till nästa kommissions och ordförande José Manuel Barrosos ansvar att skapa forum där dessa fall kan undersökas, som Leonard Orban också har framfört i sin skrivelse. Slovakien måste stå fast vid sina internationella åtaganden, ramkonventionen om skydd för nationella minoriteter och den europeiska stadgan om landsdels- eller minoritetsspråk.
<SPEAKER ID="087" NAME="Piotr Borys" AFFILIATION="PPE">
(PL) Herr talman! Jag bad om ordet med hänvisning till uppdraget i Afghanistan. Ett ämne som är svårt för alla inblandade och som påverkar både Nato och EU. Jag vill särskilt uppmärksamma kravet på humanitärt, socialt och ekonomiskt bistånd till det afghanska folket, som tyvärr har varit utsatta för krig i 30 år. Anledningen till att jag tar upp det här ämnet är en ökning av attacker mot soldater i samband med presidentvalet. Som vi alla vet har dessa attacker blivit allt vanligare och våldsammare under valslutspurten. Ett sådant bistånd är särskilt viktigt för att skapa förtroende och för att återuppbygga landet.
<P>
Kapten Daniel Ambroziński i den polska militärstyrkan förlorade nyligen livet i Afghanistan. Det verkar som att hans död främst orsakades av brister hos den afghanska militären och polisen, vilka givit efter för mutor. Det är välkänt att den afghanska armén och polisstyrkan befinner sig i en svår ekonomisk situation. Enligt media tjänar afghanska soldater 20 US-dollar om de har tur. Det är viktigt att den militära insatsen åtföljs av socialt, humanitärt och ekonomiskt bistånd.
<SPEAKER ID="088" NAME="Talmannen">
Tjugo sekunder till Seán Kelly för en mycket kort kommentar.
<SPEAKER ID="089" NAME="Seán Kelly" AFFILIATION="PPE">
(EN) Herr talman! Jag vill bara mycket kortfattat säga att ett felaktigt och något nedlåtande uttalande gjordes i kväll om Lissabonfördraget i Irland, av en brittisk kollega. Ingen har tvingat Irland till att rösta om fördraget en andra gång. Det var ett beslut som fattades av det irländska parlamentet, och kommer att verkställas av det irländska folket. I själva verket har vi inte blivit tvingade till att göra någonting sedan vi vann vår självständighet från Storbritannien 1922.
<SPEAKER ID="090" NAME="Talmannen">
Mina damer och herrar! Vi har haft 39 anföranden under 45 minuter. Det anser jag vara en utmärkt prestation. Det har varit en bra debatt och jag vill framför allt gratulera de som har hållit sitt första anförande. Jag vill särskilt betona vikten av att kommissionen tar hänsyn till kommentarerna i debatten, annars blir parlamentet bara en plats för att lufta åsikter. Jag märkte att kommissionen var uppmärksam, och de kommer med all sannolikhet att göra en uppföljning av alla våra ledamöters kommentarer.
