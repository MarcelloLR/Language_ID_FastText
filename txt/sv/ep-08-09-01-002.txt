<CHAPTER ID="002">
Meddelande från talmannen
<SPEAKER ID="006" NAME="Talmannen">
Mina damer och herrar, jag hälsar alla välkomna! Jag ska inleda med några kommentarer om läget för plenisalen i Strasbourg. Som ni vet fick Europaparlamentets första sammanträdesperiod i september som ett undantag genomföras här i Bryssel på grund av att innertaket i plenisalen i Strasbourg delvis störtat in. Jag fattade beslutet med hänsyn till största möjliga säkerhet för ledamöterna och personalen efter att ha gått igenom de första sakkunnigrapporterna och samrått med de politiska gruppernas ordförande och det franska ordförandeskapet. Genom beslutet beaktas även behovet av att bibehålla kontinuiteten i Europaparlamentets lagstiftningsarbete.
<P>
Undersökningarnas preliminära resultat pekar på att innertakets delvisa kollaps berodde på sprickor i de byggkomponenter som håller fast det svävande taket i själva takkonstruktionen. Undersökningarna pågår och utförs av flera oberoende internationella byggteknikföretag på uppdrag av Europaparlamentet med syfte att få fram fler detaljer och klarlägga ansvarsfrågan i samband med raset. Undersökningarna utförs i mycket nära samarbete med de ansvariga lokala myndigheterna och en erfaren expert på byggnaders säkerhet som utsetts av den franska regeringen. Fördelningen av ansvar och skadeståndsskyldighet mellan de entreprenörer som deltog i byggnationen av det ursprungliga taket kommer att klargöras genom de slutliga undersökningsrapporterna så fort dessa är tillgängliga. Innertakets upphängning i plenisalen kommer att utföras med en ny teknik som godkänts av de oberoende experterna och de lokala byggmyndigheterna.
<P>
Trots att alla ansträngningar görs för att slutföra arbetet så snart som möjligt blir processen av nödvändighet något utdragen. Vi hoppas ändå att alla säkerhetsundersökningar och nödvändiga reparationer ska hinna bli färdiga så att parlamentet kan genomföra sin andra sammanträdesperiod i september i Strasbourg.
<P>
Ni kan vara förvissade om att säkerheten har högsta prioritet i alla våra överväganden och beslut.
