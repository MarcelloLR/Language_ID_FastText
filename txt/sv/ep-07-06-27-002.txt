<CHAPTER ID="002">
Roaming i allmänna mobilnät (undertecknande av rättsakt)
<SPEAKER ID="004" NAME="Talmannen">
Förbundskansler Angela Merkel, ordförande för Europeiska rådet! Jag har det stora nöjet att hälsa er varmt välkommen till detta extra plenarsammanträde med Europaparlamentet i dag.
<P>
(Applåder)
<P>
Vi väntar med spänning på er rapport om resultaten från Europeiska rådets möte den 21-22 juni och det tyska ordförandeskapets verksamhet och prestationer. Det är mig också ett nöje att se kommissionsordförande José Manuel Durão Barroso här i dag. Välkommen, herr kommissionsordförande!
<P>
Innan vi kommer till diskussionen om toppmötet har jag emellertid nöjet att underteckna en viktig ny EU-förordning tillsammans med ordföranden för Europeiska rådet. Genom att skriva under roamingförordningen avrundar vi ett framgångsrikt samarbete för Europeiska unionens medborgares räkning.
<P>
(Ljudproblem)
<P>
EU lyckas inte alltid omedelbart, men om vi har tålamod så kommer EU att lyckas.
<P>
På det tekniska området finns det fortfarande mer att göra. Kommissionsordföranden har rätt när han talar om ett tekniskt institut. Vi måste gå framåt, herr kommissionsordförande.
<P>
I dag är en bra dag för 140 miljoner mobiltelefonanvändare i Europeiska unionen. Europaparlamentet, rådet och kommissionen har agerat snabbt, beslutsamt och effektivt på våra medborgares vägnar. På rekordtiden bara elva månader efter det att förslaget till förordning lades fram via kommissionen så kommer den nya roamingförordningen att träda i kraft i slutet av den här veckan, den 30 juni.
<P>
Nu vill jag särskilt tacka kommissionen och i synnerhet kommissionsledamot Viviane Reding för hennes initiativ, hennes djärva förslag och hennes aktiva roll under förhandlingarna.
<P>
(Applåder)
<P>
Jag vill även tacka rådets ordförandeskap, som insåg hur viktigt det här beslutet är för EU-medborgarna och därför drev igenom en snabb lösning på rådsnivå med stort engagemang och en förhandlingsskicklighet som var framgångsrik.
<P>
Ett särskilt tack till vår föredragande, Paul Rübig, och ordföranden för utskottet för industrifrågor, forskning och energi, Angelika Niebler. De lotsade denna svåra fråga genom utskottet på ett säkert och beslutsamt sätt och lyckades uppnå ett utmärkt och övertygande resultat för konsumenterna.
<P>
Från och med i sommar kommer mobiltelefonkunderna att kunna dra nytta av en bestående sänkning av roamingavgifterna. En större öppenhet i fråga om priset och snabb, kundanpassad prisinformation omedelbart när en gräns korsas kommer att leda till en kundvänligare service och sänkta priser.
<P>
I dag tar Europeiska unionen bort ett stort hinder för den fortsatta utvecklingen av den fria rörligheten för personer i Europeiska unionen. Detta är ett bra exempel på ett EU som ger resultat, på en union vars åtgärder har ett påtagligt värde för medborgarna.
<P>
Fru rådsordförande! Det finns utrymme för er att kort kommentera roamingförordningen innan vi kommer till er huvudrapport, om ni vill vara så vänlig.
<SPEAKER ID="006" NAME="Angela Merkel" AFFILIATION="rådets tjänstgörande ordförande" LANGUAGE="DE">
Herr talman, mina damer och herrar! Alla förordningar är inte enkla att förklara, men det är den här. I och med den kommer det att bli enklare och framför allt billigare att ringa från ett europeiskt land till ett annat i framtiden. Jag är helt säker på att EU-medborgarna kommer att uppskatta det mycket och därför bör vi skynda oss att skriva under förordningen, herr talman.
<P>
(Applåder)
