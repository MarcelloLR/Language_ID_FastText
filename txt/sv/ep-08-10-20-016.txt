<CHAPTER ID="016">
Programmet Erasmus Mundus (2009-2013) (debatt)
<SPEAKER ID="144" NAME="Talmannen">
(EN) Nästa punkt är ett betänkande av Marielle De Sarnez, för utskottet för kultur och utbildning, om förslaget till Europaparlamentets och rådets beslut om inrättande av ett handlingsprogram för att höja kvaliteten i den högre utbildningen och främja interkulturell förståelse genom samarbete med tredjeländer (Erasmus Mundus) (2009-2013) - C6-0228/2007 -.
<SPEAKER ID="145" NAME="Marielle De Sarnez">
föredragande. - (FR) Herr talman! I kväll diskuterar vi programmet Erasmus Mundus 2009-2013, efter att äntligen ha nått en överrenskommelse med rådet. Programmet kommer följaktligen att träda i kraft i januari 2009, och studenter kommer att kunna ta del av det när läsåret börjar i september. Jag vill tacka mina kolleger som har utarbetat yttrandena från utskottet för sysselsättning och sociala frågor, utskottet för kvinnors rättigheter och jämställdhet mellan kvinnor och män, budgetutskottet, utskottet för utveckling och utskottet för utrikesfrågor. Jag vill tacka mina kolleger i utskottet för kultur och utbildning, och givetvis Europeiska kommissionen. Jag vill även tacka ordförande för Erasmus Mundus-föreningen och de genomförandeorgan som bidragit med sin expertis, och framför allt med sina erfarenheter.
<P>
Nästan på dagen fem år efter antagandet av Erasmus Mundus, är det med stor glädje som jag presenterar detta andra generationens program vars mål är att främja spetskompetens inom Europas högre utbildning och göra det möjligt för de mest begåvade studenterna från både länder utanför EU och från EU-länder att gå gemensamma program på hög nivå vid åtminstone tre universitet och få ett gott mottagande och stora stipendier.
<P>
Det tidigare programmets siffror talar för sig själva: mellan 2004 och 2008 valdes 103 masterkurser ut och godkändes, mer än 6 000 studenter fick Erasmus Mundus-stipendier, mer än 1 000 lärare från länder utanför EU kom till europeiska universitet och mer än 400 högre utbildningsanstalter i och utanför Europa medverkade.
<P>
Det nya programmet omfattar tre insatser. Den första insatsen syftar till att öppna programmet för doktorander och gör det möjligt även för europeiska studenter att få stipendier, fast på lägre nivå. Den andra insatsen är tillägnad partnerskap med högre läroanstalter i länder utanför EU, och den tredje gäller den internationella informationskampanj som kommer att genomföras. Det finns en budget på 950 miljoner euro. Som en jämförelse kan nämnas att det första programmet hade en budget på endast 230 miljoner euro.
<P>
Parlamentet har gjort några väldigt viktiga förbättringar av programmet, och som en sorts hyllning vill jag berätta om dem. För det första väljs nu studenterna ut på grundval av akademiska meriter, och det gäller även partnerskapen. För det andra kommer den geografiska spridningen att beaktas, för att få en så balanserad fördelning som möjligt. För det tredje kommer man hålla fast vid principen om jämställdhet och icke-diskriminering. För det fjärde måste man undanröja administrativa hinder och förfaranden, särskilt när det gäller visum. Medlemsstaterna behöver vidta nödvändiga åtgärder för att underlätta utfärdandet av visum till studenter från länder utanför EU som rör sig mellan olika medlemsstater. Den punkten är särskilt viktig för oss, men det var svårt att fatta ett beslut i våra förhandlingar med rådet.
<P>
Studier i utländska språk vid mottagande universitet kommer att uppmuntras. Lärosäten från minst tre olika EU-länder att delta i doktorandprogrammen. Det kommer att ge stor mångfald av forskningsämnen och avhandlingar, och öka möjligheterna till rörlighet betydligt. Stipendierna kommer att anpassas mer och hänsyn kommer att tas till både terminsavgifter och uppskattade utgifter för studierna. När det gäller terminsavgifter har vi haft ett nära samarbete med Danmarks ständiga representation och en expert från det danska utbildningsdepartementet, vilket har hjälpt oss att hitta en kompromiss som vi alla kan godta. Offentlig-privata partnerskap med universiteten kommer att uppmuntras, och problemet med kompetensflykt kommer att ägnas särskild uppmärksamhet. Inom ramen för insats 2 kommer medel att inriktas och användas i enlighet med målen för utvecklingsinstrumenten och instrumenten för yttre förbindelser. Den information som finns att tillgå på universiteten ska bli tydligare. Utvärderingsrapporten ska vara klar om två år, och den kommer att vara utförligare och indelad i insatser och geografiska områden.
<P>
Avslutningsvis vill jag säga att Erasmus Mundus är ett bra program som ger en positiv bild av EU i dessa svåra tider. Så jag hoppas att parlamentet gör som många studenter, akademiker och forskare i både EU och övriga världen önskar och godkänner det.
<SPEAKER ID="146" NAME="Ján Figeľ">
ledamot av kommissionen. - (EN) Herr talman! Jag är glad över att vara här och än en gång kunna uttrycka min tacksamhet över att utbildning får ett så stort politiskt stöd, i och med den andra omgången av Erasmus Mundus de kommande fem åren. Att nå en överrenskommelse i första behandlingen skulle verkligen bekräfta det stödet.
<P>
Jag vill särskilt tacka föredragande Mariella De Sarnez, men även utskottet för kultur och utbildning och de andra utskotten, i synnerhet utskottet för utrikesfrågor och utskottet för utveckling, som vi har haft ett tätt samarbete med.
<P>
Som föredraganden sa är programmets kvalitet av världsklass. Det främjar interkulturell förståelse, personliga kontakter, och sedan programmet inrättades har vi fått mer än hundra gemensamma masterprogram i Europa. Över 7 000 stipendier har delats ut till studenter och akademiker. Och jag tror att vi med den ökade budgeten som nämndes, och här riktar jag ett särskilt tack till parlamentet och rådet, kommer att kunna möta den växande efterfrågan och den ökade entusiasmen för programmet. I andra omgången av programmet kommer man att fortsätta med de befintliga insatserna, men även att skapa nya. Det finns nya inslag, som att programmets räckvidd utvidgas till att omfatta doktorandnivå, och att universitet i tredjeländer kan delta i de gemensamma programmen samt att EU:s studenter kommer att kunna söka heltidsstipendier för gemensamma master- och doktorandprogram.
<P>
Som redan har påpekats kommer samarbetet med tredjeländer att samlas under ett och samma tak. Partnerskap som finansieras inom ramen för denna insats kommer att fortsätta, och de kommer att bidra till att kunskap överförs samt att utbyten sker mellan studenter och professorer på samtliga nivåer inom den högre utbildningen. Givetvis kommer de inblandade ländernas behov och prioriteringar att respekteras även fortsättningsvis, på ett sätt som främjar ländernas utveckling.
<P>
Jag är glad över att parlamentet och rådet har gett sitt stöd till den programutformning vi föreslagit, och jag välkomnar även de värdefulla bidragen när det gäller visum, missgynnade grupper och minimikrav för de nya doktorandprogrammen.
<P>
Till sist vill jag gratulera parlamentet för deras arbete, för det var inte lätt. I kommissionen ställer vi oss helt bakom den överrenskommelse som gjorts, vilket återspeglas i de kompromissändringar som lagts fram av Marielle De Sarnez, Doris Pack, Ljudmila Novak, Christa Prets och Helga Trüpel. Så fort det formella lagstiftningsförfarandet är färdigt kommer vi att publicera inbjudan att lämna förslag, för att man på ett så smidigt sätt som möjligt ska kunna fortsätta med nuvarande program och välja ut nya program.
<SPEAKER ID="147" NAME="Samuli Pohjamo">
föredragande för yttrandet från utskottet för utrikesfrågor. - (FI) Herr talman! Som föredragande för yttrandet från utskottet för utrikesfrågor vill jag ta upp programmets utrikespolitiska dimension. Medel till programmet tas från det europeiska grannskaps- och partnerskapsinstrumentet och instrumentet för stöd inför anslutningen.
<P>
De ändringsförslag som utskottet för utrikesfrågor har lagt fram är ett försök att se till att programmets mål speglar dessa politiska prioriteringar. Mitt utskott påminde även om parlamentets rätt att övervaka genomförandet av det gemensamma biståndet och efterlyste bättre visumbestämmelser. Många av utskottets ändringsförslag har tagits med, och för det vill jag tacka föredragande Marielle De Sarnez och utskottet för kultur och utbildning. Dessutom vill jag poängtera hur viktigt det interinstitutionella avtalet om sund ekonomisk förvaltning är, och även beslut 1999/468/EG, och då i synnerhet artikel 8, där det fastslås att kommissionen ska rådfråga parlamentet.
<P>
Slutligen vill jag påminna om EU:s värderingar och utrikespolitiska målsättningar för genomförandet av programmet, och om behovet av bättre information om programmet i tredjeländer.
<SPEAKER ID="148" NAME="Alessandro Battilocchio">
föredragande för yttrandet från utskottet för utveckling. - (IT) Herr talman, mina damer och herrar! Först av allt vill jag tacka föredragande Marielle De Sarnez, som har satt ihop ett sammanfattande betänkande som är utmärkt, trots att kommissionen och framför allt rådet inte visat sig särskilt villiga att lyssna på parlamentet alla gånger.
<P>
Utskottet för utveckling antog mitt betänkande enhälligt. En del av våra kommentarer har godkänts, medan det finns andra punkter som vi inte är riktigt nöjda med. Vi kände dock ett ansvar, och valde att backa lite, eftersom vi anser att det viktigaste är att programmet godkänns i första behandlingen, så att det kan träda i kraft den första januari nästa år.
<P>
Det är utmärkt att man fyrdubblar medlen till studenterna, men jag vill påpeka att en stor summa har tagits från medel som avsatts för utveckling: Utvecklingsinstrumentet (DCI) och Cotonouavtalet. Vi kommer därför vara noga med att begära att lagstiftningen efterlevs till fullo, särskilt när det gäller utvecklingsinstrumentet. Just nu vill jag lyckönska alla de unga människor i Europa och hela världen som vill utbilda sig och växa, som i kamratanda och gemenskap kommer att få ta del av denna fantastiska erfarenhet.
<SPEAKER ID="149" NAME="Teresa Riera Madurell">
föredragande för yttrandet från utskottet för kvinnors rättigheter och jämlikhet mellan kvinnor och män. - (ES) Herr talman, herr kommissionsledamot! I utskottet för kvinnors rättigheter och jämlikhet mellan kvinnor och män anser vi att den första etappen av programmet inte var lika lyckad när det gäller de kvinnliga deltagarna. Förvisso var 44 procent av studenterna kvinnor, men deltagandet varierade mycket mellan de olika länderna, och endast 22 procent av akademikerna var kvinnor, vilket i vår mening är oacceptabelt.
<P>
För den andra etappen har vi två mål. För det första, att man än en gång värnar om lika rätt till utbildning i syfte att skapa rättvisa och demokratiska samhällen, och för det andra, att öka antalet kvinnliga deltagare för att förhindra att kompetens slösas bort inom vetenskap och kultur. Detta kan uppnås genom urvalskriterier där hänsyn tas till kön, en jämn könsfördelning inom programmets kommitté och könsuppdelade uppgifter i utvärderingsrapporterna.
<P>
Vi är medvetna om att kvinnors situation i många länder är ett hinder för jämlikhet, men vi anser att det krävs ytterligare ansträngning från kommissionens sida.
<P>
Jag gratulerar föredraganden.
<SPEAKER ID="150" NAME="Ljudmila Novak">
för PPE-DE-gruppen. - (SL) Eftersom så många utskott deltog i diskussionerna om Erasmus Mundus-programmet var det ingen lätt uppgift för föredraganden att hitta kompromisslösningar. I Gruppen för Europeiska folkpartiet (kristdemokraterna) och Europademokrater vill vi absolut att programmet antas snarast möjligast, i första behandlingen, så att vi kan påbörja genomförandet nästa år.
<P>
Global utveckling kräver att man utbyter sakkunskap och vetenskapliga framsteg samt att unga forskare uppmuntras att vara aktiva. Programmet främjar kvalitet och en jämn könsfördelning, och gör det även möjligt för personer med särskilda behov att delta på lika villkor.
<P>
Vi vill locka unga forskare från tredjeländer, men det får inte leda till kompetensflykt från länder där det redan råder brist på utbildad arbetskraft i kampen för att minska fattigdomen. Allt för ofta händer det att vi hjälper med ena handen och stjälper med andra.
<P>
Precis som när det gäller annat vill Gruppen för Europeiska folkpartiet (kristdemokraterna) och Europademokrater att man tar bort administrativa hinder och förbättrar viseringssystemet, så att de allra bästa studenterna och forskarna kan ägna sig åt sina studier och sin forskning utan att behöva oroa sig för administrativa hinder som kan leda till att de inte kan påbörja studierna.
<SPEAKER ID="151" NAME="Lissy Gröner">
för PSE-gruppen. - (DE) Herr talman, fru kommissionsledamot, mina damer och herrar! Genom att stödja Erasmus Mundus-programmet ger Europaparlamentet rätt signal i dessa kristider. Att närma sig varandra genom utbildning och utveckla EU som spetskompetenscentrum för lärande på global nivå, är något som socialdemokratin traditionellt eftersträvar.
<P>
Budgeten på 950 miljoner euro för denna period förefaller dock blygsam, särskilt i jämförelse med de hundratals miljarder som bankdirektörernas misstag nu kostar oss.
<P>
Man bör fortsätta sträva mot det kvalitetsmål som låg till grund för programmets första etapp. Det nya programmet är tänkt att främja interkulturell förståelse och samarbete med tredjeländer samt stimulera dessa länders utveckling inom högre utbildning. Jämfört med det första initiativet, är de viktigaste nya punkterna inkludering av gemensamma doktorandprogram, ökade stipendier och ett intensifierat strukturellt samarbete med universitet i tredjeländer.
<P>
Det har gjorts framsteg inom alla områden. Master- och doktorandprogrammets syfte är att främja spetskompetens inom högre europeisk utbildning internationellt. Även här har gjorts framsteg. De ökade utgifterna för studenter från tredjeländer har tagits med i beräkningen, och tack vare vår föredragandes förhandlingsförmåga har de grundläggande kriterierna som parlamentet ville införa i Erasmus Mundus III förbättrats.
<P>
Våra mål med geografisk balans, balans mellan könen och avskaffande av hinder när det gäller visum, har vunnit rådets stöd. Vi lyckades med det i ”ungdomsprogrammet”, och nu behöver vi göra likadant med Erasmus.
<SPEAKER ID="153" NAME="Hannu Takkula">
för ALDE-gruppen. - (FI) Herr talman, kommissionsledamot Figel'! Först vill jag tacka vår duktiga föredragande Marielle De Sarnez för Erasmus Mundus-programmet. Precis som kommissionsledamoten påpekade, har programmet stor betydelse: Det är exemplariskt. Det är en av de framgångssagor som EU har lyckats utforma och genomföra, och jag tror att programmet i dess nya tappning kommer att växa och bli en ännu större framgång.
<P>
Nu ger vi även studenter i tredjeländer möjlighet att delta i programmet och använda det för att öka sina kunskaper och färdigheter, för att sedan återvända till hemlandet och skapa välstånd också där. Det är vikigt att stort fokus läggs på utvecklingssamarbetet och den sociala aspekten, eftersom vi i EU måste vara beredda att dela med oss till andra världsdelar, och på så sätt bygga upp Europa och den värld vi alla delar på.
<P>
Unga forskare, unga studenter och lärare kommer att gå i spetsen när vi bygger Europa i enlighet med Lissabonstrategins mål. Det krävs innovation och forskning, och vi behöver skapa mervärde, för att den ekonomiska tillväxten ska bli hållbar de närmaste decennierna.
<P>
I programmet har jämlikhet ägnats särskild uppmärksamhet. Det är viktigt att vi ser till att bevara jämlikheten, och att även funktionshindrade kan delta helt och fullt i programmen. Många har uttryckt oro över problemen med byråkrati och visumbestämmelser. Förhoppningsvis kommer vi att kunna åtgärda detta och därmed se till att programmet ger snabba resultat. Då kommer vi få se de framgångssagor som det leder till.
<P>
Tack herr talman och Marielle De Sarnez. Ni har gjort ett enastående arbete, och vi har mycket att vinna på att fortsätta samma väg.
<SPEAKER ID="154" NAME="Mikel Irujo Amezaga">
för Verts/ALE-gruppen. - (ES) Herr kommissionsledamot, Marielle De Sarnez! Jag tror att er villighet att uppnå enighet om ändringsförslagen möttes med stor tacksamhet i utskottet, och det är samma sak här.
<P>
Som ni påpekade är ett av programmets syften att sända ut en positiv bild. Enligt oss är det positiva med betänkandet att man sökt och hittat en bra balans mellan vad man i det ursprungliga förslaget kallade kvalitet och den verkliga innebörden av utvecklingssamarbete. Jag tycker att behovet av kvalitet för att undvika kompetensflykt återspeglas tydligt i ändringsförslagen. Här har vi lyckats uppnå enighet, vilket vi ser som en mycket positiv följd av betänkandet. En annan positiv sak är den ökade kontroll som tas upp i punkten om beviljande av stipendier, vilket även det var ett ändringsförslag från vår grupp. Jag vill därför tacka Marielle De Sarnez ännu en gång och gratulera utskottet för betänkandet.
<SPEAKER ID="155" NAME="Koenraad Dillen" AFFILIATION="NI">
(NL) Herr talman! Jag kommer eftertryckligen att rösta mot betänkandet i morgon, eftersom Erasmus Mundus-programmet i dess nuvarande utformning är fullkomligt oacceptabelt. Det är oacceptabelt eftersom programmet i alldeles för stor utsträckning ger företräde åt studenter från länder utanför EU jämfört med studenter från EU.
<P>
Siffrorna talar för sig själva. Sedan programmets start 2004 har cirka 4 150 studenter från länder utanför EU deltagit. Bidraget för ettåriga program är 21 000 euro, och 42 000 euro för tvååriga program. Det innebär att den totala kostnaden för deltagande studenter från länder utanför EU uppgår till 161 850 000 euro.
<P>
Omkring 200 studenter från EU har deltagit i programmet, och de fick i genomsnitt 3 100 euro för att studera utanför Europa. Den totala kostnaden för det är endast 620 000 euro.
<P>
Denna sortens diskriminering är oacceptabel och det är därför helt fel att förlänga programmet.
<SPEAKER ID="156" NAME="Manolis Mavrommatis" AFFILIATION="PPE-DE">
(EL) Herr talman, herr kommissionsledamot! Jag vill börja med att gratulera föredraganden till ett utmärkt arbete och för att ha samordnat de andra utskottens arbete på ett så bra sätt. Mellan 2004 och 2008 delades 4 424 stipendier ut till studenter från tredjeländer och 323 universitet deltog i programmet. Det ger oss ett hum om dess omfattning.
<P>
Det nya Erasmus Mundus-programmet behöver anpassas efter den ökade efterfrågan på rörlighet, och samtidigt behålla samma standard. Jag ser det som centralt att man ger stipendier till doktorander för att öka rörligheten i Europa och tredjeländer, med tanke på att deras rörlighet var tidsbegränsad förut.
<P>
Jag håller även med föredraganden om att när man fastställer stipendiernas belopp måste hänsyn tas till terminsavgifter, andra utgifter för studierna och kostnader för vistelsen i mottagarlandet. Kommissionen borde diskutera möjligheten att erbjuda särskilda incitament till länder som Grekland, Österrike, Slovakien och de nya medlemsstater som är underrepresenterade i Erasmus Mundus-föreningarna. Det skulle bidra till att harmonisera politiken för att öka rörligheten i samband med högre utbildning inom EU.
<SPEAKER ID="157" NAME="Christa Prets" AFFILIATION="PSE">
(DE) Herr talman, herr kommissionsledamot! Vi kan glatt konstatera att efter fem år, det vill säga så länge som programmet funnits, kan vi redan se förbättringar och därmed gå ett steg längre både vad gäller innehåll och finansiering.
<P>
Parlamentet är vanligtvis inte så ivrigt att anta betänkanden redan i första behandlingen, men detta betänkande är så välskrivet och vårt stöd för innehållet så starkt att det känns viktigare att nå ett avslut i första behandlingen än att stoppa projektet. Studenterna skulle inte förstå varför vi skulle behöva en andra behandling. Jag tycker verkligen att det är viktigt att främja interkulturell förståelse och samarbete med tredjeländer, och inte, som vissa av våra kolleger just uttryckte, att krasst räkna ut vad vi får ut av det ena eller det andra. Utbyten har alltid varit mycket givande, och vi har alltid fått mycket ut av dem. De gagnar alla. Att se det på något annat sätt är trångsynt och ganska småsint.
<P>
Det är också viktigt att vi främjar programmet genom att sprida mer information i länder som inte är så delaktiga och förenkla vissa saker. Det är till exempel viktigt och nödvändigt att vi når en överrenskommelse angående visumfrågan, och att terminsavgifterna blir enhetliga i alla länder. Det behövs fler jämförelsemodeller och förenkling för att ta projektet ett steg längre. Ländernas geografiska närvaro är viktig för att projektet ska bli lyckat.
<P>
Men vi kan vara stolta över dessa fem år, och vi kommer säkert att göra ännu större framsteg i framtiden. Det överrensstämmer med utbytet och Europeiska året för interkulturell dialog 2008, som inte får fastna i diskussionsstadiet, utan måste omsättas i handling.
<SPEAKER ID="158" NAME="Ramona Nicole Mănescu" AFFILIATION="ALDE">
(EN) Herr talman! Jag vill gratulera Marielle De Sarnez för detta omfattande betänkande och de generösa målen. Det är verkligen viktigt att programmet hjälper välkvalificerade studenter och akademiker att skaffa sig kvalifikationer och erfarenhet inom EU för att kunna leva upp till arbetsmarknadens krav, och att dessa studenter och akademiker inom den specifika ramen för partnerskap uppmuntras att dela med sig av det de lärt sig när de återvänder till hemlandet.
<P>
Jag vill påpeka att Erasmus Mundus tack vare den ökade rörligheten mellan EU och tredjeländer kommer att ge ett mer strukturerat internationellt samarbete mellan högre läroanstalter, och göra Europas högre utbildning tillgängligare och synligare runtom i världen. Jag understryker att programmet bör genomföras i enlighet med målen för akademisk kvalitet och med en balanserad geografisk fördelning, för att undvika att vissa EU-länder blir underrepresenterade och att asiatiska länder överrepresenteras på kostnad av till exempel studenter från Medelhavsländerna eller AVS-länderna.
<SPEAKER ID="159" NAME="Rodi Kratsa-Tsagaropoulou" AFFILIATION="PPE-DE">
(EL) Herr talman, herr kommissionsledamot! Jag vill börja med att gratulera er för era ansträngningar och för det nya program som ni har presenterat. Jag vill även gratulera föredragande Marielle De Sarnez, och mina kolleger som arbetat för att ta fram ett bättre förslag och ett bra avtal. Jag vill understryka hur mycket programmet betyder för rörligheten i Europa, eftersom det gör det möjligt för EU-medborgarna att upptäcka omvärlden samtidigt som det bidrar till Europas roll för utvecklingen av och dialogen mellan den moderna världens olika kulturer.
<P>
Låt mig även påminna parlamentet om att programmet kan fungera som ett komplement - och här måste vi ta tillvara på alla möjligheter utan några överlappningar - till två viktiga nya instrument som står till vårt förfogande: Europa-Medelhavsuniversitetet och Europeiska institutet för Innovation och teknik.
<P>
Jag vill också lyfta fram att vi måste beakta både den kvalitativa utvärderingen och analysen, och även siffrorna, som ibland är väldigt uppmuntrande och ibland nedslående. Vi behöver ta reda på vilka länder som inte deltar och varför de inte gör det, eftersom de metoder som används för att tillämpa, hantera och utvärdera Erasmus varierar mycket från ett universitet till ett annat.
<P>
Därför är det synd att dessa möjligheter går förlorade på grund av vissa läroanstalters felaktiga tillämpning eller byråkratiska problem i de olika länderna.
<SPEAKER ID="160" NAME="Silvia-Adriana Ţicău" AFFILIATION="PSE">
(RO) 2004 studerade 2,5 miljoner studenter i andra länder, men 70 procent av dem studerade i sex länder. 2007 gick 1,84 procent av EU:s BNP till forskning och innovation. Jag vill nämna några fler siffror: 81 procent av de medel som var avsatta till forskning och utveckling användes i industrisektorn, men endast 42 procent av industriföretagen bedriver innovationsverksamhet. Det innebär att om vi vill ha en konkurrenskraftig ekonomi behöver vi forskare och personer med master- och doktorandexamen.
<P>
Vi behöver fortsätta med Erasmus-programmet. Vi behöver utvidga programmet till att omfatta doktorander också. Vi måste även avsätta mer medel till de EU-medborgare som deltar i programmet. Jag vill poängtera hur viktiga studier I utländska språk är i det nya Erasmus Mundus-programmet. Till sist vill jag säga att det även borde avsättas mer medel till Erasmus för unga entreprenörer.
<SPEAKER ID="161" NAME="Zita Pleštinská" AFFILIATION="PPE-DE">
- (SK) Herr kommissionsledamot! Järnridåns fall har gett stora möjligheter för de unga i EU-27, särskilt när det gäller utbildning. Utbytesbesök och doktorandprogram vid välrenommerade universitet främjar kommunikationen, så det var med stort intresse som jag lyssnade på föredragandens och kommissionsledamot Figeľs utförliga redogörelse.
<P>
Jag minns min egen tid som student, då jag som slovakisk medborgare fick chansen att studera vid arkitekturfakulteten på Budapests universitet. Jag såg med avund på hur mina studiekamrater åkte till Paris för att skaffa sig arbetslivserfarenhet. Jag kunde inte få franskt visum. Gudskelov har inte våra barn sådana problem.
<P>
Så jag instämmer med de kolleger som har tagit upp behovet av att förenkla visumbestämmelserna för studenter från tredjeländer - studenter från Ukraina, Vitryssland, Georgien och Moldavien som vill lära sig om hur andra studenter i EU har det. En sådan förändring skulle ge en tydlig signal till de länder som vi vill ska närma sig EU.
<SPEAKER ID="162" NAME="Marusya Ivanova Lyubcheva   -" AFFILIATION="PSE">
(BG) Herr talman, herr kommissionsledamot! Det är särskilt viktigt att utvidga Erasmus Mundus-programmet genom att försöka använda det som ett effektivt redskap för att förbättra standarden på den högre utbildningen i medlemsstaterna och övriga länder inom programmets geografiska räckvidd. Om det är viktigt att arbetsmarknaden erbjuder rörlighet för mänskliga resurser måste det gemensamma utbildningsområdet och ekonomiska området erbjuda rörlighet för att skaffa rätt kvalifikationer.
<P>
Jag vill gratulera kommissionen och föredraganden till deras arbete med att effektivisera genomförandet av det utökade programmet. Programmet är en anledning till och en möjlighet att skapa utbildningsprogram med liknande innehåll, vilket kommer underlätta processen och bidra till att utbilda akademiker och doktorander i framtiden, och ge oss en utbildning som överrensstämmer med EU:s ekonomiska prioriteringar. Integration inom utbildningen kommer att bidra till den allmänna utvecklingen. Programmet kommer rätt i tiden med tanke på det sjunkande intresset för doktorandprogram i många länder och de förändrade förutsättningarna för att få och ge högre utbildning.
<P>
Tack.
<SPEAKER ID="163" NAME="Mihaela Popa" AFFILIATION="PPE-DE">
(RO) När vi pratar om Erasmus Mundus, pratar vi om utbyte av tänkesätt. Den typen av utbyte sker framför allt genom rörlighet, utbyte av åsikter och främjande av flerspråkighet, men även som kommissionsledamoten påpekade, genom personliga kontakter.
<P>
Erasmus Mundus är av stor betydelse för studenter, doktorander och lärare, eftersom vi lever i ett rörligt Europa där varje land behåller sin egen identitet, men samtidigt anstränger sig för att lära känna och förstå de andra. För att studenter ska kunna ta vara på de möjligheter som EU erbjuder är det oerhört viktigt att det är lätt att få information i god tid, på ett lämpligt och professionellt sätt.
<P>
Därför har jag lagt fram ett ändringsförslag till detta förslag till betänkande, där jag efterlyser ett system för rörlighet för masterprogram, som ska innehålla en europeisk Erasmus Mundus informationsportal. Programmet är i första hand viktigt för att sprida de värderingar som EU är grundat på till allmänheten. Jag tänker då på respekt för de mänskliga rättigheterna, social mångfald, tolerans, och sist men inte minst, fred, som vi behöver så väl i denna värld.
<SPEAKER ID="164" NAME="Dumitru Oprea" AFFILIATION="PPE-DE">
(RO) Angående rörlighet och Erasmus-programmet, rapporterade i morse radiostationerna i den rumänska staden Iaşi att det kommer att ske något väldigt speciellt på onsdag. Mer än 100 unga människor från över 17 länder kommer att firas i universitetets föreläsningssal, där universitetets ledning och stadens unga kommer att välkomna dem på traditionsenligt sätt med bröd och salt. Vad mer kan man önska än att unga från hela Europa samlas på olika språk i en multikulturell anda? Jag tycker att det är en bra idé att utvidga programmet för de bästa studenterna som kan flest främmande språk. Europa kan inte annat än ha nytta av det.
<SPEAKER ID="165" NAME="Czesław Adam Siekierski" AFFILIATION="PPE-DE">
(PL) Unga människors utbytesbesök är ett av EU:s flaggskeppsprojekt. Det är det bästa sättet för oss att använda våra resurser, eftersom utbytet bidrar på ett ovärderligt sätt till ett verkligt enande och samarbete världen över.
<P>
Eftersom vi diskuterar den andra omgången av Erasmus Mundus-programmet, vill jag ta upp frågan om ortval. Jag tänker på EU-medborgare som reser till utvecklingsländer eller Balkanländerna. Jag anser att man utöver de utökade stipendierna som föreslås bör uppmuntra EU-medborgare även på andra sätt att resa till dessa länder. Deltagare i utbyten med mindre populära länder skulle lära sig att uppskatta lokala traditioner samt den lokala kulturen och politiken. De skulle få en bättre förståelse för mer avlägsna länder och befolkningsgrupper, som vi ofta har en fragmenterad bild av som grundar sig på negativa stereotyper.
<P>
Jag tycker att vi ska främja ungdomsutbyten med Vitryssland, Ukraina och Georgien. Att tillbringa tid på våra institutioner för högre utbildning skulle vara en utmärkt möjlighet för studenter från dessa länder att utvecklas i enlighet med västerländska normer. De skulle kunna lära sig hur vår demokrati fungerar och sedan använda det som en modell.
<P>
EU är djupt engagerat för att stödja politiker i dessa länder som har ett västerländskt synsätt. Dagens studenter kan vara morgondagens elit. De skulle kunna använda det de lärt sig under sin tid vid våra lärosäten för att försöka skapa förändring i hemlandet.
<SPEAKER ID="166" NAME="Tadeusz Zwiefka" AFFILIATION="PPE-DE">
(PL) Herr talman! Europa är i stort behov av framstående hantverkare, forskare och framstående experter. Därför välkomnar jag verkligen nästa etapp av Erasmus Mundus-programmet som syftar till att utbilda dem. Programmet kommer lägligt, med tanke på hur Europas institutioner för högre utbildning är rankade internationellt för närvarande. Tyvärr klarar de sig inte så bra just nu och rankas inte särskilt högt, jämfört med hur det såg ut för bara några årtionden sen.
<P>
Jag vill dock lyfta fram några rättsliga frågor som rör Erasmus Mundus-programmet. En dubbel examen erkänns inte juridiskt i alla medlemsstater. Den nationella lagstiftningen måste anpassas för att individer ska ha någon nytta av programmet. En annan viktig sak som jag vill ta upp är att vi bör övervaka de som deltar i programmet. Studenter från tredjeländer kommer till oss, trots att en del av dessa länder tyvärr inte blivit demokratiska än. Jag har informerats om att Vitryssland inte skickar hit de bäst lämpade, utan bara personer som har stöd av Lukasjenkos diktatur och lokala KGB.
<SPEAKER ID="167" NAME="Jamila Madeira" AFFILIATION="PSE">
(PT) Herr talman, mina damer och herrar! Jag vill be om ursäkt igen för att jag var sen. I år firar vi Europeiska året för interkulturell dialog. Det är redan ett etablerat faktum att alla måste delta, och att utbildning, kunskap och kontakten mellan olika kulturer är av central betydelse. Därför har många av initiativen i samband med Europeiska året för interkulturell dialog genomförts genom olika typer av insatser och åtgärder.
<P>
Erasmus Mundus-programmet har också en viktig roll i detta och ingår redan i den nya förordningen. Erasmus Mundus-programmet är ett viktigt bidrag till skapandet av kompetenscentrum i EU, och det kommer i viss utsträckning att begränsa kompetensflykten från EU. Programmet har också en central roll när det gäller att främja europeiska värderingar bland tredjeländers medborgare som kommer hit för att studera och upptäcker vår gamla världsdels enastående kulturella och språkliga mångfald, som utgör en verklig lockelse och skiljer EU från andra modeller som finns i övriga världen.
<P>
Det har dock förekommit vissa problem när det gäller dialog och interkulturell förståelse. Erasmus Mundus-studenter har ofta svårt att få och förnya visum, vilket gör att studenterna hamnar i en situation där de vistas halvt olagligt i EU, då de deltar i samma program men med turistvisum som ibland inte är giltiga längre.
<P>
Jag anser att det är absolut nödvändigt och bråttom att hitta en lösning som gör att viseringsförfarandet för dessa studenter blir snabbt, effektivt och öppet. Språkkunskaper är också nödvändiga eftersom de ger en kulturell förståelse och samexistens även utanför den akademiska sfären. Så vi måste verkligen se till att den premissen införs. Till sist måste jag tacka Marielle De Sarnez för hennes tillvägagångssätt och för det väl avvägda betänkandet.
<SPEAKER ID="168" NAME="Ján Figeľ">
ledamot av kommissionen. - (SK) Jag vill uttrycka min tacksamhet, särskilt för den entusiastiska diskussionen, som har ökat enigheten när det gäller bättre och ökad rörlighet, det vill säga ett Europa som genom utbildning förbereder både de egna studenterna och utländska studenter för en mer internationell miljö och ett ökat ansvar. Jag vill bara tillägga några saker.
<P>
Jag håller fullkomligt med om att Erasmus Mundus är ett mycket viktigt instrument, inte bara för rörligheten, utan även för processen med att göra europeiska universitet mer attraktiva och skapa ett europeiskt område för högre utbildning - det vill säga Bolognaprocessen. Redan efter några år har processen kommit att omfatta hela den europeiska kontinenten, men även länder utanför Europa har blivit delaktiga, och Europa spelar en viktigare roll för den internationella rörligheten i dag. Till exempel är det delvis tack vare Erasmus Mundus som vi nu kan konstatera, utifrån offentlig statistik från Kina, att det på universitetsnivå är fler kinesiska studenter som åker till Europa än till Förenta staterna.
<P>
Av de högst rankade universiteten i Shanghai-rankningen deltar 75 procent i Erasmus Mundus-programmet. Det är ett utmärkt resultat efter bara fyra år. Vad gäller kvaliteten på urvalet, innebär det faktum att det under dessa fyra år fanns åtta sökande till varje plats att urvalsunderlaget var utmärkt, och det bekräftar även att efterfrågan är stor och att programmet håller en god kvalitet. Ett universitet eller ett konsortium av sju får chansen. Med andra ord väljs ett konsortium ut av sju anbudsgivare. Det faktum att 15 procent lyckas är ytterligare en bekräftelse på kvalitetsnivån.
<P>
Vi kommer att göra allt vi kan för att se till att informationen når farm där den saknas, så att spridningen av och deltagandet i programmet ökar. Det gäller särskilt de nya medlemsstaterna, men även på internationell nivå. Som ni vet lanserar vi nu en väldigt viktig webbplats som heter study-in-europe.org. Den kommer vara till nytta för de som vill ha särskild information. Vi kommer dessutom göra specialinriktade informationskampanjer.
<P>
Programmet anpassas så att det omfattar rörlighet i båda riktningar, både till och från medlemsstaterna, vilket jag ser som en mycket viktig kvalitativ förändring som kommer att ge resultat. Vi ville och vill fortfarande att de gemensamma examen och de gemensamma studieprogrammen ska bidra till reformeringsprocessen, och till att göra det mer attraktivt att studera i Europa. Sammanfattningsvis kan jag konstatera att efter fyra år är Erasmus Mundus ett av de högst rankade internationella programmen, och jag tror att det med tiden kommer att höja de europeiska universitetens status, så att de inte längre sackar efter i en sorts andra division, utan hamnar bland världens bästa. Det är syftet med vårt samarbete.
<P>
Tack så mycket, och lycka till med genomförandet av programmet.
<SPEAKER ID="169" NAME="Marielle De Sarnez">
föredragande. - (FR) Herr talman! Jag vill tacka mina många kolleger som har uttalat sig. Jag ställer mig bakom allt som de har sagt och jag är väldigt glad över att det råder så stor enighet bland oss i kväll.
<P>
Ett stort tack till Europeiska kommissionen för dess hjälp med arbetet. Ett stort tack till utskottet för kultur och utbildning, dess ordförande och utskottets sekretariat, som har deltagit väldigt aktivt. Ett stort tack till alla ledamöter i utskottet för kultur. Ett stort tack även till de som har uttalat sig från utskottet för utveckling, utskottet för utrikesfrågor, utskottet för kvinnors rättigheter och jämlikhet mellan kvinnor och män.
<P>
Kortfattat vill jag säga att jag håller med er helt i era målsättningar. Vi måste öka andelen kvinnliga deltagare i programmet och se till att medlen används i enlighet med målen för utvecklingsinstrumenten och instrumenten för yttre förbindelser. Här måste och kommer parlamentet vara uppmärksamt de närmaste åren.
<P>
Om vi når en överrenskommelse i första behandlingen, vilket jag tror att vi kommer att göra i morgon bitti, så är det tack vare att vi alla har deltagit fullt ut. Vår kontakt med Europeiska kommissionen, våra kollegers ändringsförslag, diskussionerna i utskottet för kultur, det arbete som utförts av de utskott som kommit med yttrande - allt detta har i slutändan resulterat i programmets goda kvalitet. Jag är uppriktigt tacksam för det. Genom att visa att Europa kan ha krävande värderingar och samtidigt vara generöst har vi åstadkommit något viktigt.
<SPEAKER ID="170" NAME="Talmannen">
Debatten är avslutad.
<P>
Omröstningen kommer att äga rum på torsdag.
<P>
Skriftliga förklaringar (artikel 142)
<SPEAKER ID="999" NAME="Alessandro Battilocchio  " LANGUAGE="IT">
Tack herr talman! Som jag redan påpekat i mitt tidigare inlägg, är utskottet för utveckling positivt inställt till Erasmus Mundus-programmets målsättningar och vi stöder förslaget. Mitt betänkande innehöll förslag som föredraganden har antagit. Fast jag vill be kommissionen om en sak: Låt oss inte upprepa våra tidigare misstag. För bara några månader sedan var vi tvungna att vända oss till EG-domstolen för att se till att de rättsliga bestämmelserna i finansieringsinstrumentet för utvecklingssamarbete efterlevdes. Principen som vi vill hålla fast vid är enkel: Samtliga medel som avsatts för utveckling måste användas till utveckling. Vi konstaterar att kommissionsledamot Figeľ är engagerad i frågan, och vi kommer att övervaka noga att lagstiftningen följs helt och fullt.
<SPEAKER ID="998" NAME="Genowefa Grabowska  " LANGUAGE="PL">
Som ledamot i Europaparlamentet och erfaren lärare inom den högre utbildningen har jag många gånger sett fördelarna med kontakt institutionerna för högre utbildning emellan och studenter emellan. Därför stöder jag betänkandet till fullo och ställer mig bakom föredragandens förslag. Studentutbytet som EU infört är nu välutvecklat och har blivit ett strålande exempel på övernationellt och ovanligt effektivt samarbete. Mer än en miljon studenter har redan utnyttjat möjligheten att studera i ett annat EU-land. Erasmus Mundus är ett nyare program för studenters rörlighet och akademiskt samarbete. Det kommer även fortsättningsvis att erbjuda personer från länder utanför EU möjligheten att studera i EU-länder. Tack vare detta program kommer dessutom europeiska studenter få möjligheten att skaffa sig erfarenheter vid partnerinstitutioner runtom i världen.
<P>
Europaparlamentet är den enda EU-institutionen som utses genom ett demokratiskt val. Jag tror att parlamentets engagemang i detta program ökar dess status och garanterar att det får ett bättre anseende i medlemsstaterna, universitetsstäderna och berörda institutioner för högre utbildning.
<P>
Därför stöder jag alla förslag och idéer om att undanröja administrativa hinder och andra faktorer som gör programmet mindre tillgängligt och kanske avskräcker potentiella deltagare. Jag vädjar om att vi gör det så lätt som möjligt för de som deltar i programmet att få visum. Jag är säker på att det är värt det. Att ge många studenter tillgång till programmet är den bästa investering vi kan göra. Det kommer att ge ett intellektuellt kapital som Europa alltid kan luta sig tillbaka på.
<SPEAKER ID="171" NAME="Maria Petre  " AFFILIATION="PPE-DE">
skriftlig. - (RO) Vi kan konstatera att första etappen av Erasmus-programmet har gått väldigt bra. Ändringsförslagen inför den andra etappen är utmärkta, och inbegripandet av tredjeländer är en bra idé. Samtidigt kan vi konstatera att andelen kvinnor som deltar i programmet har sjunkit.
<P>
Jag anser att vi som en del av samarbetsprogrammet ska sträva mot att skapa en utbildning av högsta kvalitet, främja de europeiska universitetslektorernas personliga utveckling, bidra till den sociala sammanhållningen och främja aktivt medborgarskap och jämlikhet, genom att motarbeta sociala könsstereotyper. Jag anser även att programmet bör göras mer tillgängligt för unga kvinnor från landsbygden och ekonomiskt missgynnade områden och personer med inlärningssvårigheter.
<P>
Det är det enda sättet för oss att bekämpa all sorts diskriminering på lång sikt och öka unga människors och kvinnors aktiva deltagande i det sociala, ekonomiska och politiska livet i hemlandet. Då kommer vi att kunna ge verkligt och användbart innehåll till programmet, som är avsett för alla unga människor från skolor i Europa och tredjeländer.
