<CHAPTER ID="009">
Undertecknande av rättsakter som antagits i enlighet med det ordinarie lagstiftningsförfarandet
<SPEAKER ID="398" NAME="Talmannen">
Kolleger! Vi ska börja med undertecknandet av lagen om det europeiska medborgarinitiativet. Minister Martonyi, herr ordförande, kära ordförande, kära föredragande! I dag behandlar vi juridiska frågor: det mycket viktiga antagandet av en mycket viktig europeisk lagstiftning. Det är viktigt eftersom vi inför ytterligare ett kontrollinstrument för att balansera våra institutioners befogenheter.
<P>
Syftet med denna förordning om det europeiska medborgarinitiativet, som har antagits enligt det ordinarie lagstiftningsförfarandet, är att ge våra medborgare samma möjlighet till politiska initiativ som ministerrådet och parlamentet redan har. En miljon underskrifter behövs - från endast 0,2 procent av våra medborgare - för att uppmana kommissionen att agera i frågor som berör dem direkt. Därmed kan de göra sina röster hörda. Det kommer att skapa en direkt länk mellan medborgarna och unionens institutioner, en som överbryggar klyftan mellan dem, mellan oss alla i EU.
<P>
Europaparlamentet och rådet har arbetat hårt för att få ett snabbt antagande av denna medborgarvänliga förordning vid första behandlingen. Jag skulle vilja tacka alla som har bidragit till denna framgång: De olika ordförandeskapen - särskilt det belgiska och det ungerska - samt kommissionen och parlamentsledamöterna. Jag vill särskilt tacka ordförandena i utskottet för konstitutionella frågor (AFCO) och i utskottet för framställningar (PETI), Carlo Casini och Erminia Mazzoni. Jag kommer att be er att komma fram för undertecknandeförfarandet. De fyra föredragandena, Alain Lamassoure, Zita Gurmai, Diana Wallis och Gerald Häfner - jag hoppas att ni är här och att vi kan gå igenom förfarandet tillsammans - liksom de många andra ledamöter som medverkat som skuggföredragande.
<P>
Ni kan vara stolta över det arbete som utförts för våra medborgare. Tillsammans med rådet ska vi nu underteckna denna handling för att göra den till gällande lag, men först ska jag be vår gäst minister János Martonyi, som ofta kommer att vara närvarande i Europaparlamentet detta halvår, att säga några ord.
<SPEAKER ID="399" NAME="János Martonyi">
rådets ordförande. - (EN) Herr talman! I denna unika och högtidliga stund minns jag Europeiska konventets begynnelse när vi diskuterade hur det som brukade kallas ”det demokratiska underskottet i den europeiska integrationsprocessen” skulle kunna elimineras eller åtminstone minskas. Det fanns ett gemensamt mål som vi alla hade, och det var att förbättra EU:s demokratiska funktion.
<P>
Ett sätt att göra detta har just hittats, och det är att gynna medborgarnas eget deltagande i unionens demokratiska liv. Det var så, och det var därför, rätten till medborgarinitiativ inkluderades i fördraget, och nu kan medborgarna gå direkt till kommissionen och uppmana den att föreslå en EU-lag.
<P>
Jag är helt övertygad om att detta är en milstolpe på vägen mot en utökad demokrati i unionen. Det är också det främsta elementet i direktdemokratin. Det skapar direktkontakt och dialog mellan institutionerna och medborgarna och uppmuntrar gränsöverskridande direktdialog och samarbete. Det främjar också en känsla av delaktighet: Europa är inte de andra - Europa är vi, och Europa kommer att utvecklas på det sätt vi alla tillsammans formar. Ja, vårt motto ”Ett starkt och mänskligt Europa” är beroende av oss alla.
<P>
För att dessa mål skulle kunna nås och fördraget följas måste tydliga och användarvänliga arbetsordningar skapas. Detta har nu skett, och det är resultatet av ett gott samarbete mellan alla institutioner - kommissionen och rådet och först och främst parlamentet. Jag vill särskilt tacka Maroš Šefčovič i kommissionen, jag vill tacka det spanska och det belgiska ordförandeskapet, båda två medlemmar i vår trio, och jag vill verkligen tacka och gratulera parlamentet och alla som medverkade i detta extremt viktiga arbete: utskottsordförandena och även föredragandena Alain Lamassoure, Zita Gurmai, Diana Wallis och Gerald Häfner samt alla andra ledamöter som medverkade i detta extremt viktiga arbete.
<P>
Detta är ett bevis på det utmärkta samarbetet och samförståndet inte bara mellan de europeiska institutionerna, utan också mellan de olika politiska familjerna eller grupperna. Jag kan bara uttrycka min förhoppning om att detta samarbete och samförstånd blir ett föredöme för framtiden, både för institutionerna och för de politiska grupperna.
