<CHAPTER ID="014">
Demokratiseringen i Turkiet (debatt)
<SPEAKER ID="327" NAME="Talmannen">
Nästa punkt är rådets och kommissionens uttalanden om demokratiseringen i Turkiet.
<SPEAKER ID="328" NAME="Diego López Garrido" LANGUAGE="ES">
Mina damer och herrar! Jag har nöjet att tala inför parlamentet om en fråga av yttersta vikt för EU, nämligen frågan om förbindelserna med Turkiet och, mer specifikt, demokratiseringen i Turkiet, som tycks vara det viktigaste målet med debatten, en fråga som inte bara har indirekt anknytning till unionen, utan också direkt eftersom Turkiet är ett kandidatland.
<P>
Det har status som ett kandidatland som har förhandlat i flera år om anslutning till EU, och som bekant kräver vi som en del av Köpenhamnskriterierna att ett land som vill ansluta sig till unionen har stabila politiska institutioner och kan garantera demokrati, rättssäkerhet samt respekt för mänskliga rättigheter och minoriteter.
<P>
Därför måste Turkiet uppfylla dessa krav. Det finns flera kapitel öppna för eventuell förhandling. Vissa är öppna, andra är ännu inte öppna, andra förhandlingar har kört fast, och det är uppenbart att Turkiet är av stor strategisk betydelse för unionen. Dels eftersom det är ett land som har ett europeiskt perspektiv, och dels eftersom det är ett stort land med en växande strategisk betydelse från energiförsörjningssynpunkt, dessutom är det ett land med obestridlig ekonomisk och naturligtvis politisk relevans. Turkiet är för övrigt en del av Nato och är således för vissa av EU-länderna också en bundsförvant inom denna militärallians.
<P>
Det måste sägas att Turkiet har upplevt positiva förändringar. Det europeiska perspektivet har gett Turkiet särskild anledning att följa en väg, i positiv bemärkelse, i riktning mot demokratiseringsförändringar och demokratisk konsolidering. Den nuvarande turkiska regeringen har även inlett vad den kallar det demokratiska initiativet som ett svar på behovet av en rad institutionella förändringar i det turkiska politiska systemet på väg mot landets demokratisering. I förhållande till EU har landets intresse även visats inom regeringen, genom utnämningen av minister Bağış, som jag har talat med många gånger, med särskilt ansvar för förhandlingarna med EU.
<P>
Därför kan vi se hur Turkiet å ena sidan har inlett reformer, utan tvekan stimulerade av det europeiska perspektivet, men å andra sidan kvarstår ännu en del tydliga brister inom det specifika område som denna debatt inriktas på, nämligen området demokrati och respekt för grundläggande friheter.
<P>
Vi anser fortfarande att Turkiet inte har gjort tillräckligt när det gäller skyddsnivåer och garantier för vissa friheter, såsom yttrandefrihet, tryckfrihet, religionsfrihet, eller fackföreningars rättigheter, minoriteters rättigheter, kvinnors och barns rättigheter, kampen mot diskriminering samt jämställdhet mellan kvinnor och män. Detta har lett oss till att föreslå Turkiet, som en del av denna process, en rad konstitutionella reformer, utan vilka det skulle vara svårt att gå vidare på något av dessa områden.
<P>
Därför vill EU, såsom fastställts inom ramen för förhandlingarna med Turkiet, gå framåt i den riktningen, och EU kommer dessutom att vägleda Turkiet vid behov och om EU anser att en viss typ av åtgärd inte går i rätt riktning eller skulle kunna försvåra framstegen.
<P>
Detta skedde faktiskt i samband med det beslut som fattades den 11 december av Turkiets konstitutionella domstol att upplösa DTP (Demokratik Toplum Partisi) och att förhindra ett antal av dess demokratiskt valda företrädare från att bedriva politisk verksamhet. Rådets ordförandeskap uttryckte sin oro över detta beslut som domstolen då fattade, och EU har också med tydlig röst påpekat sin oro över beslutet. EU har också uppmuntrat de reformer som krävs av den turkiska lagstiftningen för att anpassa bestämmelserna om politiska partier till vissa rekommendationer som finns i Europarådets Venedigkommission och relevanta bestämmelser i den europeiska konventionen om skydd för de mänskliga rättigheterna och de grundläggande friheterna, som för övrigt har undertecknats och ratificerats av den turkiska staten och överlämnats till behörig domstol, i detta fall domstolen i Strasbourg.
<P>
Med detta vill jag avsluta min framställning, fru talman. Rådets ordförandeskap kommer även i fortsättningen att fästa stor betydelse vid denna fråga. Varje aspekt av den reformprocess som pågår i Turkiet kommer att följas noga och under alla omständigheter ske inom en ram som vi anser vara positiv, en ram för förhandling och associering med siktet inställt på ett medlemskap. Vi anser att detta är en strategisk ram som vi måste fortsätta med, och det nuvarande spanska ordförandeskapets avsikt är att nya vägar för förhandlingarna bör fortsätta att öppnas och därför, vilket skedde förra året med Turkiet, skulle vi kunna gå in på djupet i dessa förhandlingar.
<SPEAKER ID="329" NAME="Olli Rehn">
ledamot av kommissionen. - (EN) Fru talman, jag välkomnar denna mycket viktiga debatt om Turkiets demokratisering. Jag vill påminna oss alla om att Turkiets anslutningsprocess fortfarande är av strategisk betydelse för EU.
<P>
De demokratiska reformerna och den demokratiska omvandlingen av Turkiet ökar stabiliteten och säkerheten i landet och i EU:s och Turkiets vidare grannskap. Framsteg i Turkiet inspirerar reformivrare och fungerar som en katalysator för demokrati och mänskliga rättigheter i hela regionen.
<P>
Naturligtvis är utvecklingen inte alltid okomplicerad och enbart av positiv natur. Vi ser också en utveckling som ger anledning till oro, och när detta är fallet tar vi upp dessa frågor på ett mycket seriöst sätt med de turkiska myndigheterna, och vi använder de instrument vi har, tack vare de villkor som är kopplade till en eventuell EU-anslutning.
<P>
När ett samhälle som Turkiet genomgår grundläggande politiska förändringar är det sällan så att det alltid finns full klarhet eller en tydlig riktning mitt i skeendet.
<P>
Turkiets demokratiska öppning i förhållande till den kurdiska befolkningen är ett exempel på en sådan utveckling. Sommaren 2009 inledde den turkiska regeringen denna demokratiska öppning för att öka demokratin och höja levnadsstandarden för alla medborgare i Turkiet. I detta viktiga initiativ tar man upp den kurdiska frågan genom dialog och inom ramen för Turkiets demokratiska institutioner. Ett antal historiska reformer har genomförts hittills. En del av dessa var nästan omöjliga för bara några år sedan: tänk på de TV-program på kurdiska, som nu sänds av privata och offentliga TV-bolag. De utgör ett talande exempel på denna positiva förändring och omvandling.
<P>
Men den senaste tidens bakslag i den demokratiska öppningen utgör verkligen skäl till allvarlig oro. Vi beklagar den turkiska författningsdomstolens beslut i december att upplösa Demokratiska samhällspartiet (DTP). Efter upplösningen av DTP greps flera partimedlemmar - inklusive valda borgmästare - i samband med en antiterrorutredning. Samtidigt fortsätter PKK:s terroristattacker i oförändrad omfattning i den sydöstra delen av landet och sätter turkiska soldaters liv på spel. Det spända politiska klimatet har också fått näring av firandet i samband med återvändandet av PKK-medlemmar och sympatisörer från norra Irak. Nationalistiska kretsar i Turkiet har tagit tillfället i akt att kritisera regeringen för dess politik och demokratiska öppning.
<P>
Efter denna motreaktion mot den demokratiska öppningen välkomnar jag förra veckans tillkännagivande av den turkiska regeringen att den skulle fortsätta med den demokratiska öppningen. Den demokratiska omvandlingen av Turkiet är ett kraftfullt vittnesbörd om att kraven i samband med EU-anslutningen fortfarande utgör ett mjukt maktmedel när de används rättvist och bestämt och med kraft och konsekvens.
<P>
Det är ingen enkel process utan en process där resan är minst lika viktig som målet. Låt oss hålla den vid liv och få den att fungera så att EU och Turkiet gemensamt kan dra nytta av den.
<SPEAKER ID="330" NAME="Ria Oomen-Ruijten" LANGUAGE="NL">
Fru talman, kommissionsledamot Rehn! Jag inser att den här debatten om Turkiet, om utvidgningen, kan vara den sista gången jag talar till er. Hur som helst vill jag tacka er för att ni alltid har varit öppen för att lämna information i era diskussioner med oss, med mig. Jag tackar er varmt för detta.
<P>
Herr rådsordförande, herr López Garrido, mina damer och herrar! Dagens debatt handlar inte om att öppna kapitel. Den handlar om demokratisering - vissa särskilda aspekter av demokratisering - eftersom framstegsrapporten om Turkiet och parlamentets vision står på dagordningen för nästa sammanträdesperiod i Strasbourg. Jag håller med kommissionsledamot Rehn om att det är oerhört viktigt att Turkiet går mot demokrati. Jag vill hjärtligt gratulera Turkiet till alla insatser som landet redan har gjort på detta område, även med den kurdiska frågan. När allt kommer omkring, vem skulle ha trott för tio år sedan, eller till och med fem år sedan, att det nu skulle finnas tv-program på kurdiska?
<P>
När Turkiet i mitten av 2009 inledde det som landet kallade initiativet för demokratisk öppning, gav detta upphov till en debatt utan motstycke - inte bara här i parlamentet, utan även en helt ny debatt i medierna. Då hoppades jag att debatten äntligen skulle leda till mycket konkreta, fast förankrade rättigheter för alla turkiska medborgare. I oktober gratulerade jag alla mina turkiska kolleger till att de vågade ta den debatten trots allmänhetens motstånd. Jag har uppmanat dem att följa upp debatten med mycket konkreta åtgärder för att bygga vidare på detta öppnande. Efter all den positiva energi som har lagts ned på detta har Turkiets mörka sida emellertid visat sig igen, eftersom den turkiska författningsdomstolens utslag har utlöst förnyade terroristattacker. Det skedde en våg av gripanden av medlemmar i Demokratiska samhällspartiet (DTP), och hotet om gripande hänger fortfarande över ledamöter av det turkiska parlamentet. Detta hotar även att sätta stopp för detta öppnande, och jag har en obehaglig känsla gällande detta. Jag beklagar författningsdomstolens beslut, men förstår ändå att domstolen vill att rekommendationerna från Europarådets Venedigkommission ska genomföras. Europaparlamentet har alltid fördömt våld och terrorism och har förordat politiska lösningar. Det är trots allt endast en dialog inom det turkiska samhället och rättsligt garanterade hållbara rättigheter som kan skapa fred, säkerhet och välstånd för de turkiska medborgarna, och detta kommer även att vara till stor fördel för oss.
<SPEAKER ID="331" NAME="Richard Howitt" LANGUAGE="EN">
Fru talman! Förra årets besked om ett demokratiskt öppnande ingav förhoppningar om ett verkligt genombrott i insatserna för att garantera att kurdernas språkliga, kulturella och mänskliga rättigheter respekteras i Turkiet och ett slut på de många åren av terrorism och våld.
<P>
Ändå ansluter sig parlamentet till rådet och kommissionen i kväll för att uttrycka vår djupa oro för det som har skett, eftersom det som har avslutats i och med författningsdomstolens beslut i december i stället är det politiska parti som har majoriteten av rösterna i de delar av landet som har en kurdisk majoritet, och som är vad landets människorättsorganisation kallar den naturliga förhandlingsparten för det kurdiska folket.
<P>
För två år sedan deltog jag personligen, som observatör, i partiets kongress tillsammans med cirka 20 000 personer, och såg och hörde själv att partiet är legitimt i sina egna anhängares ögon.
<P>
Jag vet att den turkiske premiärministern motsatte sig upplösningen av politiska partier i sitt uttalande efter beslutet, och i dag rapporterar den turkiska pressen att regeringspartiet har meddelat att det har för avsikt att förhindra ytterligare obefogade upplösningar av partier genom att bringa författningen i samklang med artikel 11 i Europeiska konventionen om skydd för de mänskliga rättigheterna. Dessa löften måste infrias.
<P>
Det är dock svårt för oss att få Turkiets uppmaning till gerillorna att komma ned från bergen att rimma med det faktum att andra medlemmar i samma samhälle som har valt den demokratiska vägen sedan visas upp där de står på rad med handbojor och skickas i fängelse. Mellan 700 och 1 000 av partimedlemmarna rapporteras ha fängslats, många bara för att de har talat sitt eget språk offentligt.
<P>
Här i Europaparlamentet bör vi särskilt beklaga fängslandet av nio av partiets valda borgmästare och förbudet mot två av deras parlamentsledamöter.
<P>
I vårt parlament, precis som i deras, är skälet till att vi har parlamentarisk immunitet att vi, som folkets företrädare, ska kunna tala fritt, utan fruktan. Den fruktan som de av oss som vill se Turkiet ansluta sig till EU måste bekämpa är den missriktade fruktan bland en del av majoritetsbefolkningen för att det som vi kan kalla minoritetsrättigheter i ett mångetniskt land är ett hot mot statens enhet. I ett modernt Europa är det helt enkelt inte på det viset.
<P>
Slutligen har då ett parti vars turkiska namn översätts till Demokratiska samhällspartiet (DTP) försvunnit, men partiets mål, dvs. ett demokratiskt samhälle i ett modernt Turkiet, får inte gå förlorat.
<SPEAKER ID="332" NAME="Sophia in 't Veld" LANGUAGE="NL">
Fru talman! Först och främst instämmer jag i Ria Oomen-Ruijtens varma tack till kommissionsledamot Olli Rehn för alla hans insatser under de senaste åren. Jag välkomnar även den nya entusiasm som det spanska ordförandeskapet har tillfört förhandlingarna med Turkiet.
<P>
Mina damer och herrar, även jag beklagar den turkiska författningsdomstolens utslag. Detta är helt klart ett steg tillbaka, men låt oss hoppas att det bara är ett enda steg bakåt och att det i stället kommer att följas av flera steg framåt, eftersom vi ändå måste erkänna att den sittande turkiska regeringen har gjort tydliga insatser för att få i gång demokratiseringen och även ge kurderna deras rättmätiga plats i samhället och det politiska systemet. Jag vill dock påminna om att vi, om vi vill stödja denna process av demokratisering, utveckling och reform i Turkiet, måste göra ett entydigt åtagande för Turkiets fullständiga medlemskap. Jag anser att vi även måste stimulera det turkiska folket - inte bara den turkiska politiska klassen - och att vi inte får vackla, diskutera övergångslösningar eller flytta målstolparna under spelet. Vårt åtagande måste vara entydigt. Detsamma gäller alla turkiska politiska partier, och jag vill därför uppmana dem att gräva ned stridsyxan i detta avseende och göra samlade insatser mot en reform.
<P>
Vid ett besök nyligen i Turkiet som ledamot av den gemensamma parlamentarikerkommittén EU-Turkiet, såg jag enorma framsteg inom det civila samhället. Turkiet är trots allt mer än bara politiker och förhandlare, det är även folket. Jag ser att det turkiska folket absolut antar utmaningen och arbetar hårt för att reformera sitt samhälle. Vi måste ge detta vårt helhjärtade stöd. Därför efterlyser jag ett stärkande av den pelare som överenskoms då: inte bara förhandlingar, utan även investeringar så att vi lär känna varandra. Detta var uttryckligen den andra handlingslinjen. Jag hoppas att även Europaparlamentet kommer att göra ett entydigt åtagande om stöd för anslutningsprocessen.
<SPEAKER ID="333" NAME="Hélène Flautre" LANGUAGE="FR">
Fru talman, kommissionsledamot Rehn! Tack för att ni stannar kvar här hos oss i denna sena timme för att diskutera demokratiseringen i Turkiet, ett område som ni har arbetat mycket med, vilket jag tackar er för.
<P>
När regeringen meddelade att den skulle inleda detta demokratiska initiativ, denna demokratiska öppning, var det många av oss som insåg hur oerhört djärvt detta steg var, och samtidigt förstod vi att denna enorma ambition innebar att landet hade en lång väg framför sig, en väg som förmodligen skulle vara full av fallgropar. Mycket riktigt, fallgroparna uppstod snabbt.
<P>
Den första handlingen var, som ni sa, upplösningen av Demokratiska samhällspartiet (DTP). Förutom detta konstaterar jag även att förbudet mot att delta i politisk verksamhet, vilket påverkar flera valda ledamöter av detta parti, leder till att de personer som var starkast engagerade i den demokratiska och politiska dialogen för att lösa den kurdiska frågan försvinner. Detta gör att det finns ett stort frågetecken kring beslutet.
<P>
Därefter följde även denna våg av gripanden, som har lett till att de politiska ledarna och därmed även talesmännen i den kurdiska frågan har undanröjts. Ändå är den kurdiska frågan central för demokratiseringsprocessen i Turkiet! Först och främst för att den är en systematisk fråga eftersom den står för så många år av lidande, våld, konflikter och krig, tragiska sår som fortfarande är synliga i dag, och dessa sår är även ekonomiska, sociala, kulturella och politiska.
<P>
Den kurdiska frågan sätter även enorm press på demokratiseringsfrågan. Den pressar uttrycksfriheten, pressfriheten, de medborgerliga rättigheterna och kampen mot tortyr. Och när jag ser i dag hur lagstiftningen mot terrorism utnyttjas som en täckmantel för politiska repressalier måste jag säga att vi nu verkligen måste stödja regeringen och hoppas på att den inte tar till ett ytterligare extremt ambitiöst initiativ för att ta sig ur denna situation, eftersom vi är väl medvetna om att inte alla etablerade grupper i Turkiet är intresserade av en demokratisk lösning på den kurdiska frågan. Vi är alla medvetna om detta, vilket vi har varit redan från början.
<P>
Turkiet behöver därför vårt stöd nu, vårt osvikliga stöd i denna demokratiseringsprocess. Min kollega Sophia in 't Veld har helt rätt när hon säger att detta orubbliga stöd måste innebära ett förnyat löfte om medlemskap när demokratiseringsprocessen har slutförts. Det är absolut nödvändigt att säga detta.
<P>
Därefter måste regeringen skapa reformer, vilket oundvikligen måste leda till ett nytt förslag till författning. De mest omedelbara reformerna handlar naturligtvis om lagstiftningen om politiska partier. Detta kommer även att omfatta reformer av valsystemet - vilket är en ytterst brådskande fråga - och rättsystemets oberoende. Dessa grundläggande pelare för en demokratisk stat i Turkiet måste nu modigt och beslutsamt främjas av den turkiska regeringen.
<P>
Den turkiska regeringen måste dessutom genomföra initiativ för att främja samförstånd och försoning, eftersom en polarisering av samhället och de politiska krafterna i Turkiet skulle ha en katastrofal inverkan på det sökande efter samförstånd som krävs för antagandet av en ny författning, vilket är vad vi alla hoppas på.
<SPEAKER ID="334" NAME="Charles Tannock" LANGUAGE="EN">
Fru talman! Turkiets politiska system är nu tillräckligt moget för att anses vara en pluralistisk demokrati. Den politiska debatten är väl underbyggd och väljarna har verklig valfrihet. Dessutom är Turkiet medlem i Europarådet, vilket naturligtvis innebär att den turkiska regeringen har förbundit sig att följa gemensamma normer för demokrati, mänskliga rättigheter och rättsstatsprincipen.
<P>
En stabil och varaktig demokrati är självklart ett förhandsvillkor för ett eventuellt EU-medlemskap. Men för närvarande finns det två problemområden.
<P>
För det första gäller det Turkiets historia av militära ingripanden i den politiska processen. Militären är utan tvivel en viktig garant för sekularism och stabilitet, men alla försök att undergräva en vald regering skulle kullkasta Turkiets EU-ambitioner för gott.
<P>
Det andra problemområdet är Rättvise- och utvecklingspartiets (AKP) dominans i det politiska landskapet, vilket får vissa observatörer att frukta en gradvis utveckling till en faktisk enpartistat. Om detta sker på ett demokratiskt sätt kan vi inte opponera oss, även om vissa har uttryckt oro över den relativt höga spärren för parlamentarisk representation på 10 procent i Turkiet, vilket naturligtvis tränger ut de mindre partierna från den parlamentariska processen.
<P>
En del anser emellertid att de svagt islamistiska tendenserna inom AKP ger upphov till oro, och partiets popularitet tenderar att visa på ett grundläggande paradigmskifte i det turkiska samhällets karaktär. Hittills har den sekulära kemalistiska traditionen varit mycket välgörande för Turkiets euroatlantiska sympatier, men landets gradvisa nedgång till följd av demografiska förändringar kan tyda på att de som tror på kraften i Atatürks vision snarare har tagit den alltför given. För det turkiska samhällets bästa måste demokratin vara pluralistisk, sekulär och bygga på en bred grundval av respekt för de mänskliga rättigheterna, även den kurdiska minoritetens mänskliga rättigheter.
<P>
Ett ytterligare orosmoment är naturligtvis Turkiets medlemskap i Organisationen för islamiska konferensen (OIC), där de gemensamma västliga värden som vi alla delar i Europeiska unionen inte är självklara, eftersom OIC citerar sharialagen som grunden för de mänskliga rättigheterna i den islamiska världen. Enligt min åsikt kommer detta att ge upphov till vissa allvarliga intressekonflikter om Turkiet en dag ansluter sig till EU.
<SPEAKER ID="335" NAME="Takis Hadjigeorgiou" LANGUAGE="EL">
Fru talman! Som cypriotisk ledamot av Europaparlamentet känner jag mig alltid tvungen att uttrycka vårt stöd för Turkiets anslutning, naturligtvis under förutsättning att de fastställda nödvändiga villkoren är uppfyllda och att landet gör ett åtagande för en omfattande demokratisering.
<P>
Hur kan vi bidra till Turkiets demokratisering? Det är en viktig fråga. Jag hävdar att detta kan åstadkommas genom att vi talar om sanningen för Turkiet. Ja, Turkiet gör framsteg. Många av framstegen är anmärkningsvärda. Så mycket bör vi tala om för dem.
<P>
Turkiet har förvandlats till en kyrkogård för politiska partier. Tretton partier har begravts till följd av högsta domstolens domar. Nyligen förbjöds DTP, och 200 partimedlemmar, nio borgmästare, sex tidigare borgmästare och två tidigare partiledare sitter i fängelse. Råder det en tendens mot demokratisering i en sådan stat bara för att det finns tv på kurdiska? Vi är grannar till Turkiet och vi uppmanar er att lära er av våra erfarenheter som grannar, inte av våra svaga punkter. Turkiet kommer att demokratiseras om vi använder ett tydligt och strikt språk när vi talar med landets företrädare.
<SPEAKER ID="336" NAME="Nikolaos Salavrakos" LANGUAGE="EL">
Herr minister! Jag välkomnar de återhållsamma och - om jag får säga så - kloka analyserna från både Diego López Garrido och kommissionsledamot Olli Rehn, som jag gratulerar och önskar all framgång i hans nya ämbete.
<P>
Det råder inget tvivel om att Turkiet är ett stort muslimskt land av enorm strategisk betydelse. Jag vill inte upprepa andra ledamöters åsikter, som jag för övrigt instämmer i. Analysen av informationen om Turkiet ger mig emellertid intrycket att det finns ett antal maktcentrum som inte kan agera gemensamt och därför står i strid mot varandra. Medan Recep Tayyip Erdoğans regering försöker framställa sig som återhållsam, agerar landets militär aggressivt mot både Grekland genom att ständigt kränka det grekiska luftrummet, och mot Frontex, genom att ständigt trakassera dem.
<P>
Samtidigt, vilket vi har kunnat konstatera nyligen, har landets rättsväsende visat en tydlig och upprepad tendens att vilja avskaffa regeringen enligt samma linjer som händelserna för två-tre år sedan med Necmettin Erbakan.
<P>
Slutligen tycks den turkiska regeringen för tillfället vara oförmögen att garantera folkets överhöghet, vilket kännetecknar en demokrati, och den verkar planera en ny typ av ottomanskt samvälde, vilket framgår av de åsikter som uttryckts av Ahmet Davutoglu och som Recep Tayyip Erdoğan nyligen upprepade vid sitt besök i Libanon.
<P>
Jag tycker även att den turkiska regeringens utspel är underliga när det gäller närmandena till Iran och landets kärnprogram, vilket strider mot världssamfundets åsikter, särskilt EU:s och USA:s.
<P>
I strid mot färdplanen från Ankara och internationella avtal tillåter, och kanske uppmuntrar, Turkiet dessutom olagliga invandrare att röra sig genom landets territorium för att ta sig in i EU-länderna. Turkiet fullgör inte heller sin skyldighet att garantera cypriotiska fartygs och flygplans rätt till dockning och landning.
<P>
Samtidigt har patriarken Bartholomaios, den ortodoxa kyrkans överhuvud och den obestridda andliga ledaren för hundratals miljoner ortodoxa kristna, personligen gett sig in i striden och har uppriktigt och tydligt förklarat hur situationen för patriarkatet ser ut. Patriarken klagar även över kränkningar av den religiösa friheten och minoriteternas rättigheter. Jag anser därför att Turkiet har en lång väg kvar att gå till EU-anslutning.
<SPEAKER ID="337" NAME="Barbara Matera" AFFILIATION="PPE">
(IT) Fru talman, mina damer och herrar! I linje med kommentarerna från några av mina ledamotskolleger anser jag att demokratiseringsprocessen i Turkiet är en mycket viktig resa som kommer att göra det möjligt för landet att närma sig Europeiska unionen. Vår samexistens måste grundas på oförytterliga principer och värden, och erkännandet av dessa är en nödvändig förutsättning för alla staters anslutning.
<P>
Detta gäller även Turkiet, som måste genomföra de nödvändiga reformerna för att garantera demokrati, rättsstatsprincipen och skydd av de mänskliga rättigheterna och minoriteters rättigheter. Särskilt kulturell, religiös och politisk pluralism är grunden för ett demokratiskt samhälle, men att erkänna dem är en svår process med djupa kopplingar till historiska, etniska och religiösa hänsynstaganden. Händelserna i samband med den turkiska författningsdomstolens förbud mot Demokratiska samhällspartiet (DTP), ett parti som står nära den kurdiska minoriteten, är ett exempel på detta. Att förbjuda partier och avsätta valda företrädare från sina ämbeten är naturligtvis alltid mycket allvarliga händelser eftersom de utgör en kränkning av de enskilda friheterna och de demokratiska principerna.
<P>
Hela demokratiseringsprocessen i Turkiet är helt klart beroende av lösningen på den kurdiska frågan. EU måste ingå ett starkt politiskt åtagande gentemot de politiska myndigheterna i de berörda länderna och måste vidta gemensamma åtgärder tillsammans med FN. Det kan inte finnas demokrati utan pluralism, vilket Europeiska domstolen för de mänskliga rättigheterna i Strasbourg har upprepat vid många tillfällen.
<P>
Jag hoppas därför att det turkiska politiska systemet snabbt kommer att utvecklas i linje med dessa principer. Om Turkiet lyckas med detta kan landets inträde i EU endast utgöra en stor möjlighet för oss.
<SPEAKER ID="338" NAME="Raimon Obiols" AFFILIATION="S&amp;D">
(ES) Jag anser att det är berättigat att säga att medlemskapsförhandlingarna med Turkiet, som inleddes på grundval av rådets enhälliga samtycke, på det stora hela är positiva. Förhandlingarna har bidragit till demokratiserings- och moderniseringsprocessen i Turkiet. Det står emellertid lika klart att det finns många problem, det görs framsteg och bakslag i processen, ibland kommer det dåliga nyheter - förbudet nyligen mot det kurdiska partiet DTP är ett exempel på det - och att vi har en lång och mycket komplex väg framför oss.
<P>
Här i Europaparlamentet är vi vana att tala om för andra vad de bör göra. Jag tycker att det vore en god idé om vi även, med tanke på de framtida förhandlingarna med Turkiet, tydligt förklarar vår majoritetsinställning. Jag anser att den avspeglas väl i resolutionsförslaget av Ria Oomen-Ruijten, som antogs med stor majoritet. I resolutionen motsätter sig parlamentet inrättande av kriterier med två vikter och två måttstockar i förhandlingsprocessen. Där sägs att vi måste vara fasta och tydliga i våra åsikter och inte sända motsägelsefulla budskap som skulle kunna leda till en ond cirkel där EU:s motvilja, dubbeltydighet och motsägelser skulle kunna ge näring åt reaktionära eller motståndare till Turkiets EU-medlemskap, nationalistiska grupper eller liknande, som är emot integration i Europa.
<P>
I denna bemärkelse välkomnar jag både rådets och kommissionens ingripanden. Vi lär oss allteftersom. Vi vet inte vad resultatet kommer att bli, men vi måste alltid vara trogna vårt ord: pacta sunt servanda - avtal ska hållas.
<P>
Vi förhandlar om Turkiets EU-medlemskap och vi måste vara tydliga och exakta och naturligtvis även försiktiga i den viljan.
<SPEAKER ID="339" NAME="Sarah Ludford" AFFILIATION="ALDE">
(EN) Fru talman! Många av de reformer som vi ständigt uppmanar Turkiet att genomföra återspeglas i de upprepade upplösningarna av kurdiska politiska partier, vilket upplösningen av DTP förra månaden bara är det senaste exemplet på.
<P>
De ytterligare misslyckandena med att reformera författningen, lagen om politiska partier och rättsväsendet samt militärens fortsatta deltagande i politiken, är alla faktorer som spelar in i de upprepade sabotagen mot den kurdiska demokratiska politiska representationen. Dessa partiupplösningar raserar även den demokratiska öppning som inleddes förra året av Erdoğan-regeringen, och som med all rätt välkomnades varmt. Det enda sättet att nå en varaktig lösning på den kurdiska frågan i Turkiet är genom en politisk lösning, och det bästa sättet att göra detta är att bekämpa terroristorganisationen PKK.
<P>
Kommissionsledamot Olli Rehn talade om flera borgmästare och DTP-politiker som har gripits, men min information är att cirka 1 200 aktivister har fängslats, däribland medlemmar i Freds- och demokratipartiet (BDP), som är en efterträdare till DTP. Jag har inte alls klart för mig hur regeringen tänker stärka sin demokratiska öppning i det här sammanhanget. Vem är det som beslutar om dessa gripanden? Någon sade - jag tror det var Richard Howitt - att premiärminister Recep Tayyip Erdoğan faktiskt har fördömt upplösningen av DTP, men jag måste erkänna att jag har missat den händelseutvecklingen. Om man är cynisk kan man säga att upplösningen av DTP passar Rättvise- och utvecklingspartiet (AKP) ganska bra, eftersom de tävlar om väljarna i sydöst.
<P>
Jag håller med dem, t.ex. Sophia in 't Veld och Hélène Flautre, som har sagt att en bestämd och tillförlitlig försäkran till Turkiet om EU-anslutning om landet uppfyller Köpenhamnskriterierna är den bästa drivkraften vi har för demokratisering i Turkiet - även om de är skyldiga sig själva det också. Turkiet är ett viktigt land som har många viktiga tillgångar. Det behöver och förtjänar demokrati.
<P>
Avslutningsvis vill även jag tacka kommissionsledamot Olli Rehn för allt han har gjort för utvidgningen under de senaste fem åren, inte bara när det gäller Turkiet, utan även - vilket ligger mig varmt om hjärtat - för västra Balkan. Jag ser fram emot att snart få välkomna honom i hans nya tjänst.
<SPEAKER ID="340" NAME="Franziska Keller" AFFILIATION="Verts/ALE">
(EN) Fru talman! Jag håller med dem som har sagt att den demokratiska öppningen har möjliggjort framsteg som vi inte har sett på flera år och som har gett upphov till utveckling på områden där vi för några år sedan trodde att det var omöjligt.
<P>
Jag håller även med dem som har påpekat att det är mycket viktigt att den demokratiska öppningen och reformerna fortsätter och förstärks. Jag vill dock tillägga att vi måste se på hur reformerna faktiskt genomförs - inte bara på pappret i lagar, utan hur de genomförs i praktiken.
<P>
Eftersom vi alla uppenbarligen är överens om att det är mycket bra att det genomförs reformer måste vi även ge dem vårt stöd. Det kommer inte att fungera om vi endast kräver reformer, bara för att sedan säga att Turkiet inte har någon möjlighet till en rättvis anslutningsprocess. Om vi vill ha reformer måste vi visa att genomförandet av dessa faktiskt kommer att leda till något, till en rättvis anslutningsprocess, och att syftet med processen verkligen är just anslutning.
<P>
I detta avseende är det ytterst beklagligt att José Luis Rodríguez Zapatero, precis när han tog över ordförandeskapet, avsevärt vattnade ur sitt tidigare åtagande för en rättvis anslutningsprocess.
<P>
Eftersom vi, som EU, har gjort detta åtagande anser jag att vi måste uppfylla det. Vi måste vara tillförlitliga i vår yttre politik. Därför vill jag gärna att ordförandeskapets företrädare klargör här och nu att ni, om José Luis Rodríguez Zapatero fortfarande står fast vid sitt åtagande, även kommer att försöka genomföra detta i rådet, med andra länder som är ganska skeptiskt inställda.
<SPEAKER ID="341" NAME="Jan Zahradil" AFFILIATION="ECR">
(CS) Jag stöder Turkiets fullständiga medlemskap, inte som en ersättning eller som ett slags privilegierad partner, och jag vill rikta lite kritik mot våra egna led. EU har lovat Turkiet fullständigt medlemskap, men samtidigt kan vi inte garantera att landet verkligen kommer att uppnå fullständigt medlemskap om det uppfyller alla de villkor som vi har ställt upp.
<P>
Europaparlamentets ståndpunkt i den här frågan är tydlig. Parlamentet har uttryckt sitt entydiga godkännande. Kommissionens ståndpunkt är också tydlig, och i det sammanhanget kan jag inte göra annat än att helhjärtat instämma i berömmet till kommissionsledamot Olli Rehn för hans objektivitet och för det fantastiska arbete som han har utfört med den här frågan under de senaste fem åren. Europeiska rådets ståndpunkt är däremot inte så tydlig, eftersom vissa medlemsstaters regeringar fortfarande helt enkelt vägrar att klargöra att Turkiet kan bli fullständig EU-medlem bara landet uppfyller alla de krav som vi har ställt. I det fallet skulle vi helt enkelt syssla med dubbelspel och vara opålitliga, och vi kan knappast begära något av ett land som vi inte kan garantera att vi kommer att uppnå på vår egen hemmaplan.
<P>
För det andra är Turkiets demokrati helt enkelt säregen i sig. Vi uppmanar helt riktigt Turkiet att närma sina normer till EU-normerna, vi vill t.ex. att militärens roll ska vara begränsad, men vi måste också inse vad detta kommer att innebära och hur det kommer att påverka det turkiska samhällets struktur och hela karaktären hos den turkiska demokratin. Jag är rädd för att vår mekaniska utvärdering av demokratiseringskriterierna i slutändan kan göra mer skada än nytta, och jag tycker att vi ska vara mer lyhörda, mer mottagliga och ha mer empati för Turkiet i den här frågan.
<SPEAKER ID="342" NAME="Søren Bo Søndergaard" AFFILIATION="GUE/NGL">
(DA) Kommissionsledamot Rehn! I mina hörlurar tolkades det ni sade som att resan är lika viktig som slutmålet. Jag måste säga att jag absolut inte håller med om det. Vi kan bara stödja den etapp av resan som leder mot ett demokratiskt Turkiet. Vi måste i själva verket säga vår mening om alla etapper av resan som leder i fel riktning. Orden måste också följas av handling. Jag vill veta hur länge kommissionen kommer att godta att en del av EU:s anslutningsstöd till Turkiet används för att belöna regeringspartiets politiska allierade, medan etniska och religiösa minoriteter diskrimineras, vilket färska undersökningar har visat. EU måste helt enkelt göra något åt detta!
<P>
Jag befann mig vid DTP:s högkvarter den 29 december när polisen kom för att gripa Ahmet Türk - men var fanns kommissionen och rådet? Kommer kommissionen och rådet att förbinda sig att delta i de rättsliga förhandlingarna och försvara de mänskliga rättigheterna?
<P>
Avslutningsvis har jag en fråga om Diyarbakirs borgmästare, Osman Baydemir, som de turkiska myndigheterna har förhindrat att besöka Europaparlamentet. Kommer en protest att inges till Turkiet i detta ärende?
<SPEAKER ID="343" NAME="Gerard Batten" AFFILIATION="EFD">
(EN) Fru talman! Turkiet går till val, men är inte en demokrati enligt den vedertagna västliga bemärkelsen. Politiska partier kan förbjudas, det förekommer korruption i rättssystemet, det förekommer kränkningar av de mänskliga rättigheterna, och yttrande- och föreningsfriheten existerar inte på samma sätt som i länder som Storbritannien eller i de flesta andra europeiska stater.
<P>
Den fåtaliga kristna minoriteten fortsätter att förföljas, vilket - tråkigt nog - förekommer allt oftare i de flesta islamiska länder.
<P>
Kemal Atatürks reformer på 1920-talet var välkomna, eftersom syftet med dem var att gå ifrån det ottomanska rikets forntida seder och de värsta av de islamiska sederna under medeltidens mörkaste århundraden och föra in Turkiet i 1900-talet.
<P>
Även dessa bedrifter hotas nu när den världsomspännande ideologiska islamiska fundamentaliströrelsen blir allt starkare, eftersom den finansieras av länder som Saudiarabien - tack vare oljeinkomster från väst - med lämpligt bistånd från den västliga civilisationens loja kapitulation.
<P>
Denna debatt är naturligtvis bara ännu ett litet steg på vägen mot att låta Turkiet ansluta sig till Europeiska unionen. Turkiets inträde i EU stöds entusiastiskt av det brittiska konservativa partiet, Labourpartiet och de liberaldemokratiska partierna. De ser fram emot de hundratusentals, eller kanske till och med miljoner, turkiska invandrare som kommer till Storbritannien om Turkiet ansluter sig till EU.
<P>
Och tänk er bara om Turkiet går med i EU och använder så gemensamma rättsliga förfaranden som den europeiska arresteringsordern. De brittiska väljarna behöver bara föreställa sig gratisresor till det turkiska ”Midnight Express” tack vare liberaldemokraterna, Labourpartiet och de konservativa, och rösta enligt detta.
<P>
Tyvärr vill Turkiet ansluta sig till EU i förhoppning om att fickorna ska fyllas av många EU-medborgares skattepengar i form av stöd, och de ser möjligheten att bli av med miljontals av sin fattiga och arbetslösa överskottsbefolkning genom att exportera dessa människor till västländer som Storbritannien, där de antingen kommer att arbeta för låga löner eller gå på socialhjälp.
<P>
Det är knappast en positiv vision för ett stolt land. Jag önskar turkarna väl och hoppas att de uppnår verklig demokrati i tid, men jag hoppas även att de kommer att följa rådet från UK Independence Party att inte ansluta sig till EU, utan att bevara sin frihet och sitt oberoende.
<SPEAKER ID="344" NAME="Anna Maria Corazza Bildt" AFFILIATION="PPE">
(EN) Fru talman! Jag vill börja med att välkomna kommissionens och rådets uttalande och tacka, gratulera och hylla kommissionsledamot Olli Rehn för hans personliga åtagande när det gäller Turkiets medlemskap i Europeiska unionen.
<P>
Förbindelserna mellan EU och Turkiet går långt tillbaka i tiden och är ömsesidigt fördelaktiga. Precis som andra kandidatländer måste naturligtvis även Turkiet uppfylla principerna om demokrati, frihet och mänskliga rättigheter och anpassa sitt rättsliga system till gemenskapens regelverk. Jag ansluter mig till de ledamotskolleger som har välkomnat de framsteg som Turkiet har gjort så här långt, samtidigt som jag inser att ett antal hinder kvarstår på Turkiets väg mot anslutning: yttrandefriheten och den kurdiska minoritetens rättigheter, som mina kolleger har talat om, är exempel på detta.
<P>
Jag är även oroad över den turkiska författningsdomstolens beslut att upplösa Demokratiska samhällspartiet och förbjuda ett antal av partiets demokratiskt valda företrädare att utöva sitt ämbete, men detta får inte vara ett skäl till att skjuta upp anslutningsförhandlingarna med Turkiet. Utsikterna till EU-medlemskap är en drivkraft för demokratiska reformer. Om vi vacklar i vårt åtagande skulle det innebära att vi sänder en negativ signal till det turkiska folket. Vår osäkerhet har ett pris. Den skulle undergräva den pågående demokratiska processen. EU:s politik får aldrig drivas av fruktan. Vi européer bör stödja reformerna. De kommer att ta tid, de kommer att vara komplexa och det kommer att komma bakslag, men vi får aldrig ge vika i fråga om Köpenhamnskriterierna. Vi får aldrig vackla i vårt åtagande för Turkiets medlemskap. Det måste finnas ett klart ljus i slutet av tunneln.
<P>
Därför uppmanar jag Turkiet att fortsätta med de demokratiska reformerna. Jag anser att vi måste förbinda oss att stödja dem på denna väg.
<SPEAKER ID="345" NAME="Maria Eleni Koppa" AFFILIATION="S&amp;D">
(EL) Fru talman! Vi stödde Turkiets utsikter till anslutning, i förhoppning om att detta främst skulle bidra till omfattande demokratiska reformer. Resultaten flera år senare är tyvärr mycket magra. Reformerna har stannat upp och de reformer som har genomförts består praktiskt taget bara av tomma ord. Till och med framstegen med att lösa den kurdiska frågan, som gav upphov till stora förhoppningar, verkar ha stannat av.
<P>
För att ansluta sig till unionen måste Turkiet visa att landet verkligen respekterar de mänskliga rättigheterna, minoriteternas rättigheter, de religiösa friheterna, de politiska partiernas frihet och deras demokratiskt valda företrädares frihet. Europaparlamentet har välkomnat den demokratiska öppning som har aviserats av den turkiska regeringen. Undertryckandet av yttrandefriheten och gripandena av tusentals medborgare och dussintals politiska företrädare är dock oacceptabelt och raserar trovärdigheten hos alla uttalanden om fortsatta reformer.
<P>
Dessutom är den viktigaste beståndsdelen i en demokrati ett fullständigt åtskiljande mellan de politiska och de militära myndigheterna. Vi kan inte ha ett kandidatland där militären, till och med efter så många år, inte är föremål för fullständig politisk kontroll.
<P>
Turkiets EU-utsikter är och måste förbli vårt åtagande, på villkor att landet förbinder sig att främja unionens principer och syften i praktiken.
<SPEAKER ID="346" NAME="Johannes Cornelis van Baalen" AFFILIATION="ALDE">
(NL) Fru talman! Turkiet måste behandlas rättvist. Detta innebär att EU även måste rannsaka sig självt. Köpenhamnskriterierna, som alla känner till, är det viktiga i det här sammanhanget. De måste uppfyllas. Anslutningsprocessen är en öppen och förutsättningslös process, vilket vi även förklarade när vi inledde anslutningsförhandlingarna. Det betyder att Köpenhamnskriterierna är centrala, de kommer att avgöra om Turkiet kan fullfölja anslutningsprocessen. Demokrati är naturligtvis grundläggande. Det innebär i sin tur att EU måste göra sitt yttersta för att stödja demokratiseringen i Turkiet. Därför tycker jag att det är väldigt underligt att föranslutningsprogrammet, programmet för föranslutningsstöd, genomförs dåligt. Revisionsrätten har mycket tydligt förklarat att alltför många prioriteringar har lagts ned, vilket innebär att det inte finns några prioriteringar, och har särskilt pekat på demokratiseringsstödet. Jag vill gärna höra kommissionens åsikt om revisionsrättens kritik och få veta vad kommissionen kommer att göra för att se till att föranslutningsstödet organiseras på ett lämpligt sätt.
<SPEAKER ID="347" NAME="Geoffrey Van Orden" AFFILIATION="ECR">
(EN) Fru talman! Jag är inte helt säker på varför vi håller den här debatten just nu. Det kanske beror på att det är tre år sedan Hrant Dinks död, och det fortfarande finns allvarliga obesvarade frågor kring detta brott.
<P>
Jag träffade Dink efter Orhan Pamuks rättegång. Dinks död var naturligtvis en stor tragedi, och som en vän till Turkiet tvekade jag inte att påpeka vilken skada Turkiets åtgärder för att begränsa yttrandefriheten gör och hur skadlig överkänsligheten mot kritik mot den turkiska staten är. Men det ligger naturligtvis i Turkiets intresse att stärka alla aspekter av landets demokrati.
<P>
Jag stöder även tanken på Turkiet som ett sekulärt och enat land, som i över 80 års tid har haft siktet inställt på väst. Jag inser behovet av en stark turkisk militär, men jag inser även Turkiets centrala geostrategiska betydelse. Det är just därför jag anser att vi måste ge Turkiet starkt stöd och inte ständigt leta efter anledningar att kritisera och hacka på landet.
<P>
Att förbjuda politiska partier är naturligtvis en allmänt dålig idé, även om det finns undantag till den regeln. Vi vet alla att terroristorganisationer har politiska grenar, och att det är svårt att bedöma om mer skada görs genom att man låter en sådan politisk fasadorganisation finnas kvar eller om man ska upplösa den. PKK har naturligtvis sina politiska fasadorganisationer.
<P>
Jag vill bara säga ett par ord om PKK, eftersom de fortsätter med sina terroristaktiviteter. Det står klart att PKK fortsätter, inte bara som en terroristorganisation, utan även med sina kriminella nätverk, som når utanför Turkiets gränser och ut i Europa. PKK är som en maffia, med en struktur som sysslar med brottslig verksamhet, samlar in pengar och fungerar som stöd. PKK är involverat i alla aspekter av den organiserade brottsligheten: skatteflykt, pengaförfalskning och människohandel, och narkotikahandeln är naturligtvis en av organisationens viktigaste finansieringskällor. Jag anser helt enkelt att vi borde koncentrera oss på att göra mer för att komma till rätta med problem som dessa i våra egna länder och hjälpa turkarna i det avseendet, i stället för att ständigt hacka på och kritisera dem.
<SPEAKER ID="348" NAME="Jürgen Klute" AFFILIATION="GUE/NGL">
(DE) Fru talman! Jag vill återigen påpeka att förbudet mot det kurdiska partiet Demokratiska samhällspartiet innebär att sammanlagt 27 kurdiska partier har förbjudits av den turkiska regeringen under de senaste åren. Efter förbudet - vi har just hört om detta - har över tusen personer gripits. Jag anser att man inte längre kan tala om demokrati i ett land där partier förbjuds rutinmässigt. Förbudet mot 27 kurdiska partier är ett rekord som nästan är värt att ta med i Guinness rekordbok.
<P>
Det handlar inte bara om minoriteterna i Turkiet - och jag även vill nämna det igen i det här sammanhanget. De anställda vid tobaksbolaget Tekel strejkar för närvarande, och strejken är mycket intensiv och trappas nu upp. Flera tusentals arbetstagare inledde en hungerstrejk i dag för att driva igenom sina rättigheter. De anser att de har blivit allvarligt undertryckta av den turkiska regeringen och de turkiska myndigheterna. Denna aspekt måste beaktas, eftersom skyddet av arbetstagarnas och fackföreningarnas rättigheter är en integrerad del i en demokrati. Fackföreningarna, men även minoriteterna, i Turkiet förväntar sig en klar och entydig ståndpunkt från Europaparlamentet.
<SPEAKER ID="349" NAME="Sari Essayah" AFFILIATION="PPE">
(FI) Fru talman, kommissionsledamot Rehn! Kommissionsledamoten hade ett mycket utmanande ämbete i den förra kommissionen och er nya roll kan inte heller vara särskilt lätt.
<P>
Turkiets demokratiska utveckling har nyligen drabbats av bakslag och den kurdiska frågan är inte den enda oroande faktorn. Barnens och kvinnornas ställning måste förbättras, särskilt i landsbygdområdena. Turkiet har varit långsamt under årens lopp med att skydda religiösa minoriteters rättigheter, t.ex. aleviternas och de kristnas rättigheter.
<P>
Patriarkatets ställning har redan nämnts i debatten. Ortodoxa troende har diskriminerats och det finns förmodligen endast cirka 3 000 ortodoxa kristna kvar i Turkiet vid det här laget. Lagen om att ortodoxa präster, biskopar och patriarker måste vara turkiska medborgare är fullständigt obegriplig. En patriark är överhuvud för en världsomspännande kyrka, så han kan naturligtvis väljas från vilken medlemskyrka som helst. Likaså måste det finnas en garanti för skyddet av kyrkans egendom och egendom som har beslagtagits olagligt måste återlämnas. Här i parlamentet har en namninsamling gjorts, med en skriftlig ståndpunkt som antagits till förmån för öppnandet av prästseminariet i Halki. Den senaste personen som vädjade om att det grekisk-ortodoxa Halki-seminariet skulle öppnas var president Barack Obama.
<P>
Om Turkiet skulle skydda den kristna minoritetens mänskliga rättigheter på detta sätt skulle landet vara ett utmärkt föredöme för andra muslimska nationer, och uppmuntra även dem att garantera exakt samma rättigheter för de kristna minoriteterna som kristna länder gör för sina muslimska minoriteter.
<P>
Herr kommissionsledamot! Vi frågar oss ofta om Turkiet är redo att ansluta sig till EU. Jag anser att EU uppriktigt bör fråga sig självt om det verkligen är redo att ta emot Turkiet som medlem. Ni sade att resan är lika viktig som slutmålet. Vi måste komma ihåg att Turkiets demokratiska utveckling är viktigare för Turkiets egna medborgare än för EU. Det är därför det är värt att fortsätta den här resan, även om vi inte är överens om slutmålet.
<SPEAKER ID="350" NAME="Emine Bozkurt" AFFILIATION="S&amp;D">
(NL) Fru talman! Den turkiska regeringen har inlett ett demokratiskt initiativ för att demokratisera landet och förbättra kurdernas kulturella rättigheter. Detta var ett modigt steg framåt. Att förbjuda politiska partier är dock ett stort steg bakåt. En demokratisk stat som grundas på rättsstatsprincipen måste alltid tillåta demokratiska diskussioner, och alla medborgare måste kunna göra sina röster hörda. Förbudet mot Demokratiska samhällspartiet (DTP) bidrar inte till framgången för detta demokratiska initiativ. För 18 månader sedan undkom Rättvise- och utvecklingspartiet (AKP) samma öde med nöd och näppe. Jag förväntar mig att Turkiet ändrar sin författning så snart som möjligt i enlighet med de kriterier som utarbetats av Europarådets Venedigkommission, för att avskaffa möjligheten att förbjuda politiska partier. Alla partier måste vara engagerade i detta, eftersom samma öde faktiskt kan drabba dem. Dessutom är det nödvändigt att införa ett partisystem som leder till en bättre representation av det turkiska folket. Detta kan göras genom att drastiskt sänka 10-procentsspärren. Möjligheten att förbjuda partier som ett led i det politiska spelet måste avskaffas. Turkiet måste arbeta med detta, med EU:s stöd, omedelbart och utan dröjsmål. Nu återstår det bara för mig att tacka kommissionsledamot Olli Rehn för hans fantastiska samarbete. Jag önskar honom lycka till i sitt nya ämbete.
<SPEAKER ID="351" NAME="Olle Schmidt" AFFILIATION="ALDE">
Genom utvidgningen har EU kunnat stärka grundläggande värden som demokrati och mänskliga rättigheter på vår kontinent och ge förutsättningar till ett rättssamhälle byggt på oberoende domstolar och rättsvårdande myndigheter med en fungerande marknadsdemokrati, ett stabilt och fredligt Europa.
<P>
Denna utveckling måste fortsätta. Därför ska Turkiet välkomnas som EU-medlem. Alltför många i det parlamentet och bland EU:s regeringar försöker smita från löften givna till kandidatlandet Turkiet. Detta är ohederligt och skapar osäkerhet inte bara i Turkiet, utan också hos andra kandidatländer. Men Turkiet kan självfallet inte bli EU-medlem förrän alla kraven är uppfyllda. EU ska ställa hårda krav, men samtidigt stötta landet så att man kan de facto uppnå kraven.
<P>
Utvecklingen i Turkiet har visat framsteg som har sagts, men tyvärr är ju inte bilden entydig. Fortfarande finns stora brister. Författningsdomstolens beslut att förbjuda det största kurdiska partiet är givetvis helt oacceptabelt och blockerar också ett medlemskap.
<P>
Låt mig också få ta upp en annan fråga i anslutning till det turkiska medlemskapet. Jag tror att kollegan från Danmark var inne på detta. I förra veckan rapporterade Sveriges Radio om en granskning som har gjorts och som visade stora brister hur EU:s pengar i Turkiet används. Pengarna når inte dem som bäst behöver stödet. Kritiken handlar också om dålig uppföljning och att befolkningen på landsbygden, minoriteter som kurder och assyrier, inte får del av EU:s stöd. Också kvinnor har missgynnats. Reglerna för att ansöka om projektmedel är krångliga och svåra att förstå. Min kollega Göran Färm och jag har bett Olli Rehn i dessa sista dagar som ansvarig för utvidgningen att gå till botten med dessa uppgifter. Vi inväntar ett snabbt svar. Slutligen vill jag tacka Olli Rehn för ett utmärkt arbete som ansvarig för utvidgningen. Lycka till i din nya roll!
<SPEAKER ID="352" NAME="Frieda Brepoels" AFFILIATION="Verts/ALE">
(NL) Fru talman! Den demokratiska öppning som aviserats av den turkiska regeringen har urartat till ett förnekande av demokratin. Förbudet mot Demokratiska samhällspartiet (DTP) har raserat utvecklingen, vilket innebär att det kurdiska folket har förnekats sin yttrandefrihet, föreningsfrihet och rätt till politiskt deltagande för femtielfte gången. Bristen på demokrati, den framträdande roll som både militären och polisen har, den mycket höga 10-procentsspärren, misslyckandena med att reformera både författningen och lagen om politiska partier, förföljelserna och fängslandet av kurdiska politiker och militanter, allt detta är tecken på att Ankara helt klart inte är förmöget att hantera minoriteternas rättigheter på ett moget sätt. Varje gång Turkiet öppnar dörren för demokratisering stänger man en annan dörr. Det får mig att undra om detta initiativ fortfarande kan kallas en demokratisk öppning. Jag vill gärna höra kommissionsledamotens åsikt om detta, och att han talar om för oss om han är beredd att arbeta med den turkiska regeringen för att utforma en detaljerad tidsplan för genomförandet av ett antal centrala reformer enligt EU:s normer.
<SPEAKER ID="353" NAME="Nikolaos Chountis" AFFILIATION="GUE/NGL">
(EL) Fru talman, herr López Garrido, herr kommissionsledamot! Era uttalanden här i kväll ger mig intrycket av att ni gladeligen slätar över det faktum att den turkiska författningsdomstolens senaste beslut om att olagligförklara det prokurdiska partiet kom bara några få timmar före besluten från rådet (allmänna frågor) och Europeiska rådets toppmöte, där man i själva verket gav Turkiet grönt ljus för EU-anslutning, vid en tidpunkt när landet kränker de mänskliga och demokratiska rättigheterna, underlåter att följa internationell rätt och vägrar erkänna Republiken Cypern. Har ni inte kommit till slutsatsen att denna eftergivenhet gör Turkiet djärvare i stället för att få landet att ta reson? Det är ett faktum att den turkiska författningen ger upphov till politisk destabilisering, den garanterar inte religiösa och politiska friheter och den utgör ett alibi för ingripanden från statens sida.
<P>
Frågan är: vilka åtgärder tänker ni vidta för att skydda de kurdiska medborgarnas rättigheter? Och ännu viktigare, kommer vi äntligen att kräva en grundläggande författningsreform för att inrätta en institutionell ram som garanterar dessa friheter och som får den turkiska staten att respektera alla de rättigheter som utgör kriterierna för ett lands anslutning?
<SPEAKER ID="354" NAME="Róża, Gräfin von Thun Und Hohenstein" AFFILIATION="PPE">
(PL) Fru talman! Löftet om EU-medlemskap var länge en drivkraft för en demokratisk förändring i Turkiet. Efter 2005 föll dock det turkiska stödet för EU-anslutning från 70 procent till knappt 42 procent. I ett sådant läge krävs ett förbättrat samarbete med EU för att den ytterligare demokratiseringen av Turkiet ska lyckas.
<P>
Mycket har uppnåtts i Turkiet - mina ledamotskolleger har talat om det redan - och detta förtjänar vårt erkännande, men det finns fortfarande områden som vi bör granska särskilt noga. Vi har frågan, som redan har nämnts, om pressfrihet och frihet för elektroniska medier. Organisationen för säkerhet och samarbete i Europa (OSSE) rapporterar t.ex. att Turkiet blockerar 3 700 Internetwebbplatser. En annan viktig fråga är kvinnornas möjligheter att delta i det offentliga livet. Enligt den turkiska författningen får kvinnor som bär traditionella huvuddukar inte studera vid universitet, samtidigt som så många som 70 procent av kvinnorna bär huvudduk. Denna kamp mellan sekularism och demokrati är en verklig utmaning för Turkiet.
<P>
Jag vill även nämna kurderna och frågan om att erkänna dem som en nationell minoritet. De lösningar som föreslås av den turkiska regeringen är inte tillfredsställande. Det är sant att de har börjat erkänna det kurdiska språket, men artikel 42, som innehåller ett förbud mot undervisning på kurdiska som modersmål vid utbildningsinrättningar, finns fortfarande kvar i författningen.
<P>
Det är viktigt att kontinuerligt utveckla samarbetet, både med parlamentet och regeringen, men även att stödja icke-statliga organisationer, sociala initiativ och lokala styrelsepartnerskap i Turkiet. Vi måste öka samarbetet mellan institutionerna, men vi måste även, särskilt när vi talar om den demokratiska utvecklingen, komma ihåg att det faktiskt är relationerna mellan de vanliga medborgarna som förändrar världen.
<SPEAKER ID="355" NAME="Arlene McCarthy" AFFILIATION="S&amp;D">
(EN) Fru talman! Jag måste tyvärr instämma i andras åsikt om att författningsdomstolens agerande att förbjuda DTP endast kan betraktas som ett bakslag i Turkiets demokratiseringsinsatser, trots de mycket stora framstegen med den senaste tidens demokratiska initiativ.
<P>
Den lag genom vilken DTP förbjöds har - vilket redan har nämnts - använts för att förbjuda cirka 27 partier sedan 1982, men politiska partier är naturligtvis ett uttryck för folkets vilja. De är livsnerven i alla demokratier, och det är dags att införa rättsliga reformer för att få slut på förbudet mot politiska partier.
<P>
Alla politiska partier och personer som kandiderar till valda ämbeten i demokratier måste emellertid respektera demokratins och rättsstatens grundläggande principer, och måste åta sig att sträva efter politiska mål genom enbart fredliga medel. Under min uppväxt på Nordirland såg jag alltför många människor lemlästas och mördas i strävan efter politiska mål. I en demokrati måste politiken föras genom valurnorna, inte med kulor och bomber.
<P>
Precis som andra vädjar jag därför till den turkiske premiärministern att han garanterar inrättandet av ett demokratiskt styre, att författningen reformeras och att han försäkrar sig om att den senaste tidens agerande inte leder till att Turkiets framsteg mot EU-medlemskap spårar ur, ett medlemskap som jag och mitt politiska parti och mitt lands regering är stolta över att stödja.
<SPEAKER ID="356" NAME="Charalampos Angourakis" AFFILIATION="GUE/NGL">
(EL) Herr talman! Konflikten mellan anhängare till Turkiets integration och dem som i stället förespråkar ”privilegierade förbindelser” mellan Turkiet och Europeiska unionen åskådliggör den imperialistiska maktkampen inom EU och tävlan med USA och andra stormakter.
<P>
De framstegsrapporter om Turkiet som lagts fram för Europaparlamentet är resultatet av balansen mellan dessa krafter. De har inget att göra med den hänsynslösa exploatering, repression och förföljelse som arbetarna i Turkiet drabbas av. Fackföreningsmedlemmar förföljs och döms i skenrättegångar. De politiska morden fortsätter och våldet från åklagarmyndigheternas sida är konstant. Politiska partier förbjuds enbart för att de uttrycker den kurdiska befolkningens vilja. Valda företrädare förföljs och fängslas en masse. Turkiet fortsätter att förneka kurdernas och andra minoriteters grundläggande rättigheter. Landet ockuperar olagligt 40 procent av Cyperns territorium och omintetgör alla lösningar på problemet. Det hotar Grekland med casus belli och framför territoriella anspråk.
<P>
Trots allt detta gratulerar EU Turkiet, eftersom detta är vad som krävs från Natos sida och av de europeiska multinationella bolag som investerar i Nabucco-ledningen och deras ekonomiska och geostrategiska ambitioner för detta land och Mellanöstern i allmänhet.
<SPEAKER ID="357" NAME="Jarosław Leszek Wałęsa" AFFILIATION="PPE">
(PL) Fru talman! Jag stöder Turkiets EU-medlemskap, men fördömer den turkiska författningsdomstolens beslut i december om att förbjuda DTP. Beslutet motiverades genom att hänvisa till partiets påstådda kopplingar till terroristorganisationen PKK. Jag vet att vi lever i tider när säkerheten är av yttersta vikt, men de medborgerliga rättigheterna får inte bli lidande på grund av detta. Som vi vet har partiet företrätt de kurdiska intressena i det turkiska parlamentet sedan 2007. Även om partiet gjorde detta på ett symboliskt sätt med 20 ledamöter har det under de senaste åren varit en viktig vittnesbörd om den process för att reglera den kurdiska frågan som har inletts i Turkiet. DTP:s närvaro i det turkiska parlamentet utgjorde inte en fara på något sätt, utan var tvärtom en av de nödvändiga förutsättningarna för politisk stabilitet. Jag anser emellertid att vi inte kan tala om destabilisering, eftersom konflikten med kurderna går långt tillbaka i tiden, och den har egentligen aldrig skakat Turkiet på allvar. Jag trodde inte att det skulle hända nu heller, och förutsätter inte att det kommer att bli så.
<P>
Regeringen har gjort många bra gester tidigare, och det är överdrivet att tala om en antikurdisk kampanj. Den turkisk-kurdiska fredsprocessen har icke desto mindre drabbats av ett allvarligt bakslag. Förbudet mot partiets verksamhet är ett typiskt politiskt trick. Beslutet leder inte bara till att de turkisk-kurdiska förbindelserna vrids tillbaka många år, utan är också ett steg bakåt för hela demokratiseringsprocessen.
<SPEAKER ID="358" NAME="Inés Ayala Sender" AFFILIATION="S&amp;D">
(ES) Även jag vill tala om den motsägelsefulla situation som vi i dag befinner oss i när vi kontinuerligt stöder Turkiets medlemskapsprocess eftersom vi behöver Turkiet i EU av många olika skäl. I dag har vi hamnat i en motsägelsefull situation, eftersom Europaparlamentet för bara några dagar sedan uttryckte stöd för och tillfredsställelse över framstegen i förbindelserna mellan Turkiet och den kurdiska folkgruppen, och nu förvånas vi över förbudet mot Turkiets största kurdiska parti, vilket naturligtvis än en gång ger upphov till allvarliga frågetecken.
<P>
I detta sammanhang uppmanar jag parlamentet och EU, och jag ber kommissionen, att återuppta eller förstärka sina insatser ännu mer för att gå tillbaka till de kriterier som krävs för medlemskap där vi har sett bakslag, t.ex. när det gäller aspekter som behovet av samförstånd mellan politiska partier. I det här sammanhanget måste vi naturligtvis även uppmana den turkiska regeringen att finna en tillfredsställande lösning på den situation som det kurdiska politiska partiet DTP befinner sig i.
<SPEAKER ID="359" NAME="Theodor Dumitru Stolojan" AFFILIATION="PPE">
(RO) Jag är en ivrig förespråkare för Turkiets EU-anslutning. Jag instämmer i de starka åsikter som har uttryckts här i parlamentet om att Turkiet måste respektera de mänskliga rättigheterna. Jag vill dock uttrycka förhoppningen om att samma fasta inställning även kommer att visas när det gäller att stödja Turkiets insatser att ansluta sig till EU.
<P>
Jag välkomnar det spanska ordförandeskapets ståndpunkt om att fortsätta att öppna förhandlingskapitel med Turkiet.
<P>
Jag vill tala om att jag besökte Turkiet förra året som ledamot av den gemensamma parlamentarikerkommittén EU-Turkiet, ett besök som kom 20 år efter mitt förra besök där, och de framsteg som har gjorts av det turkiska samhället är imponerande.
<SPEAKER ID="360" NAME="Antigoni Papadopoulou" AFFILIATION="S&amp;D">
(EL) Fru talman! Åren av våld och terrorism i Turkiet verkar inte ha upphört. Kurder, aleviter, icke-muslimska minoriteter, fackföreningsmedlemmar, det ekumeniska patriarkatet, armenier, cyprioter, fångar, lokala myndigheter, homosexuella, kvinnor, kurdiska politiska partier och massmedier kommer att ha en hel del att säga när de bryter sin tystnad.
<P>
Trots de reformer och framsteg som har gjorts i Turkiet är det många lagar som inte tillämpas. Den mörka sidan och de människorättsliga kränkningarna är mycket verkliga när vi talar om pressfrihet, sexuell jämlikhet, yttrandefrihet och minoriteters rättigheter. Det är exakt därför som Europeiska domstolen för de mänskliga rättigheterna har fördömt Turkiet efter klagomål från turkiska medborgare och minoriteter om kränkningar av rätten till liv, omänsklig och förnedrande behandling och en lång rad andra kränkningar.
<P>
Jag anser att Europeiska unionen kan fungera som en katalysator i demokratiseringen av Turkiet genom att kräva fullständig tillämpning av gemenskapens regelverk, utan undantag och egoistiska hänsynstaganden och utan att tillämpa en politik med dubbla måttstockar. Herr Rehn! Genom att fjäska för Turkiet och öppna kapitel bidrar ni inte till demokratiseringen av Turkiet, ni ökar i stället landets fortsatta oansvariga och omoraliska agerande.
<SPEAKER ID="361" NAME="Bogusław Sonik" AFFILIATION="PPE">
(PL) Fru talman! Trots de framsteg som Turkiet har gjort på vägen mot anslutning lämnar demokratiseringen av landet fortfarande mycket övrigt att önska. I en resolution som Europaparlamentet antog förra året uttryckte vi oro över den rådande situationen i Turkiet när det gäller yttrandefriheten, och beklagade de begränsade framstegen med religionsfriheten. Vid den tidpunkten begärde parlamentet, och det gör vi fortfarande, att den turkiska regeringen ska inrätta rättsliga ramar i enlighet med Europeiska konventionen om skydd för de mänskliga rättigheterna och de grundläggande friheterna, för att icke-muslimska religiösa grupper och aleviter ska kunna verka utan onödiga begränsningar.
<P>
Direkt efter antagandet av resolutionen i december 2009 nämnde jag att EU:s oro hade väckts till följd av ett beslut av den turkiska författningsdomstolen om att förbjuda DTP eller Demokratiska samhällspartiet, som hade 21 ledamöter i det turkiska parlamentet. Svepskälet för att förbjuda partiet var de kopplingar som partiet påstods ha till den kurdiska terroristorganisationen PKK.
<SPEAKER ID="362" NAME="Franz Obermayr" AFFILIATION="NI">
(DE) Fru talman! Den turkiska författningsdomstolens beslut om att förbjuda det prokurdiska partiet för att det strider mot författningen är ett tydligt tecken på att den turkiska inrikespolitiken inte närmar sig demokrati i den mening som vi lägger i begreppet. Detta vederlägger även tydligt Ahtisaari-kommissionens mycket sockrade lägesrapport.
<P>
Även om Istanbul traditionellt sett har en upplyst, EU-vänlig och bildad befolkning är detta faktum, och de utan tvivel utmärkta evenemangen i samband med att Istanbul är kulturhuvudstad 2010, inte representativt för landet i allmänhet. Vi måste därför ta ställning till verkligheten. Att förbjuda minoriteters politiska partier för att de kränker författningen står inte i samklang med de europeiska värdena. Våra tvära kast i den här frågan är också oförståeliga eftersom detta absolut inte kommer att ge oss ett gott anseende eller göra ett gott intryck på våra turkiska dialogpartner.
<P>
Stoppa därför förhandlingarna! Jag ber er även att stoppa utbetalningarna av föranslutningsstöd, eftersom alla som anser att moraliska värden har ett pris inte heller kommer att låta sig övertalas av sådana betalningar.
<SPEAKER ID="363" NAME="Anna Záborská" AFFILIATION="PPE">
(SK) Demokratin grundas på villkor som inte skapas av sig själva. Detta gäller i lika grad både för våra egna medlemsstater och för demokratin i Turkiet. Det finns ett antal problematiska frågor, men jag kommer bara att nämna några av dem.
<P>
Kultfriheten respekteras i Turkiet, men det har dock inte gjorts några större framsteg med religiös frihet under de senaste åren. Fri religionsutövning är formellt erkänd, men i praktiken är den begränsad, t.ex. när det gäller val av gudstjänstplats. Jag beklagar att EU inte tar itu med denna fråga på allvar. I den senaste framstegsrapporten, som är hela 180 sidor lång, nämns detta problem bara på två sidor. Det nämns ingenting om de stränga begränsningarna av religiösa samfunds självständiga verksamhet, inte bara på administrativ och ekonomisk nivå, utan även när det gäller pastorer och präster.
<P>
Eftersom konferensen för de romersk-katolska biskopskonferensernas råd sedan lång tid tillbaka har påpekat att den religiösa friheten kontinuerligt kränks i Turkiet, bör EU lika konsekvent kräva att de mänskliga rättigheterna respekteras när det gäller religionsfrihet.
<SPEAKER ID="364" NAME="Ismail Ertug" AFFILIATION="S&amp;D">
(DE) Fru talman, mina damer och herrar! Turkiet är naturligtvis en känslobetonad fråga, det står helt klart. Det finns en sak som vi självklart alltid måste ta hänsyn till i det här sammanhanget, och detta har redan nämnts flera gånger här i dag, nämligen att även om förbudet mot partiet är fullständigt oacceptabelt, utfärdades det inte av regeringen, utan av rättssystemet. Vi måste göra en åtskillnad här för att vara rättvisa och ärliga.
<P>
Det var dock inte vad jag ville tala om. Som européer måste vi fråga oss vart vi egentligen vill gå. Om vi, som en global aktör, vill gå vidare till inte bara ekonomiska - och som socialdemokrat vill jag betona detta - utan även politiska värden, inte bara i EU, utan även utanför EU:s gränser och ute i världen, behöver vi i slutändan Turkiet för att göra detta. Det kommer även att ge oss möjlighet att vara bestämda och tydliga i våra förbindelser med Turkiet, vilket är exakt vad som behövs. Först då kommer vi att lyckas sätta igång en demokratiseringsprocess för att uppnå vårt övergripande syfte.
<SPEAKER ID="365" NAME="Diego López Garrido" LANGUAGE="ES">
Med tanke på anslutningsprocessen kommer vi när det gäller denna fråga, som vi benämner förbindelserna mellan Europeiska unionen och Turkiet, att agera på följande sätt:
<P>
För det första anser vi att vi måste upprätthålla Turkiets EU-utsikter. Om Turkiet en dag går med i EU kommer detta enligt vår mening att göra unionen starkare, inte svagare. Processen kommer följaktligen att vara till fördel för båda parters intressen.
<P>
För det andra, förhandlingarna. Som Raimon Obiols påpekade är förhandlingar ett odiskutabelt medel för att gå vidare i processen och komma vidare med de interna reformerna i Turkiet. Detta är ovedersägligt bevisat. Förhandlingar är en strategisk faktor och bör föras längs de linjer som kommissionsledamot Olli Rehn angav i sitt uttalande.
<P>
För det tredje vill vi sända ett mycket tydligt budskap till Turkiet. Vi måste vara mycket uppriktiga mot landet. Detta har förordats, inte bara av Ria Oomen-Ruijten, föredraganden för detta resolutionsförslag, vilket jag anser vara ett mycket heltäckande, grundligt och detaljerat förslag och ett utmärkt underlag att arbeta med, utan av många av de ledamöter som har deltagit i kvällens debatt. Anna Maria Corazza Bildt, Sarah Ludford, Franziska Keller, Jan Zahradil och många andra har talat om att vi måste sända ett tydligt budskap till Turkiet.
<P>
Om Turkiet uppfyller Köpenhamnskriterierna kommer landet att kunna ansluta sig till EU och så måste det också bli.
<P>
För närvarande uppfyller Turkiet emellertid inte kriterierna, och i det avseendet finns det två grundläggande faktorer, demokrati och mänskliga rättigheter, som är centrala för analysen av Turkiets eventuella framtida EU-medlemskap. När det gäller de mänskliga rättigheterna är en del av dem, vissa specifika dimensioner av dem, grundläggande för definitionen av en demokrati som uppfyller kraven, dvs. Köpenhamnskriterierna.
<P>
När det gäller rättsliga frågor, frågor som rör jämställdhet mellan kvinnor och män, tortyr och olämplig behandling, yttrandefrihet, respekt för minoriteter och pluralism, måste alla dessa faktorer beaktas. Det har framgått av debatten att vi utan tvivel kan se framsteg inom alla dessa områden, men vi ser även brister eller till och med bakslag inom samtliga områden. Detta belyser den rådande situationen. Det beror hur man ser på det. Glaset kan vara halvfullt eller halvtomt. Jag anser därför att dessa frågor är grundläggande aspekter som vi måste inrikta oss på i förbindelserna mellan EU och Turkiet.
<P>
Jag anser även att processen att gå mot ett förnyat närmande mellan Turkiet och EU är möjlig, det är en genomförbar process. Därför är processen öppen och Turkiet har status som kandidatland. Det är en nödvändig process som naturligtvis måste utvecklas så snabbt som möjligt. Europaparlamentets roll i den processen är absolut avgörande. Parlamentet måste spela en central roll i utarbetandet, analysen, bedömningen och befästandet av den process som vi alla vill se gå framåt så snabbt som möjligt.
<SPEAKER ID="366" NAME="Olli Rehn" LANGUAGE="EN">
Fru talman! Jag är glad över att kunna säga mina sista ord om Turkiet.
<P>
Jag vill tacka er för den mycket viktiga och ansvarsfulla debatten här i kväll. Jag tog faktiskt avsked från Turkiet redan i december eller november här i parlamentet. Jag kommer inte att upprepa vad jag sade då. Jag hoppas att jag inte kommer att behöva säga farväl till Turkiet några fler gånger här i parlamentet och att vi kan gå vidare med och börja ta oss an EU:s stora ekonomiska utmaningar och utmaningar på andra områden.
<P>
Jag vill även ta tillfället i akt för att tacka det spanska ordförandeskapet och den spanske premiärministern José Luis Rodríguez Zapatero för att ha inlett initiativet Civilisationernas allians, som är mycket viktigt, och jag kan säga att jag mycket gärna vill ansluta mig till den alliansen. Den är även mycket viktig för förbindelserna mellan EU och Turkiet.
<P>
Dagens debatt har till stor del inriktats på upplösningen av DTP-partiet och det med all rätt. Det är mycket viktigt att Turkiet reformerar sin lagstiftning och hela den författningsrättsliga ramen för politiska partier i enlighet med rekommendationerna från Europarådets Venedigkommission.
<P>
Johannes Cornelis van Baalen och Olle Schmidt tog upp frågan om revisionsrättens färska rapport om Turkiet. Jag kan säga att vår slutsats i kommissionen, inom Generaldirektoratet för utvidgning, sammanfaller med rapporten och dess slutsatser om hur vårt finansiella stöd kan göras mer strategiskt, flerårigt och kopplas på ett tydligare sätt till de behov som härrör från den politiska reformagendan i de länder vi arbetar med, i det här fallet Turkiet.
<P>
Arbete pågår nu i denna riktning. Det handlar t.ex. om en helt ny inriktning för utarbetandet av våra planeringsdokument på en flerårig basis och om att gå från projekt- till sektorsbaserad programplanering. Detta nya synsätt omfattar även en starkare betoning på sektorsvisa strategier som tas fram av mottagarländerna själva, vilket i slutändan bör underlätta ett gemensamt fastställande av politiska prioriteringar mellan kommissionen och de turkiska myndigheterna.
<P>
Jag lämnar gärna ett längre och mer detaljerat skriftligt svar om ni skickar mig en skrivelse om det snart, så jag hinner göra det under den nuvarande kommissionens valperiod.
<P>
Förutom problemet med upplösning av partier anser jag att det är viktigt att diskutera den demokratiska omvandlingen mer generellt. Det är vad ni har gjort här i kväll, och jag har bara tre korta påpekanden om vad som enligt min mening är de viktigaste stegen härnäst.
<P>
Vi har sett en enorm demokratisk omvandling i Turkiet de fem senaste åren. Turkiet är väldigt annorlunda i dag jämfört med vad det var, säg för fem år sedan. Men glaset är naturligtvis ännu inte fullt, och det finns många viktiga reformer som fortfarande inte har genomförts i Turkiet.
<P>
Först och främst handlar det om reformer av medborgerliga rättigheter och grundläggande friheter. Turkiets agerande när det gäller yttrandefrihet är inte i linje med EU:s normer. Många författare och journalister hotas fortfarande av åtal och domar för sitt arbete. Det är nu hög tid att Turkiet genomför de nödvändiga rättsliga reformerna så att detta problem kommer att höra till Turkiets förgångna, inte till framtiden. Detta är grundläggande för alla öppna och demokratiska samhällen och det är också viktigt att fortsätta att diskutera så känsliga frågor som Armenienfrågan, den kurdiska frågan och Cypernproblemet.
<P>
För det andra har mycket hänt när det gäller de civila/militära förbindelserna under det senaste året. Den pågående utredningen av det kriminella nätverket Ergenekon är central för demokratiseringsinsatserna i Turkiet, och de turkiska medborgarna förtjänar att denna utredning slutförs. De förväntar sig med all rätt att alla nödvändiga försiktighetsåtgärder ska vidtas för att garantera en rättvis rättegång för alla tilltalade.
<P>
För det tredje, men inte mindre viktigt för det, är det inte möjligt att uppnå verklig demokrati om halva befolkningen - kvinnorna - är starkt underrepresenterad i den nationella och lokala politiken. Turkiska kvinnors icke-statliga organisationer kämpar oförtrutet för att främja denna fråga, vilket är helt rätt, och vi stöder dem. Inrättandet av en särskild kommission för jämställdhet mellan kvinnor och män är ett viktigt steg som jag hoppas kommer att bidra stort till att öka kvinnors politiska representation på alla nivåer i det turkiska samhället.
<P>
Sammanfattningsvis kan Turkiets anslutningsprocess mycket väl vara en lång och ibland krokig väg, men det är viktigt att vi inte förlorar det grundläggande målet för den demokratiska omvandlingen av landet ur sikte. Demokratiseringen ligger inte bara i Turkiets grundläggande intresse utan är även viktig för EU, och detta uppnås bäst genom att vi är både rättvisa och bestämda i våra förbindelser med Turkiet på samma gång, vilket upprätthåller vår trovärdighet och kraften i de villkor vi ställer i syfte att stimulera reformer när det gäller de grundläggande friheterna i Turkiet. Jag fortsätter att räkna med ert stöd i denna stora insats. Ert stöd är centralt för att det här projektet ska lyckas i slutändan.
<SPEAKER ID="367" NAME="Talmannen">
Debatten är härmed avslutad.
<P>
Skriftliga förklaringar (artikel 149)
<SPEAKER ID="974" NAME="Kristiina Ojuland  " LANGUAGE="ET">
Fru talman! I framstegsrapporten om Turkiet, som utarbetades av kommissionen 2009, lyfts genomförandet av en författningsreform fram som en viktig utmaning i den fortsatta demokratiseringsprocessen. I rapporten konstaterar kommissionen att trots folkets tydliga stöd för regeringen och den stora parlamentariska majoriteten har de framsteg som gjorts hittills i genomförandet av en politisk och författningsmässig reform inte varit tillräckliga eftersom partierna inte har lyckats finna ett gemensamt språk. Som i vilket demokratiskt land som helst avspeglar de ståndpunkter som intagits av de turkiska partierna väljarnas vilja. Man får inte glömma att partier i ett demokratiskt samhälle först och främst är ansvariga inför sina väljare, och i Turkiet måste EU vända uppmärksamheten till utvecklingen på gräsrotsnivå. Vi måste vara mycket försiktiga så att vi inte bara intar en didaktisk inställning när vi vägleder Turkiets demokratiseringsprocess. Ett framgångsrikt genomförande av de nödvändiga reformerna kräver allmänhetens stöd, och därför måste allmänhetens kunskap om och förståelse för betydelsen av och skälen till reformerna öka. De toppstyrda reformer som har genomförts kommer inte att ge de önskade resultaten så länge som det finns en känsla av att de utgör en fara för Turkiets interna stabilitet. Att sätta press på Turkiets regering så att den påskyndar reformer som inte har allmänhetens stöd, kan, även om det är oavsiktligt, leda till att separatism eller religiös fientlighet får fotfäste. Jag hoppas att rådet och kommissionen, tillsammans med den turkiska regeringen, genomför insatser för att Turkiets befolkning ska kunna delta i demokratiseringsprocessen i avsevärt större utsträckning än vad som har varit fallet hittills, för att se till att det råder gynnsamma förutsättningar för att genomföra de reformer som krävs för anslutning i enlighet med Köpenhamnskriterierna.
<SPEAKER ID="368" NAME="Pavel Poc  " LANGUAGE="CS">
Föranslutningsförhandlingarna med ett kandidatland bör inriktas på landets anslutning till Europeiska unionen. Men i Turkiets fall är situationen mycket mer komplex än så. Föranslutningsförhandlingarna har pågått sedan den 3 oktober 2005. Förutom landets anslutning i sig bör förhandlingarna även leda till främjande av demokrati och frihet och upprätthållande av medborgerliga och mänskliga rättigheter i Turkiet. I stället för att utfärda politiska förklaringar bör detta mål uppnås genom lagstiftningsändringar som ett led i en harmonisering till EU:s rättssystem, men först och främst genom politisk och social praxis genom att medlemsstaterna föregår med gott exempel. Argument mot anslutning i linje med mönstret ”europeiska länder” kontra ”islamiska länder” är felaktiga och missriktade. Turkiets historiska anknytning till Europa är obestridlig. Faktum är att Turkiet i dag är medlem i Europarådet och Organisationen för säkerhet och samarbete i Europa (OSSE). Det finns ingen religiös måttstock för att bedöma ett kandidatland, religionsfrihet är tvärtom ett av EU:s mest grundläggande värden. Därför måste de enda och avgörande kriterierna för Turkiets anslutning till EU vara att landet följer rättsstatsprincipen, principen om att medborgerliga rättigheter och minoriteters rättigheter ska befästas i lagstiftningen och respekt för EU:s samtliga medlemsstater.
<SPEAKER ID="369" NAME="Renate Sommer  " LANGUAGE="DE">
Det är bra att Europaparlamentet åtminstone tar upp frågan om demokratiseringen av Turkiet. Kommissionen och rådet tenderar i princip att försöka tala bort problemen - hur dramatiska de än kan vara. De kallar det för ”mjuk makt”. Men hur långt har vi kommit med denna ”mjuka makt”? Det står klart att bakslagen har varit fler än framstegen i Turkiet sedan anslutningsförhandlingarna inleddes. Nu har ännu ett parti förbjudits. Vi har emellertid även den fortsatta omfattande begränsningen av de medborgerliga friheterna, förtrycket mot religiösa minoriteter till den grad att man försöker driva ut eller förgöra dem genom blodspillan, beskära deras informations- och pressfrihet, försöka tillintetgöra oppositionspressen och fria fackföreningar, och jag kan nämna fler exempel. ”Pacta sunt servanda” - avtal ska hållas - detta betonas alltid i samband med Turkiet, med all rätt. Men det gäller även för Turkiet! När Turkiet inledde anslutningsförhandlingar ingick landet också en överenskommelse med EU om att uppfylla Köpenhamnskriterierna. Om Turkiet fortsätter att vägra göra detta måste landet fråga sig om det verkligen vill bli medlem i EU. ”Mjukisarna” i kommissionen, Europeiska rådets ordförandeskap och rådet borde äntligen börja agera på ett konsekvent sätt i stället för att hela tiden öppna nya förhandlingskapitel.
