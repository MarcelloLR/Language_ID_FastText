<CHAPTER ID=1>
Val av ordförande
<SPEAKER ID=1 NAME="Ordföranden">
I enlighet med arbetsordningens bestämmelser kommer vi nu till valet av ordförande. Röstsedlar och kuvert har delats ut. Enligt de villkor som nämns i arbetsordningen har jag, som sades igår, fått fram två kandidater: Gil-Robles Gil-Delgado och Lalumière. Jag vill påminna om att i enlighet med artikel 14 i arbetsordningen, måste en kandidat få absolut majoritet i de första tre valomgångarna för att bli vald. Blanka eller ogiltiga röstsedlar räknas som ej avgivna röster. Vi skall nu genomföra omröstningen.
<P>
(Europaparlamentets ledamöter gick till valurnorna.)
<P>
(Sammanträdet avbröts kl. 10.30 och återupptogs kl. 11.45.)

<SPEAKER ID=2 NAME="Ordföranden">
Jag anmodar alla att ta sina platser. Vi har nu resultatet från ordförandevalet. Valutgången är:
<P>
Antal röstande: 548 Blanka eller ogiltiga röster: 33 Avgivna röster: 515
<P>
Därmed uppgår den absoluta majoriteten till 258. Det uppnådde:
<P>
Gil-Robles Gil-Delgado: 338 röster
<P>
(Livliga och ihållande applåder) Lalumière: 177 röster.
<P>
(Livliga applåder)
<SPEAKER ID=3 NAME="Ordföranden">
Herr ordförande, jag gratulerar och önskar er Guds välsignelse och stor framgång i ert arbete. Jag ber er att inta platsen som ordförande.
<P>
(Applåder)

<SPEAKER ID=4 NAME="Ordföranden">
Ärade ledamöter och kollegor, tillåt mig, innan jag i enlighet med traditionen kort uttrycker mitt tack till er, att framhålla innebörden av detta blå band. Det är en symbol som antagits i Baskien av människor som förespråkar en fredlig samlevnad och frihet, och som kraftfullt motsätter sig ETA: s brottsliga våldshandlingar.
<P>
Som ny ordförande är jag övertygad om att detta band tveklöst återspeglar uppfattningen hos detta parlament, som gång på gång uttrycker sitt stöd för människor som på ett orättfärdigt sätt berövats sin frihet. De som kräver en förändring av dem som, både inom och utom Europeiska unionen, ägnar sig åt förtryck, mord, kidnappning och tortyr. Det finns ingenting jag hellre önskar.
<P>
(Applåder) När nu detta blivit sagt, skall jag gärna göra vad som förväntas av mig och tacka dem som gett mig detta hedrande förtroende. De som inte röstat på mig tackar jag för deras medverkan och särskilt Lalumière för att hon, genom sitt eleganta uppträdande och det storslagna resultat hon uppnått, ännu en gång visat att hon åtnjuter ett välförtjänt anseende.
<P>
(Applåder) Jag tackar också ordföranden av hela mitt hjärta för hans engagerande ord. Jag skall göra mitt bästa för att leva upp till dessa.
<P>
Ärade ledamöter, det vore orättvist av mig att inte också tacka dem som jag, såväl i yrkeslivet som i politiken, haft förmånen att samarbeta med för allt de lärt mig om hur detta uppdrag skall förvaltas. De har varit så många, både inom denna kammare och utanför, att jag inte kan nämna dem alla. Likväl vore det oförlåtligt att inte tacka min företrädare, ordförande Hänsch, för hans hängivna arbete i parlamentets tjänst, samt för den korrekthet och det tålamod varmed han lett lagarbetet med oss som haft förmånen och äran att vara med under hans ledning av kammaren.
<P>
(Applåder) Ärade ledamöter, av alla dem jag har att tacka, måste min hustru och min mor få en särskilt framträdande plats. Båda är gifta med politiker, och har, i likhet med så många av våra makar, delat lycka och sorg, framgångar och misslyckanden, och de har alltid visat ovärderliga prov på rättrådighet och omdöme, styrka och fattning. Det vore oförlåtligt att inte nämna även detta.
<P>
(Applåder) Det vore också fel att inte tacka för stödet från familjemedlemmar, partikamrater och personliga vänner, varav några haft generositeten att vara med mig i detta lyckliga ögonblick. Dessutom vill jag tacka massmedierna för att de följt denna valkampanj med sådant intresse.
<P>
Slutligen vill jag också tacka för berättelserna från män och kvinnor som, under den långa och svåra natt som hemsökt mitt hemland, förmått stå fast vid sina övertygelser, ta avstånd från Francoregimen, och till min generation förmedla visionen om ett enat Europa samt värdet av demokrati och social rättvisa.
<P>
(Livliga applåder) Som barn och efterföljare till en av dessa män, samt som personligt vittne till de påfrestningar, risktaganden och uppoffringar denna långa kamp inneburit för så många, kan ni, ärade ledamöter, var säkra på att jag kommer att bemöda mig om att förvalta ordförandeskapet i en anda av tjänst gentemot det folk som etsat sig så djupt in i mig. Tack så mycket.
<P>
(Ihållande applåder)
<SPEAKER ID=5 LANGUAGE="EN" NAME="Green">
Herr ordförande! Jag reser mig upp å den socialistiska gruppens vägnar, för att gratulera er till ert val till ordförande i denna kammare. Ni övertar ordförandeskapet vid en tidpunkt som präglas av stort ansvar, i beaktande av vad som ligger framför oss i Europeiska unionen de närmaste åren. Ni tvingas följa direkt efter en mycket lysande insats från min mycket goda kollegas Klaus Hänsch sida.
<P>
Jag fick nyss frågan från media vad jag väntar mig av ordföranden för detta parlament. Jag skulle vilja återge vad jag svarade, eftersom jag tror ni kommer att kunna uppfylla dessa förväntningar i avsevärd mån, och vi på denna sida av kammaren ser fram emot det. Mitt svar blev att jag förväntar mig att ordföranden för denna kammare skall leda förhandlingarna vid denna kammare med integritet. Vi tror att ni kommer att göra det. Jag sade också att vi förväntar oss att ordföranden för denna kammare skall driva denna kammares krav med stor kraft, i synnerhet med beaktande av regeringskonferensen. Återigen så vet vi och förväntar oss att ni kommer att göra det.
<P>
För det tredje så är min tredje förväntan på denna kammares ordförande att han skall göra detta parlament mer relevant och mer åtkomligt för människorna i Europeiska unionen, göra det mer användarvänligt och mer människovänligt. Vi vet och förväntar oss att ni kommer att göra det. Vi önskar er lycka till och då ni agerar i enlighet med dessa tre önskemål, som jag vet att ni kommer att göra, så har ni vårt absoluta stöd. Vi hoppas och förväntar oss att ni, när ni utför denna plikt, kommer att känna er tillfredsställd och belåten i den befattning ni åtagit er. Lycka till, herr ordförande.
<P>
(Applåder)

<SPEAKER ID=6 LANGUAGE="NL" NAME="Martens">
Herr ordförande! Valet av er till ordförande i Europaparlamentet är för vår politiska grupp ett mycket rörande moment. Vi har alltid beundrat er integritet och därför tror vi, är vi övertygade om, att ni kommer att vara en utmärkt ordförande för detta Europaparlament som efterträdare efter Klaus Hänsch. Europaparlamentet har ett mycket konkret ansvar för den europeiska integrationsprocessen, framförallt efter enhetsakten och Maastrichtfördraget. De som valt er, och vi har inte hemlighållit att det fanns ett samförstånd mellan den socialistiska och den kristdemokratiska gruppen i den frågan, har valt er eftersom ni också kommer att personifiera denna vilja till ytterligare integration och parlamentets ansvar för detta. Vi är också rörda eftersom ni, och ni har påmint om det, på ett oförvitligt sätt kunnat bidra till demokratiseringen i ert eget land. Er far har jag personligen träffat vid meetings i Madrid på 70-talet. Vi är alltså mycket glada och även övertygade om att de som valt er före den andra kandidaten, fru Lalumière, att de i er skall finna en rättfärdig, korrekt och mycket grundlig ordförande.
<P>
Jag önskar er å PPE-gruppens vägnar all välgång och ett mycket framgångsrikt agerande som ordförande för detta Europaparlament under de betydelsefulla månader som leder oss fram till regeringskonferensen och tillämpningen av, hoppas jag, konferensens goda resultat.
<P>
(Applåder)

<SPEAKER ID=7 LANGUAGE="FR" NAME="Pasty">
Herr ordförande, jag vill på min grupps vägnar, Gruppen Union för Europa, uppriktigt och hjärtligt lyckönska er till ordförandeskapet, vi gläder oss särskilt åt det. Vi anser att er personlighet, er uppriktighet, er ställning som framstående jurist och det personliga mod ni visat prov på i ett svårt skede av ert lands historia är tillräckliga bevis på att ni kommer att lyckas i de betydande funktioner ni nu kommer utöva.
<P>
Men ni förstår, herr ordförande, eftersom jag får ordet efter den socialistiska gruppens ordförandeskap och ordföranden för PPE-gruppen vill jag kraftfullt uttrycka den känsla av frustration som alla övriga politiska grupper upplever när det gäller utnämning av kandidater till vårt parlaments ansvarsposter. Sedan 1989 har ett ömsesidigt avtal mellan de två största grupperna i Europaparlamentet garanterat dem ordförandevalet redan i första valomgången, vilket har reducerat övriga gruppers kandidater till statister. Sedan dess utspelar sig inte det verkliga valet inom Europaparlamentet i sin helhet, utan inom de två största grupperna. Ordförandeposten växlar mellan de båda grupperna enligt en perfekt ordning.
<P>
(Applåder) Dessutom är det de största delegationerna inom dessa två grupper som avgör omröstningarnas resultat, vilket leder till att den reella väljarmakten inskränks ännu mer. Inte nog med det, 1994 utsträcktes det här systemet till att gälla valet av kvestor, vilket berövar de politiska grupperna utöver de två största möjligheten att få välja en kvestor. Ett sådant system leder till att sex av åtta politiska grupper sätts ur spel, vilka åtminstone representerar 40 % av parlamentets medlemmar.
<P>
(Applåder) Dessutom leder ett sådant system till att representanterna för de minst talrika nationaliteterna obevekligen utesluts från ansvarsposter. Det överensstämmer inte med den europeiska etiken, som ger varje representerad nation lika rättigheter.
<P>
Herr ordförande, jag vill också enträget framföra följande önskan: med den moraliska auktoritet det här valet har gett er så ber jag er att ta initiativ för att i samförstånd med samtliga gruppers ordförande hitta ett förfarande som inte vidmakthåller det här systemet. I sin önskan att alltför väl organisera den interna demokratin har det nuvarande systemet istället kvävt den. Det skulle faktiskt vara paradoxalt om Europaparlamentet som ständigt kritiserar de europeiska institutionernas demokratiska underskott skulle förvärra det med hjälp av sina interna förfaranden.
<P>
Herr ordförande, i samma strävan att göra någonting åt våra europeiska institutioners demokratiska underskott vill jag hastigt lägga fram två andra önskemål. Det första är att ni med bestämdhet ser till att de beslut som fattas av denna församlings politiska organ, dvs. presidiet och ordförandekonferensen, tillämpas noggrant och snabbt av administrationen, vilket inte alltid har varit fallet. Det andra önskemålet är att ni tar initiativ till att stärka samarbetet med samtliga nationella parlament, ett samarbete som redan har inletts men som borde vara mycket mer utvecklat. Vi delar den demokratiska legitimitet som val med allmän rösträtt ger med de nationella parlamenteten. Varför inte planera ett nytt möte, som det vi höll i Rom för några år sedan, med representanter för unionens nationella parlament.
<P>
Herr ordförande, jag kan försäkra er att er dagliga gärning kommer att få stöd från vår grupp, och för att genomföra de reformer som vi stödjer kan ni räkna med oss. Lycka till, herr ordförande!
<P>
(Applåder)
<SPEAKER ID=8 LANGUAGE="NL" NAME="De Vries">
Ordförande! Å hela min politiska grupps vägnar önskar jag er gärna lycka till och jag gratulerar er gärna till denna höga befattning.
<P>
Ordförande, vi känner er som en man med integritet, som fru Green och herr Martens redan sagt, och en man med hängivenhet. Jag har det fullaste förtroende för att ni i er nya tjänst kommer att vara ordförande för hela kammaren, för alla parlamentsledamöter oberoende av deras nationalitet eller partipolitisk tillhörighet. När jag kom hit till vår grupp, sade ni herr ordförande: Jag är en fri man. Jag tror inte, sade ni då, att jag återigen skall ställa upp som kandidat. Jag är alltså fri och oberoende. Ordförande, det kommer att vara två av era viktigaste egenskaper i utövandet av ert ämbete. Europa behöver det oberoende och den visionskraft som parlamentets ordförande har. Er tjänst som ordförande är en av de finaste som finns att få inom den europeiska politiken. För det här parlamentet i allmänhet och ni i synnerhet förkroppsligar viljan till fördragsamhet och viljan till försoning av våra folk. Var alltså vår tolk för att till regeringsledarna förmedla den viljan till försoning, den viljan till fördragsamhet och den viljan till samverkan. Vi ber er, herr ordförande, att vara ett ombud för våra väljares intressen som så ofta betraktas som quantité négligeable på regeringskonferenserna. Vi ber er att vara den som ger uttryck för den oro som våra medborgare, av vilka 20 miljoner är arbetslösa här i Europa, känner. Vi ber er uttrycka vår befolknings hopp om ett Europa, väst och öst, ett Europa som med enighet uppträder mot vår tids gissel, arbetslösheten, kriminaliteten, miljöförstöringen, rasismen, nationalismen. Men, ordförande, vi ber er framförallt ha mod att nämna saker vid deras rätta namn, inte begränsa er till business as usual utan vilja vara en av de två personer som i medborgarnas ögon förkroppsligar Europa, ni och kommissionens ordförande är båda två mister Europe . Jag är övertygad om att ni kommer att vara ämbetet värdig.
<P>
Jag avslutar, ordförande, med en varning, en varning till mina vänner och kollegor inom de båda stora politiska grupperna. Nästan en tredjedel av ledamöterna i parlamentet har vid denna omröstning å ena sidan lagt en proteströst och å andra sidan hyllat fru Lalumières mod att ställa upp som kandidat. Var medvetna, kollegor, var medvetna om att det väsentliga i en demokrati inte är regeln att majoriteten beslutar. Det väsentliga i en demokrati ligger i hur majoriteten umgås med minoriteter och jag ber denna kammare vara medveten om denna tradition. Kollegor, på oss vilar ansvaret att ge demokratin röst här i denna världsdel, det måste då också utsträcka sig till det sätt som kammaren fungerar internt.
<P>
Herr ordförande, vi litar till er, vi ställer vårt hopp till er, vi önskar er ett ordförandeskap med humor, klokhet och mod.
<P>
(Applåder)

<SPEAKER ID=9 LANGUAGE="ES" NAME="Puerta">
Herr ordförande, jag vill inledningsvis framföra hela gruppens lyckönskningar, samt meddela att vi förbinder oss att vidareutveckla de utmärkta initiativ som kommit från Hänschs tidigare ordförandeskap, och som vi ställt oss positiva till. Kanske har mina ord en liten men samtidigt dubbelbottnad innebörd, eftersom de kommer från ordföranden för en av minoritetsgrupperna som lyssnat på de båda kandidaterna, både den som valts till ordförande och den fantastiska kandidaten Catherine Lalumière. Vi har lyssnat på kandidaterna, vi har fört en dialog med dem, och vi har låtit gruppens ledamöter fritt välja hur de skall rösta. Resultatet har blivit ett val, som i högsta grad präglats av självständighet, eftertänksamhet och även, skulle jag tro, splittrade meningar. Några i vår grupp har röstat på den kandidat som valts till ordförande, andra har röstat på Catherine Lalumière. Genom att vi inte bundit oss för en kandidat anser jag att vi är i en position där vi kan komma med vissa anmärkningar gällande det röstningsförfarande som tidigare kritiserats här idag. Det är en modell som innebär att möjligheten att bli vald till parlamentets ordförande i hög grad avgörs på förhand. Det är en modell som resulterar i en mekanisk växling mellan församlingens två största grupper. Vi bör därför återgå till, och arbeta vidare med, hur artikel 17 skall tolkas, för att i högsta möjliga mån säkerställa ett röstningsförfarande som ger största möjliga stöd för Europaparlamentets ordförandes politiska roll som de europeiska medborgarnas främsta företrädare.
<P>
Som ordförande för denna grupp måste jag emellertid säga, att vi ledamöter ändå röstat självständigt, genom sluten votering och efter egen övertygelse, och den valda kandidaten har fått en majoritet av rösterna i den första omgången. Det är i detta sammanhang jag vill ta upp anledningen till att jag talar till er på spanska: min bakgrund är spansk, och jag hoppas att mina kolleger i denna grupp som består av så många olika nationaliteter inte har några invändningar mot att jag talar spanska här.
<P>
Här har vi haft i åtanke hela Gil-Robles levnad, politiska bakgrund och yrkesliv. Jag kan, i den mest europeiska representantförsamlingen, från den spanska vänstern vittna om Gil-Robles aktiva engagemang mot Francos fyrtioåriga diktatur i Spanien.
<P>
Men detta är inte tillräckliga skäl för att bli vald till Europaparlamentets ordförande. I egenskap av ledamot och ordförande för min grupp, kan jag intyga att kandidaten Gil-Robles ordförandeskap för utskottet för institutionella frågor samt vice ordförandeskap i parlamentet är en förlängning av hans mångåriga engagemang i den europeiska federationsrörelsen, ett som jag tror, kritiskt europaengagemang, som sätter människan i centrum vid byggandet av det nya Europa.
<P>
Det är inte frågan om att vi som är ordförande för de olika politiska grupperna skall utforma den nyvalde ordförandens politiska plan, och ersätta honom. Han kommer i morgon att hålla sitt ordförandetal. Därför vill jag idag bara kortfattat tillägga att vårt åtagande och våra lyckönskningar åtföljs av en dubbel önskan till honom: att han på ett mycket värdigt och effektivt sätt företräder parlamentet gentemot de andra institutionerna. Tidpunkten har kommit då Europaparlamentet, i detta svåra byggande av Europa, måste betala en både socioekonomisk och politisk räkning för att förmå harmonisera Europas folk och institutioner. Jag vill också slutligen be honom, att han försvarar den slags demokrati som präglas av delaktighet och som för parlamentet närmare medborgarna, att vi inte skall bedriva propaganda utan kunna ge objektiv information, så att det europeiska folket, från alla länder, med sina olika Europavisioner, och med utgångspunkt i varje ideologiskt och politiskt engagemang, kan stå bakom oss.
<P>
Eftersom den nyvalde ordföranden inte alls är rigid, vet jag att han kommer att tolerera och acceptera politiska gruppers övertygelser som skiljer sig från hans egna. Vi gratulerar honom till detta och tar även själva på oss denna uppgift. Jag önskar ordföranden, parlamentet och den Europeiska unionen lycka och framgång!
<P>
(Applåder)

<SPEAKER ID=10 LANGUAGE="DE" NAME="Roth">
Ärade ordförande, herr nyvalda ordförande! Många kloka och sanna ord har redan sagts. För att göra de starka männen bakom min rygg en tjänst, skall jag fatta mig kort. Å hela min grupps vägnar vill jag hjärtligen gratulera er till detta val! För det första är det framför allt en sak som jag hoppas att ni skall åstadkomma. Nämligen att ge detta parlament en egen profil, en egen profil som klart och tydligt skiljer sig från de nationella regeringsintressena. I detta önskar vi er all lycka. Ni kommer att få vårt stöd för detta, för att ni starkt företräder våra intressen, intressena hos detta demokratiskt valda organ mot politikens renationalisering, mot rådets försök att skaffa sig mer kompetens.
<P>
För det andra hoppas jag att ni, herr ordförande, tar itu med de inre reformer som vårt parlament så väl behöver. Vi vet att det inte är lätt, men dessa reformer är nödvändiga! De har att göra med vår trovärdighet och med öppenheten. Låt oss alltså vara modiga och offensiva. Vi får inte gömma oss! Vi har gott om tid, två och ett halvt år. Låt oss börja omedelbart!
<P>
För det tredje - och detta har några kollegor redan nämnt - hoppas jag att ni aktar och vårdar den inre demokratin i detta parlament, att ni respekterar olika politiska grupper och också ger dem utrymme att uttrycka sina skillnader gentemot de två större blocken som emellanåt försöker vifta bort de mindre, men inte desto mindre viktiga, politiska uppfattningarna.
<P>
För det fjärde - och där riktar jag bort uppmärksamheten från er en smula - vill jag tacka Lalumière för att hon kandiderat, att hon tagit mod till sig att kandidera. För oss och för mig var detta ett viktigt tecken på inre demokrati!
<P>
(Applåder) Jag är övertygad om att hennes goda resultat var ett uttryck för missnöje i detta parlament gentemot det valda förfarandet, nämligen att de stora blocken i förväg gjort upp om ordförandeskapet och ser de mindre grupperna som ett slags statister. Detta har inget med demokrati att göra! Demokrati måste i detta parlament innebära att även kvinnor kan få ett sådant ämbete.
<P>
(Applåder) Demokrati i detta parlament måste innebära att medlemmar ur den europeiska unionens samtliga medlemsländer har möjlighet att sitta på detta ämbete, och demokrati i detta parlament måste innebära att medlemmar ur skilda politiska grupper kan inneha detta ämbete. Jag tackar än en gång Lalumière för att hon gjort denna markering!
<P>
Nu vänder jag mig åter till er. Jag lovar er vårt stöd. Jag lovar er ett stridbart förhållande, ett mycket stridslystet, mycket solidariskt förhållande, med mycket kämparanda, med skilda uppfattningar men alltid med det gemensamma målet att göra allt för att motarbeta varje form av rasism, antisemitism och främlingsfientlighet, och för att öka demokratin i den Europeiska Unionen.
<P>
(Applåder)
<SPEAKER ID=11 LANGUAGE="FR" NAME="Lalumière">
Herr ordförande, som ordförande för Gruppen Europeiska radikala alliansen skulle jag i min tur vilja gratulera er till ordförandeposten och önska er lycka till.
<P>
Jag är övertygad om att ni kommer att vara en objektiv ordförande, öppen och tolerant, och hänsynsfull gentemot parlamentets minoriteter. Men de som har röstat på mitt namn, och det antalet överstiger vida min grupps storlek, vill uttrycka ett missnöje, en protest, inte mot er person, herr ordförande, utan mot ett system som under årens lopp har blivit mer och mer stelt, tungt och t o m, det måste sägas, i strid med demokratiska regler. Jag tror att vi måste vara överens om det budskapet. Det var för övrigt innebörden av min kandidatur.
<P>
Jag visste mycket väl vilket omröstningens resultat skulle bli, men jag trodde och jag tror fortfarande på att vi inte bara omformar regler på papperet, utan även i den praxis som har inrättats de senaste åren. För övrigt har jag konstaterat, genom att t ex lyssna till vår kollega Pasty, att missnöjet också finns hos de kolleger som har röstat på er. Det vill säga att det verkligen finns ett problem och jag vädjar till de stora gruppernas förnuft, liksom jag vädjar till ert förnuft, herr ordförande, för att vi så snart som möjligt kan ta itu med att reformera det här systemet.
<P>
För ögonblicket önskar jag er stor framgång, för er själv, herr ordförande, och för Europaparlamentet, som behöver befästa sin politiska roll på den internationella scenen. Jag önskar er också stor framgång för Europeiska unionen som behöver företrädare som med auktoritet försvarar unionens anseende runtom i världen.
<P>
(Applåder)

<SPEAKER ID=12 LANGUAGE="DA" NAME="Bonde">
Herr ordförande, jag vill gärna också gratulera er till ordförandeposten på mina kollegors vägnar i Gruppen Oberoende för Nationernas Europa. Jag kan lova att lojalt stödja en del av Maastrichtoppositionen, inte vad gäller Maastricht II-fördragen, men vad gäller en demokratisk debatt om alla ståndpunkter här i parlamentet och de demokratiska spelreglerna kring debatten, så att både decentralister och centralister, förbundsstatsanhängare och anhängare av parlamentarisk demokrati kan få en rättvis och öppen debatt med lika många medlare för de olika ståndpunkterna och därefter ett demokratiskt avgörande med folkomröstningar i de olika länderna. Jag kan också lova att jag stöder alla ansatser till att rensa upp i traktamenten och reseersättningarna, och till att skapa demokrati och rättvisa i parlamentet självt. I detta sammanhang behövs en nödvändig reform av d´Hondtsystemet så att de två stora grupperna PPE och PSE på ett tillfredsställande sätt kan få den andel ordförande- och vice ordförandeposter som de har ledamöter till, och så att den andel som de små grupperna är berättigade till också tillfaller dessa, och vilka då kan fördela denna andel inbördes. Tillvägagångssättet att skapa d´Hondtgrupper med så små tilldelningar att det inte blir något över till de mindre grupperna är djupt odemokratiskt, och jag hoppas att ni med ert förflutna som deltagare i kampen mot bristen på demokrati i Spanien är den person som är i stånd att genomföra demokratiska och rättvisa spelregler för de stora grupperna.
<P>
Det är ju tyvärr så att ni inte blivit vald helt och hållet på grund av era personliga kvaliteter. Jag skulle gärna ha gratulerat er till ett val som hade skett mot den bakgrunden, men det sätt på vilket ni blev vald är ju känt från en annan värld än de folkvalda församlingarnas. Det är en metod som är känd från affärsvärlden under namnet " holdingbolag" . Man får de två största undergruppernas stöd i de två största grupperna, och så har man med hjälp av en minoritet ett avgörande som inte nödvändigtvis stämmer överens med majoritetens önskemål. En sådan holdingbolagsmodell hör inte hemma i en folkvald församling, och jag hoppas att vi nästa gång kan få till stånd en annan demokratisk valmetod så att ni t.ex. skulle kunna bli vald också på grund av era personliga kvaliteter. Idag är det ju så att vi måste låta det ske genom lotträkning och notarius publicus om varje ledamot skall ha samma chans att bli vald till ordförande.
<P>
Men välkommen till arbetet som ordförande i parlamentet. Jag ser er som allas vårt gemensamma ombud, och jag och min grupp kommer att stödja er i ert arbete under de kommande 2 ½ åren.

<SPEAKER ID=13 LANGUAGE="FR" NAME="Le Pen">
Herr ordförande, mina damer och herrar, jag uttalar mig som ordförande för min grupp, som inte är erkänd som sådan eftersom den inte har ett tillräckligt antal ledamöter. Men jag skulle vilja säga er hur lyhörda vi är för vad ni har åtagit er inför den här församlingen.
<P>
Det stora antal röster som Lalumière erhöll har dock markerat vår församlings djupa känsla av frustration, vilket många föregående talare har framhållit. Det samförstånd som har upprättats mellan de två stora grupperna, som naturligt borde vara konkurrenter i den här församlingen, rubbar uppenbarligen känslan av att vår institution fungerar på ett bra sätt. Jag skulle vilja påminna om att var och en av ledamöterna i den här församlingen har samma dignitet och samma rättigheter av hänsyn till sina väljare, och var och en har rätt till samma hänsynstaganden. De parlamentariska grupperna är i grunden hjälpmedel för att församlingen ska fungera på ett bra sätt, men de gör att det stora antalet grupplösa berövas den rätt de har att uttrycka sina väljares idéer.
<P>
Det är därför vi har varit angelägna om att markera vårt motstånd till den här metoden, trots den aktning vi hyser för er, genom att rösta på Lalumière, med tanke på vad hon själv avsåg med sin kandidatur. Det hopp man kunde ha om bättre demokratiska villkor har tyvärr förstörts av fördelningen av platser inom delegationer och kommissioner, vilket vi har fått kännedom om. Jag ger ett enkelt exempel på det. I vår grupp har vi en före detta fakultetsdekanus, professor i japansk civilisation och japanska. Han var medlem i delegationen för relationerna med Japan, men har just blivit utesluten från den. För mig verkar det här inte vara ett prov på god ordning och demokratisk vilja.
<P>
Likväl, herr ordförande, gratulerar vi er till valet, eftersom det är en artighetstradition, i förhoppning om att ni kommer att ta samma hänsyn till alla ledamöter i det här parlamentet, vilken nationalitet de än tillhör och vilken politisk åsikt de än uttrycker. Det är inte någon hemlighet för någon att vi är motståndare till ett federalt Europa och försvarare av ett förbundsstaternas Europa. Vi anser att den meningen ska ha möjlighet att komma till uttryck här.
<P>
(Applåder)

<SPEAKER ID=14 NAME="Santer">
Herr ordförande, mina damer och herrar, jag skulle också vilja, både personligen och på kommissionens vägnar, gratulera er till ordförandeposten för Europaparlamentet. Ni efterträder Klaus Hänsch, en storartad ordförande, som jag även skulle vilja ge en uppriktig och klangfull hyllning för ett tillförlitligt, effektivt, bestämt och modigt ordförandeskap.
<P>
Herr ordförande, ni har just blivit vald till denna höga post i en tid då Europeiska unionen står inför stora utmaningar. Ert mandat bör leda er fram till nästkommande europeiska val, 1999, då alla Europas medborgare kommer att kallas för att välja sina ledamöter. Ett Europa nära medborgarna, det är vår ambition, det är vår vilja. Och jag är säker på att Europas medborgare med hjälp av er drivkraft kommer att kunna identifiera sig med Europaparlamentet, en institution som bör vara i mittpunkten av en demokratisk europeisk konstruktion.
<P>
I fullföljandet av er uppgift, herr ordförande, kan ni alltid vara säker på att få ett troget, lojalt och direkt stöd, såväl som hjälp och samarbete från kommissionens medlemmar och ordförande.
<P>
(Applåder)

<SPEAKER ID=15 LANGUAGE="EN" NAME="Green">
Herr ordförande! Mot bakgrund av några av de inlägg vi lyssnat till denna förmiddag anser jag det viktigt att åter ta ordet, eftersom de som lyssnar på oss på läktaren och media har fått sig till livs några mycket underliga tolkningar av representativ demokrati denna förmiddag.
<P>
Jag måste säga er att de två stora grupperna i denna kammare, genom godtagandet av användningen av d'Hondtsystemet, och andra eftergifter de frivilligt gör till de mindre grupperna i denna kammare, har...
<P>
(Häcklande) Jag väntar tills missnöjesyttringarna upphört.

<SPEAKER ID=16 NAME="Ordföranden">
Ärade ledamöter, jag respekterar era åsikter. Hys själva samma respekt för andra. Var god fortsätt, Green.

<SPEAKER ID=17 LANGUAGE="EN" NAME="Green">
De två stora grupperna i denna kammare har redan givit de mindre grupperna betydande tillmötesgåenden. Jag blev besviken över att detta inte på något vis framkom i de andra gruppledarnas framföranden, efter alla de diskussioner vi genomgått de senaste veckorna.
<P>
Jag skulle också vilja säga att det i varje parlamentarisk demokrati är kammarens majoritet som bestämmer vem som skall inneha ordförandeskapet. Det är vad som trängt igenom här idag.
<P>
(Applåder) Jag skulle vilja avsluta med att säga till i synnerhet Pasty, att när han redovisade siffrorna, som var mycket missvisande, så hade han uppenbarligen inte sett på de nomineringar som gjorts, särskilt från min grupps sida, eftersom han då skulle ha upptäckt att vi avstått en av de tre kvestorsplatser vi innehar till en mindre grupp i kammaren, och att vi kommer att stödja en kandidat från GUE. Jag vill också tala om, när ni talar om små delegationer, att min grupp nominerar en person från en finsk delegation på fyra personer som kvestor för denna kammare. Så när han hävdar att mindre delegationer inom de stora grupperna förnekas sina rättigheter, så har han helt fel.
<P>
Jag vill säga till er, kollegor, att vi nominerar såväl en finne som en annan ledamot som kvestorer för denna kammare. Utifrån vad Pasty sagt till stöd för små delegationer antar jag att han och hans grupp kommer att stödja att vår finne utses till kvestor.
<P>
(Applåder)
<SPEAKER ID=18 NAME="Ordföranden">
Det är inte fråga om att ta upp ärendet till diskussion. Jag kommer att ge er en minut med tanke på de antydningar som gjorts.

<SPEAKER ID=19 LANGUAGE="NL" NAME="Martens">
Jag visste inte att det var meningen att vi här skulle diskutera grundläggande regler som tillämpas här i parlamentet och som inte härrör från en sorts majoritetsgruppernas diktatur, tvärtom. Vi tillämpar inte systemet the winner takes all , vi tillämpar ett system med proportionellt jämlik representation mellan de olika politiska grupperna vid fördelningen av mandat och det bevisas av det val av vice ordförande vi snart kommer att genomföra, eftersom också kandidater från mindre politiska grupper ska få en chans genom ett avtal mellan de olika grupperna. Det är alltså inte lämpligt, tycker jag, att man skulle förkasta denna princip, detta system, att de mindre politiska grupperna och mindre delegationer inom de politiska grupperna också har en given plats. Vi har alltid sagt att vi är öppna för en anpassning av parlamentets regler men jag skulle dock vilja understryka det faktum att vi i detta multikulturella parlament med folkvalda från 15 länder tillämpar ett system som är rättvist, proportionellt jämlikt och alltså i motsats till andra system, enligt min mening, är den bästa metoden för detta parlament.

<SPEAKER ID=20 NAME="Ordföranden">
Ärade ledamöter, låt oss inte gå vidare med denna fråga. Traditionsenligt har denna anförandeomgång använts för att lyckönska den utsedde ordföranden. Naturligtvis har ordföranden inte kunnat hindra uttalanden från dem som ifrågasatt valförfarandet, och har heller inte gjort det. Det vore emellertid oacceptabelt att avvika från föredragningslistan. Jag förklarar därför denna omgång för avslutad, och om ingen motsäger sig detta övergår vi till val av vice ordförande.

<CHAPTER ID=2>
Val av vice ordförande
<SPEAKER ID=21 NAME="Ordföranden">
Nästa punkt på föredragningslistan är val av vice ordförande.
<P>
Jag har mottagit följande nomineringar:
<P>
Anastassopoulos Avgerinos Capucho Fontaine Gutiérrez Díaz Haarder Hoff Imbeni Marinho Martin Pery Podestà Schleicher Verde i Aldea
<P>
Kandidaterna har låtit meddela att de accepterar sina respektive nomineringar.
<P>
(Omröstning genomfördes.) Vi övergår till rösträkningen.
<P>
Resultatet av omröstningen kommer att meddelas idag kl. 15.00.
<P>
(Sammanträdet avbröts kl. 12.55 och återupptogs kl. 15.00.)
<SPEAKER ID=22 NAME="Ordföranden">
Jag har här resultatet från första omröstningen i valet av vice ordförande.
<P>
Antal röstande: 544 Blanka eller ogiltiga röster: 51 Avgivna röster: 493 Absolut majoritet: 247
<P>
Röstfördelningen är:
<P>
Fontaine, Pery, Martin, Anastassopoulos, Gutiérrez Díaz, Schleicher och Imbeni har, i nämnd rangordning, erhållit absolut majoritet av de avgivna rösterna.
<P>
Jag gratulerar kollegerna till att ha blivit valda.
<P>
(Applåder) Sju vice ordförandeposter återstår fortfarande att tillsätta varför det blir nödvändigt att gå vidare till en andra omröstning. Innan vi fortsätter med detta har Falconer begärt ordet för en ordningsfråga.
<P>
Falconer, ni har ordet.

<SPEAKER ID=23 LANGUAGE="EN" NAME="Falconer">
Herr ordförande! Jag vill gratulera er till att ha blivit vald. En ordningsfråga; kan ni garantera att valurnorna öppnas samtidigt, och inte vissa före andra? Denna fråga förorsakade en del problem under dagen mellan mig och delar av personalen, och jag vill inte att detta skall upprepas.

<SPEAKER ID=24 NAME="Ordföranden">
Stort tack, herr Falconer. Ni har helt rätt, och jag tackar er för att ni uppmärksammar oss på denna punkt. Jag ber de fem rösträknarna som ansvarar för en urna var att vara noga med att inte öppna dem förrän ordföranden säger till att rösträkningen kan börja, då alla skall öppnas samtidigt.
<P>
Innan rösträkningen vill jag påminna er om, att för den händelse de sju återstående vice ordförandena inte blir valda vid andra omröstningen, måste naturligtvis en tredje omröstning följa. Vi utgår från antagandet att kandidaterna kvarstår för de återstående posterna. Om det emellertid skulle skett någon förändring, skall ni veta att tidsfristen för att kandidera går ut kl. 16.45.
<P>
Vad gäller valet av kvestorer, föreslår jag att vi bestämmer tidsfristen för att kandidera till kl. 16.00 idag. Finns det några invändningar? Om inte, enas vi om detta.
<P>
(Omröstning genomfördes.) Jag ber rösträknarna att bege sig till sal 3 på andra våningen, för att räkna rösterna.
<P>
(Sammanträdet avbröts kl. 15.25 och återupptogs kl. 18.00.)
<SPEAKER ID=25 NAME="Ordföranden">
Jag har här resultatet från andra röstningsomgången i valet av vice ordförande.
<P>
Antal röstande: 503 Blanka eller ogiltiga röster: 34 Avgivna röster: 469 Absolut majoritet: 235
<P>
Röstfördelningen är:
<P>
Hoff, Verde i Aldea, Avgerinos och Marinho har fått absolut majoritet av de avgivna rösterna och jag förklarar dem valda.
<P>
(Applåder) Det återstår fortfarande tre vice ordförandeposter att tillsätta. Det blir nödvändigt att genomföra en tredje omröstning.
<P>
Ärade ledamöter, artikel 15 i arbetsordningen kräver uttryckligen att valsedlar används vid de två första valomgångarna. Det gäller dock inte vid den tredje valomgången, för vilken endast sägs att återstående poster väljs med enkel majoritet.
<P>
Därför skulle jag kunna tänka mig att tillämpa elektronisk sluten omröstning, om alla är eniga om det. I annat fall gör vi inte så.
<P>
Ewing, ni har ordet för en ordningsfråga med anledning av detta.

<SPEAKER ID=26 LANGUAGE="EN" NAME="Ewing">
Herr ordförande! Jag tar ordet i enlighet med artikel 13.3, som säger: " Vid val av ordförande, vice ordförande och kvestorer bör hänsyn tas till behovet att säkerställa en för medlemsstaterna och de politiska åsiktsriktningarna genomgående rättvis representation" . Så som sakerna nu utvecklar sig kommer vare sig Nederländerna, Irland, Belgien, Luxemburg, Sverige eller Österrike att representeras i presidiet. Jag uppmanar alla kammarens ledamöter att fråga sig om detta kan vara ett förnuftigt sätt att utöva demokrati på i Europa? Det duger inte!

<SPEAKER ID=27 NAME="Ordföranden">
Naturligtvis känner alla kammarens ledamöter till arbetsordningens artikel 13.3: " Vid val av ordförande, vice ordförande och kvestorer bör hänsyn tas till behovet att säkerställa en för medlemsstaterna och de politiska åsiktsriktningarna genomgående rättvis representation" . Inte någonstans krävs att var och en av medlemsstaterna skall företrädas i kammarens presidium. Alltså är detta en princip som tillämpas genom att förfarandet som antagits av en majoritet av kammarens ledamöter, det vill säga, i enlighet med en demokratiskt antagen princip.
<P>
Ärade ledamöter, innan vi går vidare vill jag ställa er en fråga. Är det någon som motsätter sig att vi tillämpar elektronisk omröstning? Det verkar inte så.
<P>
Då har vi alltså tre nomineringar, Capucho, Haarder och Podestà, och vi kommer att rösta i den ordningsföljden.
<P>
I enlighet med arbetsordningens artikel 121.1 andra stycket, kommer endast ja-röster, det vill säga knappen till vänster, att räknas.
<P>
Jag ber rösträknarna att komma fram till presidiet för att övervaka omröstningen.

<SPEAKER ID=28 LANGUAGE="EN" NAME="Miller">
Herr ordförande! Om jag förstod er rätt, när ni talade om elektronisk omröstning, så sade ni att vi bara kan rösta för. Men nog är det väl så i ett demokratiskt samhälle att man åtminstone kan lägga ner sin röst?

<SPEAKER ID=29 NAME="Ordföranden">
Miller, jag tackar för ert inlägg. Naturligtvis kan var och en av ledamöterna använda vilken som helst av de tre knapparna. Vad som gäller är att, eftersom det endast krävs enkel majoritet kommer enbart jarösterna att tas i beaktande, eftersom det inte är nödvändigt att registrera eller räkna övriga röster. Om jag blivit missförstådd, skall jag gärna klargöra det hela. Det går att rösta med vilken som helst av de tre knapparna. Endast ja-rösterna kommer att räknas och jag påminner var och en av ledamöterna att omröstningen helt enkelt avser att fastställa en rangordning.
<P>
Jag påminner er också om, att ifall att de politiska grupperna hade kommit överens om en ordning, hade vi inte behövt rösta, eftersom det inte finns fler kandidater än antalet poster. Med andra ord är alla kandidater valda från och med denna omröstning.

<SPEAKER ID=30 LANGUAGE="DE" NAME="Wolf">
Är det möjligt att någon av kandidaterna får fler nej-röster än ja-röster? I så fall är denne naturligtvis inte vald, eftersom fler nej-röster än ja-röster inte är någon relativ majoritet.

<SPEAKER ID=31 NAME="Ordföranden">
Herr Wolf, jag vore tacksam om ni ville läsa arbetsordningen noggrannare. Det är helt enkelt frågan om att fastställa en rangordning mellan dessa kandidater. Relativa antalet ja-röster är helt likgiltigt. Om vi tillämpar sluten omröstning och en kandidat får tre röster, en annan två och en tredje en, blir de ändå valda. Syftet med omröstningen är endast att fastställa en rangordning. Om kammaren vill motsätta sig omröstningsförfarandet, ber jag er att resa er och säga " jag motsätter mig" , varvid vi automatiskt övergår till sluten votering med röstsedlar. Men om ingen motsätter sig detta, skall vi självfallet spara kammarens tid och rösta elektroniskt.

<SPEAKER ID=32 LANGUAGE="EN" NAME="Elliott">
Herr ordförande! Det här är inte första gången som det har hänt, men det tycks som om vi valt ett ganska underligt tillvägagångssätt. Vad jag förstår så föreslår ni att bara alla kandidater kan få en röst, vilket innebär att de kan rösta på sig själva, så kommer de med säkerhet att väljas. De har naturligtvis föreslagits av politiska grupper, men det kan väl inte vara en acceptabel tingens ordning att någon skall kunna bli vald till vice ordförande, när en majoritet i kammaren inte vill att han eller hon skall väljas. Även om jag tvivlar på att vi kan göra mer nu - och jag är säker på att ni följer arbetsordningen strikt - så anser jag att vi bör se över detta förfarande för framtiden.

<SPEAKER ID=33 NAME="Ordföranden">
Jag skall gärna, Elliott, ta upp ert förslag om att ändra förfarandet med utskottet för arbetsordningen.

<SPEAKER ID=34 LANGUAGE="EN" NAME="Falconer">
Herr ordförande! Jag kan inte påminna mig någon gång tidigare, under de tolv och ett halvt åren jag varit här, som vi använt oss av denna metod för att klara ut just det här problemet. Jag kan inte påminna mig det. Det är det första påpekandet jag vill göra.
<P>
Det andra påpekandet jag skulle vilja göra är detta: senaste gången detta inträffade, vilket var vid det senaste tillfället då vi i denna kammare röstade på ordförande och vice ordföranden, så fick vi tillämpa ett fullständigt röstförfarande. Jag ser därför inget skäl till att vi inte skulle kunna tillgripa ett fullständigt röstförfarande också vid detta tillfälle. Jag motsätter mig således själva den princip ni föreslår kammaren.

<SPEAKER ID=35 NAME="Ordföranden">
Ärade ledamöter, jag vill påminna er om att vid ett så viktigt tillfälle som utnämnandet av Europeiska ombudsmannen tillämpades denna metod vid sista omröstningen. För det andra står det i arbetsordningens artikel 13.1: " Om antalet kandidater inte överstiger antalet lediga platser kan emellertid kandidaterna väljas med acklamation" , det vill säga utan votering. Om de politiska grupperna i detta ögonblick skulle komma överens om att fastställa en rangordning, skulle varje möjlighet till omröstning automatiskt upphöra. Jag har föreslagit er, att om ingen motsätter sig detta, och vid tillfället gjorde ingen det, att vi övergår till det här systemet. Och eftersom ingen motsatte sig då, kommer jag att gå vidare med det här systemet med er tillåtelse utan fler diskussioner.
<P>
(Applåder) Vi skall nu genomföra omröstningen.
<P>
Först skall vi rösta på Capucho. Jag påminner er om, att det totala antalet röster som varje kandidat får blir det som avgör rangordningen, och jag ber alla ledamöter att inte visa hur ni röstar. Vi tillämpar sluten omröstning. Var och en bör veta hur han själv vill rösta.
<P>
(Omröstning genomfördes.) Enligt vad de närvarande rösträknarna kan konstatera, är resultatet av denna omröstning 254 röster.
<P>
(Applåder) Det är inte nödvändigt att känna till hur många medlemmar som har röstat, eftersom vi bara håller på med att upprätta en ordning för omröstningen. Därför tillkännagav jag endast rösterna för, eftersom det bara handlar om att fastställa rangordningen för de tre kandidaterna. Men det är inget problem för mig att klargöra att det var 470 röstande. Det finns ingen anledning att dölja detta faktum för församlingen.
<P>
Vi skall övergå till omröstningen som gäller Haarder.
<P>
(Omröstning genomfördes.) Röstfördelningen är:
<P>
Antal röstande: 475 Antal ja-röster: 235
<P>
Då övergår vi till den tredje och sista valomgången som gäller Podestà.
<P>
(Omröstning genomfördes.) Röstfördelningen är:
<P>
Antal röstande: 478 Antal ja-röster: 211
<P>
(Applåder) Alltså förklarar jag de tre ledamöterna valda i följande rangordning:
<P>
Capucho Haarder Podestà
<P>
Telkämper, ni har ordet för en ordningsfråga.

<SPEAKER ID=36 LANGUAGE="DE" NAME="Telkämper">
Herr ordförande, jag tror att, i enlighet med artikel 13, är det val ni just genomfört inte giltigt då ni har påverkat valet. I de fall vi har en tredje valomgång kan denna göras elektroniskt, så som vi röstat fram. Det är riktigt. Så röstade vi. Men dessemellan har ni hela tiden tillkännagivit de enskilda valresultaten. Därmed har ni utövat ett indirekt inflytande på det andra valresultatet efter det första. I en sluten omröstning - och det har vi haft i första och också i den andra valomgången - väljs alla kandidaterna samtidigt och till sist tillkännager ni resultatet. Såtillvida var detta inget hemligt val även om det genomfördes med hjälp av elektroniska medel. Jag anser, att ni har genomfört en manipulation som vi inte kan finna oss i!
<P>
(Applåder, oro.)

<SPEAKER ID=37 NAME="Ordföranden">
Telkämper, er iakttagelse kommer att beaktas och meddelas utskottet för arbetsordningen. Jag gör aldrig anspråk på att ha sista ordet. Jag har försökt att underlätta för kammaren att uttrycka sin önskan vad gäller rangordningen av de tre vice ordförandena, men självfallet kan ordförandens tolkning alltid ändras av utskottet för arbetsordningen och kommer därför att tas upp vid tillfälle.

<SPEAKER ID=38 LANGUAGE="EL" NAME="Anastassopoulos">
Mina damer och herrar, kollegor, tillåt mig att inte alls hålla med om Telkämpers påstående att ni försökte " manipulera" omröstningen. Det är inte riktigt så. Omröstningen var sluten.
<P>
Visserligen är det en originell erfarenhet och det skulle vara bra vid sådana tillfällen att resultaten kungörs på slutet. Men naturligtvis var omröstningen sluten och någon sådan intention från er sida fanns inte.

<SPEAKER ID=39 LANGUAGE="FR" NAME="Fabre-Aubrespy">
Herr ordförande, jag tror att ni har anledning att hänvisa ett antal frågor som gäller den här omröstningen till utskottet för arbetsordningen.
<P>
Jag skulle vilja tillägga ytterligare en, för den gäller en punkt som avslöjar att valet inte är tillräckligt demokratiskt, så som det går till både för ordföranden och för vice ordförandena.
<P>
Röstsedlarna som används för valet som gäller er, herr ordförande, valet till ordförande i Europaparlamentet, likaså de som används för valet av vice ordförandena, var inte identiska.
<P>
Jag ber er att göra en undersökning för att få veta hur man kan förklara förekomsten av olika röstsedlar, sättet på vilket de har delats ut och att hänvisa även den här punkten till utskottet för arbetsordningen.

<SPEAKER ID=40 NAME="Ordföranden">
Fabre-Aubrespy, det ni säger är två helt skilda saker. För det första tar ni upp ordförandeskapets uttalande, och i den frågan skall jag inte insistera. För det andra, om alla valsedlar verkligen inte varit identiska, vore jag tacksam om ni ville förse administrationen med nödvändiga uppgifter och bevismaterial, eftersom detta är en allvarlig anklagelse som måste bygga på mycket konkreta uppgifter. Om ni förser dem med detta, skall vederbörlig utredning ske.

<CHAPTER ID=3>
Val av kvestorer
<SPEAKER ID=41 NAME="Ordföranden">
Nästa punkt på föredragningslistan är valet av Europaparlamentets kvestorer.
<P>
Jag har mottagit följande nomineringar:
<P>
Balfe Bardong Killilea Paasio Ribeiro Viola
<P>
Kandidaterna har meddelat mig att de accepterar sina respektive nomineringar. Eftersom antalet kandidater överstiger antalet poster som skall tillsättas övergår vi till sluten omröstning. Jag vill påminna om, att i enlighet med arbetsordningens artikel 16 skall antalet kvestorer vara fem. Ledamöterna har högst fem röster var. De valsedlar som innehåller fler än fem röster ogiltigförklaras. Rösträknarna blir desamma som vid föregående val och jag ber er infinna er vid urnorna.
<P>
(Omröstning genomfördes.)

<SPEAKER ID=42 NAME="Ordföranden">
Omröstningen är avslutad.
<P>
(Sammanträdet avbröts kl. 18.45 och återupptogs kl. 20.00.) Jag kommer att meddela er resultatet av valet av kvestorer: Röstande: 507 Blanka eller ogiltiga röstsedlar: 29 Avgivna röster: 478 Absolut majoritet: 240.
<P>
Kandidaterna har fått följande antal röster: Balfe: 313 röster,
<P>
(Applåder) Bardong: 176 röster, Killilea: 190 röster, Ribeiro: 250 röster, Viola: 181 röster, Paasio: 237 röster.
<P>
Balfe och Ribeiro har alltså erhållit absolut majoritet av de avgivna rösterna. Jag förklarar dem valda till kvestorer av Europaparlamentet och jag lyckönskar dem.
<P>
(Applåder) Det återstår alltså tre kvestorsplatser att tillsätta.
<P>
Vi skall nu genomföra andra valomgången.
<P>
Jag förklarar omröstningen för öppnad.
<P>
(Omröstningen genomfördes.)
<SPEAKER ID=43 NAME="Ordföranden">
Omröstningen är avslutad. Resultatet av denna andra valomgång kommer att meddelas i morgon kl. 09.00, då sammanträdet återupptas. Om det blir nödvändigt kommer vi omedelbart efteråt att genomföra en tredje valomgång.
<P>
(Sammanträdet avslutades kl. 20.25.)

