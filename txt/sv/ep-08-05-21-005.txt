<CHAPTER ID="005">
Omröstning
<SPEAKER ID="112" NAME="Talmannen">
Nästa punkt är omröstningen.
<P>
(För omröstningsresultat och andra uppgifter som rör omröstningen: se protokollet.)
<SPEAKER ID="113" NAME="Struan Stevenson" AFFILIATION="PPE-DE">
(EN) Herr talman! Innan vi genomför omröstningen om sammanträdeskalendern vill jag ta upp en fråga om morgondagens planerade strejk. Jag har hört att Air France kommer att gå i strejk, tågen kommer att gå i strejk och de flygplatsanställda kommer att strejka. Detta gör vårt liv som parlamentariker omöjligt. Jag har tillbringat morgonen med att försöka boka om flygningar för att kunna återvända till min valkrets. Detta innebär att jag kommer att missa omröstningen i morgon. Detta hindrar vårt arbete som parlamentariker. Vi ska rösta om sammanträdeskalendern, enligt vilken vi måste komma hit tolv gånger om året, och ändå gör Frankrike ingenting för att underlätta för oss att komma hit. Det är nästan omöjligt. Om vi ska fortsätta att komma till Strasbourg kanske vi kan göra några förändringar i transportsystemen så att vi kan ta oss hit?
<P>
(Applåder)
<SPEAKER ID="114" NAME="Talmannen">
Herr Stevenson, vi noterar det ni har sagt men det är ingen idé att vi börjar diskutera detta nu, innan vi antar sammanträdeskalendern på denna allmänna basis.
<SPEAKER ID="115" NAME="Daniel Cohn-Bendit" AFFILIATION="Verts/ALE">
(FR) Herr talman! Jag vill bara informera ledamoten om att strejkrätten gäller i EU, strejkrätten är strejkrätten, och jag anser även att det är otroligt att ett land ska lämna något slags strejkkalender. Detta är löjligt, fullständigt absurt. Jag vill även tala om för vår kollega att belgiska arbetstagare har strejkat vid många tillfällen, så var skulle parlamentet ta vägen om belgarna gick i strejk? Detta är en löjlig diskussion. Om han vill resa tillbaka kan han göra det, om han vill stanna är allt han behöver göra att stanna en dag till och äta lite sparris.
<P>
(Applåder från vänster)
<SPEAKER ID="116" NAME="Talmannen">
Mina damer och herrar, dessa två inlägg har klargjort hur pluralistiskt EU är till sin karaktär, och jag anser att vi i princip bör vara tacksamma för det. Jag vill emellertid tillägga - och jag säger detta på fullt allvar, inte som kritik men som ett exempel på hur EU-lagstiftningen fungerar - att om någon börjar ifrågasätta den tillämpliga lagstiftningen kommer det att sluta i kaos. Jag föreslår därför att vi nu går vidare till omröstningen och respekterar EU-lagstiftningen. Vi vet alla vem som beslutar om Europaparlamentets säte, så jag vill be er alla att lugnt övergå till omröstningen om sammanträdeskalendern.
<P>
Herr Stevenson, ni kommer att få information av sekretariatet, som alla andra, om situationen för resmöjligheterna i morgon.
