<CHAPTER ID="001">
Öppnande av sammanträdet
<SPEAKER ID="005" NAME="María Muñiz De Urquiza" AFFILIATION="S&amp;D">
(ES) Herr talman! Gårdagens arbete här i parlamentet drog ut på tiden, och vi hann därför inte nämna att Orlando Zapata nyligen avled, vilket den spanska delegationen uppriktigt beklagar. Han dog efter en lång hungerstrejk. Han är den förste samvetsfånge som har dött på Kuba på 40 år, och vi kräver i det här sammanhanget frigivning av samtliga samvetsfångar på Kuba och i resten av världen. Vi vill även uttrycka vår solidaritet med hans familj och med det kubanska folket på vägen mot mångfald och utveckling.
<P>
Denna tragiska händelse kan vara en utgångspunkt för en övergripande diskussion i syfte att klargöra förbindelserna mellan EU och Kuba, inom en bred bilateral ram för en kontinuerlig och konstruktiv dialog om mänskliga rättigheter i linje med EU:s avtal med tredjeländer.
