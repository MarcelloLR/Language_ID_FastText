<CHAPTER ID="009">
Europeiska satellitnavigeringsprogrammen (Egnos och Galileo) (undertecknande av rättsakt)
<SPEAKER ID="253" NAME="Talmannen">
Herr rådsordförande, fru kommissionsledamot, mina damer och herrar! Genom att vi här offentligt undertecknar det rättsliga instrumentet för Galileoprogrammet betonar vi den stora vikt vi fäster vid de europeiska satellitnavigationsprogrammen Egnos och Galileo. Den förordning som i dag undertecknas är en påminnelse om att många mål endast kan uppnås inom ramen för EU och inte av enskilda medlemsstater som agerar på egen hand. Egnos och Galileo kan ge, och kommer att ge, EU verktyg för att upprätta ett europeiskt alternativ och ett komplement till andra system. Samtidigt kommer de att göra det möjligt för oss att förbättra vår industris konkurrenskraft inom avgörande strategiska teknologiområden.
<P>
Galileo är tänkt att omfatta ett nätverk bestående av 30 satelliter med tillhörande marksegment. Texten i den förordning vi i dag kommer att underteckna har tillkommit efter förhandlingar mellan EU:s institutioner vilka utmynnade i ett positivt resultat vid första behandlingen.
<P>
Institutionerna hittade lösningar som gjorde det möjligt att upprätta ett så tekniskt avancerat system, framför allt genom att enas om en gemenskapsfinansiering på 3,4 miljarder euro. Härigenom kommer Galileo att kunna tas i bruk senast 2013.
<P>
Som Europaparlamentets talman vill jag framföra ett särskilt tack till ordföranden för utskottet för industrifrågor, forskning och energi, Angelika Niebler, och Europaparlamentets fördragande Etelka Barsi-Pataky, för deras framgångsrika ansträngningar, samt till Slovakiens ordförandeskap för deras stora engagemang i denna strategiskt mycket viktiga fråga.
<P>
(Applåder)
<P>
Jag hoppas också att vi genom att offentligt underteckna detta instrument betonar vår avsikt att kraftfullt och hängivet fortsätta arbeta för att åstadkomma konkreta framsteg för EU:s medborgare. Tack för att ni kommit hit i dag och tack för er uppmärksamhet.
<P>
Jag vill nu be rådets företrädare, Jean-Pierre Jouyet, att ta till orda.
<P>
(Applåder)
<SPEAKER ID="254" NAME="Jean-Pierre Jouyet">
rådets ordförande. - (FR) Herr talman, fru kommissionsledamot, mina damer och herrar! Det kommer nu att bli möjligt att få exakta tids- och positionsangivelser genom det satellitradionavigationssystem som lanseras av EU och Europeiska rymdorganisationen (ESA). Herr talman, jag vill instämma i ert beröm till det slovenska ordförandeskapet, som har fört dessa svåra förhandlingar till ett lyckosamt slut. Jag vill också berömma Angelika Niebler, ordförande för utskottet för industrifrågor, forskning och energi, parlamentets föredragande och de tongivande ledamöter i Europaparlamentet som har möjliggjort antagandet av denna förordning.
<P>
Vi tar i dag ett avgörande steg framåt genom antagandet av förordningen för Galileo. Tack vare den blir det möjligt att vidareutveckla det offentligfinansierade globala satellitnavigationssystemet. Som Hans-Gert Pöttering sa bygger systemet på en konstellation av 30 satelliter och marksegment och kommer att förse användare inom många olika områden med information om var de befinner sig. Därför blir detta för många EU-medborgare ett mätbart bevis på framsteg som uppnås inom EU.
<P>
Genom att vi får en signal som kan ersätta den amerikanska GPS-signalen, exempelvis när den tjänsten ligger nere, säkrar vi vårt oberoende, men också långt mer än så, eftersom systemet förser oss med tjänster som i allmänhet inte finns tillgängliga via GPS-systemet - spårning av människor i nöd, något som också är väsentligt med tanke på den roll EU måste spela i förhållande till medborgarna, och upprättandet av ett livräddningssystem som lämpar sig särskilt väl för luftfart. Galileo kommer därmed att åstadkomma konkreta resultat i EU-medborgarnas dagliga liv.
<P>
Europeiska kommissionen och Europeiska rymdorganisationen har lanserat urvalsförfarandet för att fastställa vilka företag som ska tilldelas olika kontrakt för arbetet med att genomföra systemet. Det är uppenbart att införandet av Galileo även har stor betydelse för den europeiska industrins konkurrenskraft.
<P>
Den övergripande förvaltningen av Galileoprogrammet kommer att ligga under Europaparlamentets och rådets politiska kontroll. Ni kan vara förvissade om att det franska ordförandeskapet är fast beslutet att bedriva ett mycket nära samarbete med Europaparlamentet. Vi föreslår att den interinstitutionella panelen för Galileo (GIP) där tre av EU:s institutioner ingår, nämligen kommissionen, parlamentet, och rådet, så snart som möjligt träffas för att diskutera de nödvändiga villkoren för att programmet ska kunna genomföras framgångsrikt, något som är mycket viktigt för EU som helhet.
<SPEAKER ID="255" NAME="Talmannen">
Tack så mycket, herr minister. Jean-Pierre Jouyet och jag själv ska nu underteckna förordningen för Galileo, och jag vill be kommissionsledamot Benita Ferrero-Waldner, Angelika Niebler, ordförande för utskottet för industrifrågor, forskning och energi samt föredraganden, Etelka Barsi-Pataky, att komma fram.
<P>
(Förordningen för Galileo undertecknades.)
<P>
(Applåder)
