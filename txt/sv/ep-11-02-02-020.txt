<CHAPTER ID="020">
Anföranden på en minut (artikel 150 i arbetsordningen)
<SPEAKER ID="295" NAME="Talmannen">
Nästa punkt är anföranden på en minut om frågor av politisk vikt i enlighet med artikel 150 i arbetsordningen.
<SPEAKER ID="296" NAME="Theodoros Skylakakis" AFFILIATION="PPE">
(EL) Fru talman! Först av allt några ord om Egypten. Utrikestjänsten måste utnyttjas maximalt under den svåra tid vi har framför oss för att skydda europeiska medborgare i Egypten, minoriteternas rättigheter i Egypten och de historiska institutioner som företräder dem, t.ex. det grekisk-ortodoxa patriarkatet i Alexandria.
<P>
Jag ska nu återgå till mitt huvudämne som är avfall. Även om vi har en sträng lagstiftning har nästan alla medlemsstater problem att följa den. Många rapporterar om sopkriser och i vissa sektorer, till exempel inom gränsöverskridande avfallstransporter, begås omfattande överträdelser av EU-lagstiftningen. Samtidigt deltar inte medlemsstaterna av politiska skäl, det berömda ”inte på min bakgård”, så effektivt som de borde i de insatser som görs.
<P>
Kommissionen behöver därför föreslå nya, ytterligare instrument, t.ex. att utöka Europeiska miljöbyråns ansvarsområde och möjligheten för EU att skicka delegationer för att kontrollera information i medlemsstaterna. Kommissionen måste överväga detta i ljuset av förslagen för 2012.
<SPEAKER ID="297" NAME="Vasilica Viorica Dăncilă" AFFILIATION="S&amp;D">
(RO) Fru talman! Jag skulle vilja belysa situationen i Rumänien när det gäller den sittande regeringens uppenbara kränkningar av rättsstatsprincipen. Gripandet av en framstående oppositionsmedlem, Constantin Nicolescu, ett gripande som tillkännagavs innan den rättsliga förhandlingen inleddes och utan några konkreta bevis, visar hur odemokratiskt den sittande regeringen agerar. Gripandet, som skedde på politisk order, och det förakt för vanliga medborgare som regeringen visar genom att anta antisociala åtgärder, får människor som har förringats och försatts i fattigdom att ge sig ut på gator och torg. I syfte att kväva missnöjet mot otillbörliga, odemokratiska åtgärder har regeringen låtit köpa in utrustning för att bekämpa upplopp till ett värde av 10 miljoner euro.
<P>
Allt detta målar en tydlig bild av en politisk diktatur och av vad som kommer att hända i framtiden om dessa insatser som strider mot europeiska värderingar får pågå ostraffat. Vi protesterar inte mot rättvisa utan mot politiska övergrepp. EU kräver respekt för demokrati i länder som Tunisien och Egypten men detta måste även iakttas i medlemsstaterna.
<SPEAKER ID="298" NAME="Metin Kazak" AFFILIATION="ALDE">
(BG) Fru talman, mina damer och herrar! De olösta problemen för tobaksodlare i Bulgarien har lett till ökade spänningar i vissa regioner i landet och till protester med över 10 000 deltagare. De uttryckte sitt missnöje i den förklaring som antogs om den förda politiken, som är skälet till deras ödesdigra ekonomiska situation och som går ut på att stoppa nationella tilläggsbetalningar för tobaksodling för 2010 års skörd.
<P>
I EU odlas tobak i 17 av de 27 medlemsstaterna med subventioner från medlemsstaternas regeringar i samtliga fall. Det visar sig att Bulgarien är den enda medlemsstat som har försenat det godkända nationella tilläggsbetalningssystemet för tobak som antagits i lag och meddelats kommissionen. Det innebär att bulgariska tobaksodlare ska beviljas stöd på 76 miljoner euro och det är denna utbetalning som för närvarande är försenad. Förseningen innebär att hundratals familjer tvingas svälta och lämna landet och den äventyrar den inbördes freden i landet.
<SPEAKER ID="299" NAME="Michail Tremopoulos" AFFILIATION="Verts/ALE">
(EL) Fru talman! I dag godkände Europaparlamentet, med beaktansvärd enhällighet, en begäran från dess talman, Jerzy Buzek, om att EU officiellt ska erkänna folkmordet på de romer som föll offer för nazisterna under Andra världskriget. Som han sade har romerna varit den mest förtryckta minoriteten under mycket lång tid.
<P>
Men vem vänder vi oss till här? Vem kommer att tillämpa vår gemensamt beslutade politik? Kommissionen beställde i juli 2008 en rapport om EU:s politik om romerna i 18 länder och kommissionen har haft rapporten i sina händer sedan i juni. Jag ställde en fråga om detta, eftersom jag anser att det inte finns något berättigat skäl att försena en sådan värdefull rapport. Faktum är att det även har ställts internationella krav på att offentliggöra rapporten. Viviane Reding besvarade min fråga och lovade att offentliggöra rapporten i slutet av december 2010. Det är redan februari 2011 och rapporten har fortfarande inte offentliggjorts. Jag skulle gärna vilja veta varför.
<SPEAKER ID="300" NAME="Zbigniew Ziobro" AFFILIATION="ECR">
(PL) Fru talman! Jag har många gånger under debatterna i Europaparlamentet uttryckt min åsikt om EU:s politik för att begränsa utsläppen av växthusgaser, en politik som har ett mycket starkt stöd av Europaparlamentet och kommissionen. Jag har dock uppmärksammat att politiken även leder till mycket negativa ekonomiska förändringar. I många sektorer leder det till att industrianläggningar flyttar till andra länder utanför EU.
<P>
Tyvärr har kommissionen inte tagit någon notis om detta, trots att otaliga ledamöter har framhävt de negativa aspekterna av att kraftigt begränsa utsläppen av koldioxid. Nyligen fick vi höra rapporter om de senaste stora industrianläggningarna som planerar att flytta produktionen från Tyskland och Polen till länder i f.d. Sovjetunionen, eller till och med till Afrika eller Sydamerika. Denna utveckling kräver konkreta åtgärder av kommissionen som fortfarande saknar både perspektiv och vision.
<SPEAKER ID="301" NAME="Ilda Figueiredo" AFFILIATION="GUE/NGL">
(PT) Fru talman! Som utlovades vid Medborgarnas Agora, som Europaparlamentet anordnade förra veckan, vill jag här vidarebefordra de arga protesterna från de olika sociala organisationer som deltog i debatten om den ekonomiska och finansiella krisen och dess allvarliga konsekvenser i form av ökad arbetslöshet, social ojämlikhet och fattigdom, trots att 2010 utsågs till Europaåret för bekämpning av fattigdom och social utestängning.
<P>
De krävde då att Europaparlamentets insatser och arbete ska återspegla den ilska som råder i de organisationer som arbetar med att bekämpa fattigdomen, med tanke på krisens sociala konsekvenser och fattigdomens allvar och omfattning.
<P>
Bland de otaliga iögonfallande exemplen på exploatering, fattigdom, diskriminering och socialt utanförskap, samt de olika förslagen, kraven och idéerna, vill jag framhäva dem som rör Europaparlamentets roll när det gäller att fördöma situationen. Europaparlamentet bör konkret inrätta en arbetsgrupp som ska övervaka krisens konsekvenser på det sociala området och konsekvenserna av de åtgärder som rådet och kommissionen har vidtagit till följd av Europaparlamentets beslut, t.ex. dem som rör minimiinkomst...
<P>
(Talmannen avbröt talaren)
<SPEAKER ID="302" NAME="Marian-Jean Marinescu" AFFILIATION="PPE">
(RO) Fru talman! Arbetsgruppen för utvärdering av Schengen har antagit alla utvärderingsrapporter för Rumänien. Dess slutsatser visar att Rumänien uppfyller alla kraven i Schengenregelverket. Tyvärr vägrar Europeiska rådet att överlämna rapporterna till Europaparlamentet och hindrar därmed Europaparlamentets arbete. Europaparlamentsledamöterna kan inte rösta utan att känna till rapporternas innehåll. Utskottet för medborgerliga fri- och rättigheter samt rättsliga och inrikes frågor har bett att få tillgång till dokumenten och Rumänien har sagt sig vara berett att lämna ut dem. Rådet dröjer dock med att fatta ett beslut utan giltigt skäl.
<P>
Jag anser att Rumänien i den här situationen har rätt att överlämna alla rapporter om landets anslutning till Schengenområdet till parlamentet. Dessa rapporter är det enda kriterium som kan användas som underlag för beslutet om anslutning. Begäran om att lägga till andra kriterier är inte förenlig med Europafördragen, är inte en europeisk strategi och bygger inte på giltiga argument. Rumänien har uppfyllt sin rättsliga skyldighet att förbereda sig för att skydda EU:s yttre gränser och måste erhålla lämplig respons från EU:s institutioner.
<SPEAKER ID="303" NAME="Rovana Plumb" AFFILIATION="S&amp;D">
(EN) Fru talman! Jag vill informera er om att demokratin i Rumänien under de senaste 20 åren aldrig har förefallit vara under så hårt tryck som nu. Vi har redan gjort er uppmärksamma på deputeradekammarens ordförande som förfalskade omröstningen om den viktiga pensionslagstiftningen. Det aktuella fallet med socialdemokraten Constantin Nicolescu, ordföranden för landstinget i Argeş, Rumänien, visar än en gång att de metoder som regeringspartiet i Rumänien använder utgör ett stort hot mot medborgarnas grundläggande fri- och rättigheter.
<P>
Alla åtgärder som regeringen har antagit visar att det demokratiska liberala partiet i Rumänien ligger i krig med hela det rumänska folket. Vi får inte låta en demokratisk EU-medlem uppföra sig odemokratiskt och arrestera människor hur som helst och använda offentliga institutioner för att driva personliga vendettor. Vi måste tillsammans försvara våra rättigheter, våra friheter och vår demokrati.
<SPEAKER ID="304" NAME="Marian Harkin" AFFILIATION="ALDE">
(EN) Fru talman! Som irländsk Europaparlamentsledamot ber jag EU om en rättvis behandling av en omöjlig finansiell situation på Irland.
<P>
Vi måste visserligen ta ansvar för våra många misstag, men vi agerade inte på egen hand. Kasinolika investeringar från många länder strömmade in till irländska banker. De har fallit ihop som ett korthus och irländska skattebetalare bär en outhärdlig börda.
<P>
Vi betalar en straffränta på 5,8 procent, och vår förmåga att återbetala pengarna, som anges i EU:s fyraåriga åtstramningsplan, baseras på beräknad tillväxt, men denna tillväxt kan inte bli av. Varför? Arbetslösheten ökar samtidigt som utvandringen skjuter i höjden. Företagen går omkull och för fjärde året i rad har vår BNP minskat.
<P>
Och samtidigt som Europeiska centralbanken har lagt 132 miljarder euro på tröskeln till de irländska bankerna har 110 miljarder euro försvunnit ut ur bankerna genom bakdörren under 2010; 40 miljarder under december 2010.
<P>
Situationen håller snabbt på att bli ohållbar och om EU, som ordförande José Manuel Barroso sade, ska vara en del av lösningen så krävs det allvarliga åtgärder nu.
<SPEAKER ID="305" NAME="Diane Dodds" AFFILIATION="NI">
(EN) Fru talman! Så sent som förra veckan placerade oliktänkande republikanska terrorister i min valkrets i Nordirland två skarpa bomber i området omkring Antrim Road i norra Belfast. Det är verkligen bara genom Guds nåd som vi i dag inte talar om åtskilliga dödsfall. Hundratals människor tvingades lämna sina hem medan säkerhetsstyrkorna tog itu med det hot som samhället utsattes för.
<P>
Målet för attentatförsöket var poliser i vad som är det senaste i en rad försök att mörda tjänstgörande poliser vid polismyndigheten i Nordirland.
<P>
Attentaten hamnar inte på nyhetsplats i Storbritannien, än mindre i Europa, trots att de utgör en påminnelse om att det, samtidigt som det har gjorts stora framsteg när det gäller utvecklingen på Nordirland, fortfarande finns människor som vill ta oss tillbaka.
<P>
Före jul träffade ordförande José Manuel Barroso Nordirlands försteminister, Peter Robinson, och upprepade sitt engagemang för Barrosos arbetsgrupp. Jag välkomnar det arbetet och parlamentets inledande arbete för att finansiera fredsinsatser.
<SPEAKER ID="306" NAME="Csaba Sógor" AFFILIATION="PPE">
(HU) Fru talman! Vi har hört många kritiska och arga röster höjas i samband med det ungerska ordförandeskapet. Det är intressant att inga av dessa hänför sig till ordförandeskapets EU-program. Vissa höjde rösten i samband med medielagstiftningen. Kommissionen har redan formulerat sina invändningar och den ungerska regeringen har visat sig vara villig att ändra lagen.
<P>
En fråga som slog mig var varför det är inte har funnits samma internationella intresse för den språklagstiftning som än i dag gäller i Slovakien, som fortsätter att döma människor till böter om de använder sitt modersmål. Varför hördes inte dessa oroade röster till försvar av grundläggande rättigheter i samband med medielagstiftningen när en av de mest naturliga mänskliga rättigheterna för den ungerska minoriteten i Slovakien ifrågasattes? Andra stördes av den enorma matta som lades ut i rådsbyggnaden föreställande en karta över Ungern för 160 år sedan. Kartan visar att vi endast kan bygga ett starkt Europa genom kunskap om och respekt för vår gemensamma historia och våra nationella värderingar.
<SPEAKER ID="307" NAME="Catherine Stihler" AFFILIATION="S&amp;D">
(EN) Fru talman! Den 14 februari, Alla hjärtans dag, är också den första Europeiska epilepsidagen någonsin. Det sägs att S:t Valentin själv led av epilepsi.
<P>
I dag lider 6 miljoner européer av epilepsi. I Skottland rör det sig om 39 000 människor. Trots det har bara 20 000 skottar fått diagnosen och kontrollerar sin sjukdom med läkemedel. Det innebär att 19 000 människor dagligen lever med rädslan för återkommande anfall. Sett till hela EU betyder det att miljontals människor också lever med denna rädsla.
<P>
Den 14 februari måste vi öka medvetenheten om epilepsi. Vi måste också försöka se till att de som lider av sjukdomen får en ordentlig diagnos och uppmana medlemsstaterna att ha fler neurologer som är specialiserade på epilepsi. Den 15 februari kommer det att anordnas en rad evenemang i parlamentet och jag uppmanar mina kolleger att delta. Många av våra väljare kommer att vara där.
<P>
Jag vill också ta tillfället i akt att välkomna Joanne Hill, som är specialistsjuksköterska på epilepsi, och Fiona Nicholson, som är service manager vid ett skotskt epilepsicentrum.
<SPEAKER ID="308" NAME="Csanád Szegedi" AFFILIATION="NI">
(HU) Fru talman, mina damer och herrar! Jag tänkte ägna min tid åt folkgruppen szeklernas situation. Under de senaste dagarna har Rumäniens president tyvärr än en gång förklarat att han inte tänker stödja szeklernas territoriella självständighet. Jag skulle välkomna om vi en gång för alla kunde reda ut saken här i Europaparlamentet och förkunna att szeklerna har rätt till territoriell självständighet. Det här är inte en fråga om Traian Băsescus välvilja. Szeklerna har faktiskt rätt till självständighet. Jag vill påminna alla om att självständighet är en internationellt erkänd, bindande rättighet, och den dubbelmoral som EU visar när man säger att vissa etniska grupper har rätt till självständighet medan andra inte har det är oacceptabel. Basker och katalaner har rätt till självständighet medan szeklerna inte har det. Utifrån denna logik måste jag med fullständig övertygelse säga att de som inte stöder szeklernas kamp för självständighet inte är européer.
<SPEAKER ID="309" NAME="Seán Kelly" AFFILIATION="PPE">
(GA) Fru talman! Jag vill påpeka att frihet är en av EU:s grundläggande mål: Friheten att resa, friheten att idka handel och friheten att arbeta. Vi har inte någon frihet att arbeta eftersom vi inte ömsesidigt erkänner varandras kvalifikationer.
<P>
I dag hörde jag talas om en läkare som arbetade i Italien. För honom tog det nio månader att få tillstånd att arbeta på Irland. Det finns ingen som helst rim och reson i det. Vi borde titta på UPMC-systemet i Förenta staterna. Det är ett nyttigt exempel för oss. Om vi t.ex. strävar efter att införa medicinska e-tjänster måste vi börja erkänna varandras kvalifikationer. Annars kan vi inte göra framsteg.
<SPEAKER ID="310" NAME="Claudiu Ciprian Tănăsescu" AFFILIATION="S&amp;D">
(RO) Fru talman! Det återkommande maktmissbruk som för närvarande begås av de styrande i Rumänien har fört landet in i den mörkaste perioden i dess historia sedan 1989. Även om Rumänien har en demokratisk konstitution blir dess artiklar ofta grovt åsidosatta. Även om det teoretiskt sett finns en statlig maktdelning i enlighet med demokratiska principer är det i praktiken en man, president Traian Băsescu, som kontrollerar hela makten i Rumänien. Han förkunnar sina order godtyckligt och missbrukar sin makt dagligen, allt i ett försök att krossa den politiska oppositionen och tysta alla röster som höjs för att erbjuda ett gångbart alternativ till Băsescu-Bocs katastrofala regering.
<P>
Som EU-medlemsstat bör Rumäniens öde inte behandlas med likgiltighet från vare sig EU:s institutioner eller företrädarna för övriga EU-medlemsstater som bör ta ställning i frågan. Låt er inte luras av de osammanhängande förklaringar och tidvis pinsamma ursäkter som kommer från de styrande i Rumänien eller de som öppet stöder dem, antingen av rädsla eller för att främja sina egna småaktiga intressen. Deras insatser räcker för att visa dem som vill se hur den sorgliga verkligheten ser ut i mitt land.
<SPEAKER ID="311" NAME="Cătălin Sorin Ivan" AFFILIATION="S&amp;D">
(RO) Fru talman! Jag har beslutat att regelbundet påminna Jerzy Buzek om hur demokratin utvecklas i Rumänien. Han har varit i det rumänska parlamentet och gett sitt stöd till Boc-regeringen och Traian Băsescu. Jag vill säga Jerzy Buzek att det rumänska parlamentet inte har någon makt och att alla lagar antas och verkställs av regeringen. Den rumänska regeringen har inte heller någon makt, eftersom det är Traian Băsescu som utser ministrarna, skäller ut dem och gör uttalanden så fort det vidtas några viktiga åtgärder. I Rumänien fängslas också oskyldiga människor i 30 dagar, varefter de ställs inför rätta.
<P>
Jag bad Jerzy Buzek om en officiell ståndpunkt och jag fick ett svar i form av ett pressmeddelande från PD-L-partiet och Traian Băsescu. Jag kräver och inväntar Jerzy Buzeks officiella ståndpunkt.
<SPEAKER ID="312" NAME="Alexander Mirsky" AFFILIATION="S&amp;D">
(LV) Herr talman! Varför antar Europaparlamentet, enligt din mening, resolutioner? Jo, just för att de ska kunna genomföras. Det förefaller dock som om den lettiska regeringen inte har någon avsikt att genomföra resolutionen av den 11 mars 2004. I denna resolution anges tydligt att människor som är permanent bosatta på lettiskt territorium ska ha rätt att rösta i lokala val. På frågan om när Lettland kommer att genomföra resolutionen får vi möjligtvis följande svar: ”Kad pūcei aste ziedēs” (på lettiska). På ryska säger man: ”Kogda rak na gore svistnet”, och på engelska: ”When pigs fly”. I grund och botten är det så här - antingen kommer grisar att börja flyga eller så måste vi gemensamt sätta stopp för diskrimineringen av 335 000 människor som bor i Lettland. Tack.
<SPEAKER ID="313" NAME="Ioan Enciu" AFFILIATION="S&amp;D">
(RO) Fru talman! I dag bevittnar vi händelser som kommer att förändra historien i Nordafrika och på andra håll. Diktatoriska regimer överlever inte länge någonstans i världen. Jag vill dock göra er uppmärksamma på att det kan komma nya former av diktaturer, till och med i en av EU:s medlemsstater som anses vara demokratisk, nämligen Rumänien. Enligt rättsstatsprincipen måste en person anses vara oskyldig tills den döms i domstol, och genomföra rättegången som en fri medborgare, om den inte utgör en fara för samhället.
<P>
Dessa allmänna rättsprinciper gäller inte längre i Rumänien när det kommer till president Traian Băsescu och det styrande liberala demokratiska partiet. Ett tydligt bevis för att människor fängslas i Rumänien på politisk order är president Băsescus uttalande i Strasbourg fem timmar innan Constantin Nicolescu anhölls. Han sade då att en viktig medlem av oppositionen hade anhållits, trots att vederbörande ännu inte anlänt till domstolen. Kan det behövas tydligare bevis än så för att visa att president Băsescu bestämmer vem som ska anhållas och när?
<SPEAKER ID="314" NAME="Corina Creţu" AFFILIATION="S&amp;D">
(RO) Fru talman! Jag håller med mina kolleger som har uppmärksammat förföljelsen av den politiska oppositionen i Rumänien, som använder de rättsliga instrumenten hos en regering som visar allt tydligare tecken på auktoritärt missbruk. Med kraftigt fallande opinionssiffror och efter en rad brutala åtstramningsåtgärder som drastiskt påverkar levnadsvillkoren tar den rumänska regeringen till alltmer våldsamma och odemokratiska metoder för att hålla sig fast vid makten.
<P>
Som mina kolleger har sagt är det otillbörliga och obehagliga gripandet av en framstående medlem av oppositionen, som är direktvald av medborgarna, det senaste oroande exemplet i raden av hot och övergrepp mot oppositionsgrupper. Samtidigt plundras statsbudgeten av regeringens politiska anhängare, vars kaotiska åtgärder förvärrar den ekonomiska och sociala krisen och ökar de sociala spänningarna i alarmerande omfattning. Därför protesterar vi också tillsammans mot de angrepp som begås i ett försök att skrämma oppositionspolitiker och fackföreningar. Jag anser att EU:s institutioner måste ta ställning emot de uppenbara kränkningarna av de demokratiska rättigheterna i Rumänien.
<SPEAKER ID="315" NAME="Ricardo Cortés Lastra" AFFILIATION="S&amp;D">
(ES) Fru talman! Jag har tillfredsställande nyheter som jag vill dela med er alla. En viktig social och ekonomisk pakt har nyligen undertecknats mellan regeringen, fackföreningsledare och företagsledare i Spanien. Avtalet visar att Spanien är ett land som kan agera tillsammans för att övervinna sina problem, ta itu med sina utmaningar och stärka välfärdsstaten. I den globala krisen är det här avtalet ett unikt exempel på hur vi, genom att hela samhället tar sitt ansvar, ingår avtal i syfte att erövra framtiden och bygga ett starkt Spanien i en union som spelar en allt viktigare roll.
<SPEAKER ID="316" NAME="Talmannen">
Punkten är härmed avslutad.
