<CHAPTER ID="003">
Uttalanden av talmannen
<SPEAKER ID="007" NAME="Talmannen">
Jag skulle vilja börja med några kommentarer och information.
<P>
Den 26 april har det gått 25 år sedan Tjernobylkatastrofen, som var den allvarligaste kärnkraftsolyckan i mänsklighetens historia. Vi minns fortfarande de som offrade sin hälsa eller till och med sina liv när de bekämpade katastrofen och även de hundratusentals människor som tvingades lämna sina hem. De dåvarande myndigheterna i de tidigare östländerna försökte allt för länge dölja information om katastrofen för omvärlden och inte minst för sina egna medborgare. Det gjorde det mycket svårare att vidta åtgärder för att mildra katastrofens följder. Senare blev Tjernobyl dock en symbol för ett effektivt samarbete mellan myndigheterna i de länder som berördes av katastrofen och det internationella samfundet. När vi i dag minns Tjernobylkatastrofen går våra tankar även till Japan, som kämpar med efterverkningarna av tsunamin och olyckan vid kärnkraftsverket Fukushima.
<P>
För det andra har jag en smärtsam påminnelse. Om några dagar, den 10 april, har det gått ett år sedan flygkatastrofen i Smolensk. Nittiosex personer dog i katastrofen, inklusive den polske presidenten och hans hustru samt 18 ledamöter av det polska parlamentet. En av ledamöterna skulle få en plats i Europaparlamentet som en av 18 extra parlamentsledamöter. Flertalet av dem som dog hade höga tjänster i staten. Många här i kammaren kände dem personligen. Jag själv kände åtminstone hälften av dem. Orsakerna till olyckan är ännu inte helt klarlagda, och vi väntar fortfarande på information om detta. I dag ansluter vi oss till dem som fortfarande sörjer sina nära och kära.
<P>
För det tredje är Europaparlamentet oroat över att USA:s högsta domstol avvisade Troy Davis begäran om att få sin avrättning uppskjuten och att förhandlingarna i målet skulle återupptas. Jag vädjar till de behöriga amerikanska myndigheterna i delstaten Georgia att utnyttja sin rätt att omvandla det dödsstraff som Troy Davis dömdes till för tjugo år sedan till livstids fängelse. Döden får aldrig bli ett uttryck för rättvisa.
<P>
För det fjärde är vi djupt oroade över händelserna i Elfenbenskusten. Presidentvalet förde skräck och våld till landet i stället för fred, framtid och välstånd som medborgarna väntat på. Laurent Gbagbo måste erkänna valresultaten och överlämna makten. Vi uppmanar båda sidor att omedelbart sätta stopp för användningen av våld mot civila. Det internationella samfundet måste göra allt som står i dess makt för att stoppa massakern av befolkningen. Alla som är skyldiga till brott måste ställas inför rätta. Det är vår djupaste övertygelse att Europaparlamentet kommer att göra allt som står i dess makt i detta avseende.
<P>
För det femte har jag lovat att hålla parlamentet uppdaterat om framstegen i utredningen av korruptionsanklagelserna mot vissa ledamöter av Europaparlamentet, och jag vill därför påminna er om att ni i torsdags efter mötet med de politiska gruppernas ordförande fick ett brev av mig med den senaste informationen i den här frågan. Vi vidtar även fasta åtgärder i syfte att utarbeta en uppförandekod för intressegrupper och lobbyister samt för Europaparlamentets ledamöter. Under dagens sammanträde i presidiet kl. 18.30 kommer vi att diskutera den här frågan och besluta om vilka åtgärder som ska vidtas i detta avseende.
<P>
James Nicholson har begärt ordet. Ordet är ditt, James Nicholson.
<SPEAKER ID="008" NAME="James Nicholson" AFFILIATION="ECR">
(EN) Herr talman! Jag vill ägna denna stund åt att reflektera över mordet i Nordirland i lördags av en ung polisman på väg till jobbet bara några veckor efter det att han avslutat sin utbildning. Under mina 22 år i parlamentet har jag haft många tillfällen att fördöma terrorister som utför sådana grymheter. Jag trodde den tiden var förbi och att jag aldrig skulle behöva göra det igen. Våra tankar går till den unge mannens familj. Han hade en karriär och en fin framtid framför sig. Det var ett uppenbart och avsiktligt försök att återigen destabilisera min region.
<P>
Jag vill klargöra att jag anser att de flesta människor på Nordirland varken i dag eller i framtiden vill återgå till det vi fick utstå tidigare. Människorna i Omagh har uthärdat mycket. Jag betvivlar inte att denna händelse väcker många hemska minnen hos dem. Kan vi framföra vårt deltagande till familjen och alla berörda vid denna mycket sorliga händelse för min region?
<P>
(Applåder)
<SPEAKER ID="009" NAME="Talmannen">
Tack för dina kommentarer i denna fråga. Jag vill informera ledamöterna om att jag i går morse utfärdade ett särskilt uttalande i denna fråga - ett uttalande från Europaparlamentets talman - där jag fördömde händelsen och i synnerhet det faktum att offret var så ungt. Jag framförde även förhoppningen om att Nordirland kommer att få leva i fred som det har lyckats göra på senare tid. Ledamöterna kan läsa mitt uttalande från i går morse om den här frågan på Europaparlamentets webbplats.
<SPEAKER ID="010" NAME="Bairbre de Brún" AFFILIATION="GUE/NGL">
(GA) Herr talman! Även jag fördömer mordet på Ronan Kerr i en bombattack i Omagh, i min valkrets, i helgen. Han var en ung 25-årig man som gick med i polisen och dödades till följd av det. Det var inte bara en attack mot den unge mannen och hans familj, utan även mot fredsprocessen i min valkrets. De människor som dödade Ronan Kerr försöker förhindra framstegen i fredsprocessen och vi kommer inte att tillåta att de gör det. Jag vill tacka parlamentets talman för att han framfört sitt och parlamentets deltagande till familjen. Dessutom känner jag med Ronan Kerrs familj och fördömer kraftigt mordet på honom.
<SPEAKER ID="011" NAME="Pat the Cope Gallagher" AFFILIATION="ALDE">
(EN) Herr talman! För det första vill jag tacka er för ert uttalande om fördömandet i går. Jag stöder ledamöterna James Nicholsons och Bairbre de Brúns uttalanden här i dag. De har vårt fulla stöd för att se till att de ansvariga ställs inför rätta.
<P>
Fredsprocessen med stöd av EU har varit mycket framgångsrik. Alla förnuftiga människor på ön Irland har fördömt denna avskyvärda gärning - mordet på polismannen Ronan Kerr - ar dheis Dé go raibh a anam. Jag vill i synnerhet hedra hans mamma för det modiga uttalande hon gjorde i går kväll till stöd för den fortsatta fredsprocessen.
