<CHAPTER ID="010">
Situationen i Nigeria (debatt)
<SPEAKER ID="283" NAME="Talmannen">
Nästa punkt är uttalanden av rådet och kommissionen om situationen i Nigeria.
<SPEAKER ID="284" NAME="Günter Gloser" LANGUAGE="DE">
Fru talman, fru kommissionsledamot, ärade ledamöter! Situationen i Nigeria har stor betydelse för stabiliteten i Västafrika och i sista hand för stabiliteten på hela kontinenten.
<P>
Som rådet sa i sitt uttalande av den 27 april blev det senaste valet i Nigeria en stor besvikelse. Det förekom åtskilliga oegentligheter och våldsdåd som ledde till att upp till 200 personer dödades och att många fler skadades eller hotades. Rådet räknar med att de personer som bär ansvaret för våldsdåden ställs till svars för sina handlingar. Det är i alla fall tur att det inte fanns några tecken på religiösa eller etniska konflikter i valet.
<P>
Valet ägde rum inom en förbättrad rättslig ram och det hade ställts ansenliga summor till förfogande, vilket fick oss att tro att valet 2007 skulle förlöpa bättre än valet 2003. Vi väntar fortfarande på slutrapporten från EU:s valobservatörsuppdrag men de första utvärderingarna ger stöd åt misstanken om att 2007 års val sköttes ännu sämre än det föregående 2003.
<P>
De största problemen var bristande organisation, i synnerhet vallokalernas sena öppnande, bristen på röstsedlar och bristen på sekretess under röstningen. Ännu allvarligare var att det utöver de omfattande oegentligheterna fanns tydliga bevis på betydande valfusk.
<P>
Ett annat stort problem var att det inte har publicerats några detaljerade resultat från valet och att de resultat som fanns inte hade räknats fram på ett begripligt sätt. Vi bör nu be de nigerianska myndigheterna att publicera resultatet och specificera vid vilka vallokaler rösterna lagts, eftersom det är det enda sättet att garantera öppenheten i valsystemet.
<P>
Under valkampanjen såg rådet dock uppmuntrande tecken på ett mer oberoende rättssystem, och vi hoppas att den här trenden kommer att hålla i sig även efter valet. De livliga debatterna i de privatägda medierna före och efter valet var också uppmuntrande, och rådet imponerades inte minst av nigerianernas engagemang för den demokratiska processen. Det gör att deltagandet i civilsamhällets organisationer är och fortsätter att vara mycket viktigt.
<P>
Rådet har vädjat till samtliga politiska aktörer att använda fredliga medel och uppvisa en ansvarsfull hållning genom att konsekvent hålla sig till de rättsliga kanalerna för att inte göra det nigerianska folket besviket. Vi hoppas att den oberoende nationella valkommissionen och andra organ kommer att skynda sig att ta fram de bevis som valdomstolarna behöver för att kunna fullfölja sitt arbete så snart som möjligt.
<P>
Rådet hoppas också att de nigerianska statliga myndigheterna kommer att ställa sig positiva till nyval i de fall där det finns obestridliga bevis på grovt valfusk.
<P>
Vi får dock inte vända Nigeria ryggen nu - tvärtom. Nigerias stabilitet och utveckling är inte bara en fråga för landets egen befolkning utan för hela Afrika. Om millennieutvecklingsmålen inte uppnås i Nigeria kommer de inte att uppnås i Afrika över huvud taget.
<P>
Nigerias framtida regering kommer att ställas inför många utmaningar. Ett grundläggande problemområde kommer att vara behovet av att effektivt övervaka de resurser som de federala staterna får. Ett annat är den fortsatta osäkerheten i Nigerdeltat.
<P>
EU bör hjälpa Nigeria att övervinna dessa utmaningar genom att öka insatserna för att främja en ansvarsfull samhällsstyrning och demokrati och genom att förespråka respekt för de mänskliga rättigheterna i Nigeria. EU måste i samarbete med Nigeria och med den nigerianska regeringens entydiga samtycke engagera sig i dessa frågor.
<P>
Ordförandeskapet kommer därför att fortsätta att hålla ett vaksamt öga på utvecklingen i Nigeria.
<SPEAKER ID="285" NAME="Benita Ferrero-Waldner">
ledamot av kommissionen. - (EN) Fru talman! Som vi just hört har Nigeria nyligen hållit viktiga val som kommer att avgöra överförandet av makten från en civil president till en annan. På inbjudan från de nigerianska myndigheterna tillsatte kommissionen ett stort oberoende valobservatörsuppdrag, som gjorde ett gott arbete och bedrev ett nära samarbete med andra internationella och inhemska observatörsgrupper. Jag utsåg Margrietus van den Berg, som också övervakade valet 2003, till chefsobservatör för dessa val, och han kommer inom kort att rapportera till oss.
<P>
Valövervakningsuppdraget konstaterade att 2007 års statliga och federala val inte uppfyllde de grundläggande internationella och regionala normerna för demokratiska val, och påpekade att de stördes av dålig organisation, vilket redan har påpekats, en brist på grundläggande öppenhet och garantier, utbredda oegentligheter, betydande tecken på bedrägerier och berövande av människors rösträtt. Tyvärr rapporterades åtminstone 200 dödsfall på grund av valrelaterade våldsamheter. Andra internationella observatörer, däribland de som tillsatts av Västafrikanska staters ekonomiska gemenskap (Ecowas) och USA:s National Democratic Institute, under ledning av Madeleine Albright, var också mycket kritiska, liksom de inhemska observatörsgrupperna.
<P>
EU:s ordförandeskap uttryckte sin besvikelse över att dessa val inte utgjorde ett framsteg jämfört med 2003 i fråga om oegentligheterna och de många dödsoffren, och vår talman har nu gjort detsamma. Det internationella samfundet har med sina reaktioner och budskap konsekvent uppmanat nigerianer som har klagomål om förfarandet att använda de rättsliga bestämmelser som finns i konstitutionen och i vallagen, och det har hyllat domstolarnas oberoende och det civila samhällets engagemang och lovordat röstarbetarna och väljarna.
<P>
Besvikelsen över detta förlorade tillfälle är stor i det internationella samfundet, eftersom Nigeria, som en av de största makterna i Afrika, kunde ha föregått med ett gott exempel på ett framgångsrikt befästande av den demokratiska processen, vilket skulle ha haft en oerhört positiv inverkan på den afrikanska kontinenten. Detta är ännu mer beklagligt med tanke på att valen hölls i ett förbättrat läge där mötes- och yttrandefriheterna åtminstone respekterades i stor utsträckning.
<P>
Valen har lyft fram den nigerianska demokratiska processens många problem och brister, och kommissionen är medveten om att många utmaningar och betänkligheter nu måste hanteras och övervinnas. På kort sikt borde påtryckningar utövas mot Nigerias oberoende nationella valkommission om att offentliggöra en fullständig klassificering av valstationsresultaten, vilket är ett grundläggande öppenhetskrav, och domstolarna måste också uppmuntras att agera snabbt och ansvarsfullt i fråga om framställningarna om valet. Om upprättelse inte erbjuds kan detta få allvarliga följder för framtiden.
<P>
Samtidigt som de lärdomar som dragits måste beaktas i våra framtida förbindelser med Nigeria bör vi undvika att befästa våra ståndpunkter. Jag anser att den politiska dialogen måste inledas på nytt, men de framtida förbindelserna måste utmärkas av ett djupare engagemang på federal och statlig nivå och på gemenskapsnivå med en omfattande rad aktörer i det civila samhället och i regeringarna. Valen måste vara ett centralt inslag i den politiska dialogen med Nigeria, utifrån valobservatörsuppdragets rekommendationer. Vår beredvillighet att inbegripa Nigeria i en politisk dialog och inom ramen för åtagandet att stärka regeringarna och demokratin i landet, särskilt tillsammans med Ecowas, betonas i den gemensamma kommunikén från EU och Ecowas som utfärdades den 24 april vid det elfte ministermötet mellan EU och Ecowas.
<P>
Samtidigt som det huvudsakliga instrumentet för den politiska dialogen kommer att fortsätta att vara artiklarna 8 och 9 i Cotonoupartnerskapsavtalet, kommer programplaneringen av utvecklingssamarbetet, som ska finansieras genom den tionde europeiska utvecklingsfonden, också att utgöra en viktig möjlighet till dialog och en möjlighet att beakta de lärdomar som dragits av valen och resultatet av diskussionerna med den nya regeringen, det civila samhället och andra huvudaktörer.
<SPEAKER ID="286" NAME="Filip Kaczmarek" LANGUAGE="PL">
Fru talman! Både det nigerianska folket och det internationella samfundet hade av flera skäl stora förhoppningar inför valet i Nigeria.
<P>
För det första är Nigeria det folkrikaste landet i Afrika, och som kommissionsledamoten sa kan en framgångsrik demokratisk process i Nigeria bli en bra förebild som andra afrikanska länder vill efterlikna.
<P>
För det andra var det här det första valet i Nigeria där en civil regering skulle ta över efter en annan, vilket är mycket viktigt i ett land med en historia av militärdiktaturer.
<P>
För det tredje råder det omfattande yttrandefrihet i Nigeria och rättsväsendet är oberoende.
<P>
Tyvärr har förhoppningarna om att Nigeria skulle vara en förebild grusats. Den resolution som vi diskuterar är mycket kritisk, och det med rätta. Dålig organisation, otaliga misstag, oegentligheter i förfarandet och valfusk har gjort att det senaste valet i Nigeria inte kan anses tillförlitligt, fritt eller rättvist.
<P>
Valet levde inte upp till vare sig internationella normer eller de regionala normer som fastställts av Västafrikanska staters ekonomiska gemenskap (Ecowas). Vad värre är vanpryddes valet av våld som krävde minst 200 människors liv. Frågor om våldets betydelse i diskussioner om dödstalet visade att de flesta nigerianska politiker inte kände till problemet.
<P>
Det tycks vara mycket viktigt med långsiktig utbildning i medborgarskap i Nigerias fall. Det räcker inte att skicka valobservatörer. Vi måste investera i utbildning och bygga upp ett civilsamhälle.
<P>
Jag menar att nigerianerna inte får utsättas för utpressning som bygger på hot om att ett ifrågasättande av valresultatet vore liktydigt med att låta militären iscensätta en ny stadskupp. Den här filosofin om ”att välja det minst onda av två onda ting” undergräver demokratin och rättfärdigar och underblåser odemokratiska tendenser. Nigerias 64 miljoner registrerade väljare har rätt att få ett valresultat som återspeglar deras verkliga vilja och EU måste sträva efter att åstadkomma detta.
<SPEAKER ID="287" NAME="Margrietus van den Berg">
för PSE-gruppen. - (NL) Fru talman! Jag vill säga någonting på den socialdemokratiska gruppens vägnar här i Europaparlamentet snarare än som chef för valobservatörsuppdraget eftersom jag där har en annan roll.
<P>
EU:s valobservatörsuppdrag har tvingats dra slutsatsen att valet i Nigeria inte var tillförlitligt. Detta är olyckligt eftersom valprocessen och sedermera röstresultatet inte kan anses tillförlitligt, trots att klimatet nu blivit bättre och att yttrandefriheten respekterades under valkampanjen och trots att domstolarna har en positiv och självständig roll. Rådet, liksom kommissionsledamoten, har bekräftat att så verkligen är fallet.
<P>
Valet i Nigeria var dåligt organiserat och det rådde brist på insyn. Det förekom omfattande oegentligheter i valprocessen och det fanns tydliga bevis på valfusk. Valprocessen levde inte upp till internationella och regionala normer för demokratiska val.
<P>
Det allvarligaste problemet är fortfarande det som rådet tog upp för en stund sedan, nämligen att man inte publicerat resultatet vare sig i vallokalerna eller på högre nivå, och att det därför helt saknas bevis och öppenhet. Detta innebär att ingenting kan bevisas eller motbevisas, vilket gör att valresultatet helt saknar trovärdighet.
<P>
Som vi har konstaterat är detta helt enkelt ett av de hårdaste utslag som valobservatörsuppdrag har gett i de olika länderna. Detta var särskilt smärtsamt eftersom folket efter valet 2003 hyste stora förhoppningar om att det faktiskt skulle bli bättre. Folket var engagerat. När många människor har gjort de insatser som krävs och har uppvisat engagemang slår det extra hårt när någonting sådant här inträffar. Om man jämför den 14 april med den 21 april kan man konstatera att vid valet den 14 april fanns det fortfarande stort hopp, medan situationen den 21 april präglades av stort missmod. Detta förklarar även det låga valdeltagandet trots de optimistiska siffrorna som publicerades efteråt.
<P>
Vilka slutsatser ska vi européer dra av detta? Jag delar rådets och kommissionens slutsatser om att vi definitivt bör fortsätta vara engagerade. När allt kommer omkring är det det nigerianska folket vi talar om och det förtjänar en bättre framtid och seriösa val.
<P>
Det innebär därför att vi i våra diplomatiska förbindelser inte på något sätt får låtsas att den regering som just har tillsatts har valts på demokratisk väg. Detta är naturligtvis mycket svårt. Vi skulle kunna fortsätta som vanligt, förutsatt att vi fortsätter att vara engagerade och aktiva. Genom att fortsätta som vanligt påverkar vi inte bara EU:s valobservatörsuppdrags trovärdighet utan även - och i betydligt större utsträckning - de värderingar som vi själva står för när vi agerar i världen och i ett land som detta. Vi bör därför säga som det är och dra slutsatsen att vi för närvarande har att göra med en demokratisk kris.
<P>
Att det rör sig om en kris har framgått tydligt, dels i domstolarna där ett antal personer har gjort invändningar och försökt bevisa att saker och ting helt enkelt inte gått rätt till och dels genom arbetsgrupper i senaten och representanthuset som tillsätter egna utredningar och försöker lägga fram nya förslag. Vi måste naturligtvis vänta och se hur folket i Nigeria kommer att lägga fram sina egna förslag på hur man ska kunna hålla tillförlitliga val.
<P>
Som jag har sagt tidigare är det inte vår uppgift att lösa detta i detalj, men det här är kontentan och därför vore det bra om vi kunde ge våra resurser till alla de aktörer i samhället som kan främja samhällsstyrning och demokrati på det här sättet och inte till den federala regeringen eller staten.
<SPEAKER ID="288" NAME="Johan Van Hecke">
för ALDE-gruppen. - (NL) Fru talman! Som jag ser det är de internationella observatörernas analyser av valet i Nigeria slående lika: besvikelse över valprocessen som kännetecknas av dålig organisation, omfattande valfusk, hot och våld. Valet lever inte på något sätt upp till internationella normer. Den slutsatsen drar EU:s valobservatörsuppdrag under Max van den Bergs ledning som har gjort ett gediget arbete under svåra omständigheter.
<P>
Jag är förvånad över reaktionen från vissa medlemsstater som hade föredragit att EU:s observatörer hade uttalat sig i något mindre negativa ordalag, särskilt eftersom medlemsstaterna i fråga ständigt hamrar på om behovet av ökad demokratisering i Afrika. Olika intressen leder ibland till olika reaktioner - historien upprepar sig.
<P>
EU:s valobservatörsuppdrag gjorde rätt i att inte lockas att anta en politisk ståndpunkt. Som Margrietus van den Berg sa för en stund sedan är det nu trots allt upp till politikerna och civilsamhället i Nigeria att göra sitt. Högsta domstolens domslut om vicepresidentens deltagande i valet visar att detta inte bör vara en utopi.
<P>
Nu bör oegentligheter rapporteras till valdomstolarna och domstolarna. Vår roll är mer strukturell. Som kommissionsledamoten med rätta påpekade måste vi genom dialog kräva att det tillsätts en oberoende valkommission som kan organisera helt oberoende val, och här kan det nyvalda nigerianska parlamentet spela en viktig roll.
<P>
Sammanfattningsvis är det efter den lovande utvecklingen i länder som Mali, Benin och Liberia verkligen synd att en regional supermakt som Nigeria har försuttit en verklig chans.
<SPEAKER ID="289" NAME="Marie-Hélène Aubert" LANGUAGE="FR">
Fru talman! Som vi alla vet är utvecklingen i Nigeria av avgörande betydelse för den afrikanska kontinenten. Nigeria är ett av de största länderna i Afrika och EU har, precis som i Demokratiska republiken Kongo, ansträngt sig för att organisera och observera valet där.
<P>
Med detta sagt måste det kaotiska och våldsamma läget i Nigeria, i synnerhet i deltaregionen, få oss att få upp ögonen för ett antal frågor - tydliga och olösta frågor. Precis som i Kongo beror destabiliseringen av landet, och det klimat av våld och inbördeskrig som uppstått där, till mycket stor del på frågan om utvinning av råmaterial och olja.
<P>
Här anser jag att vi bör arbeta mycket förebyggande och stödja civilsamhället och demokraterna som kämpar för att få information om och insyn i utvinningen av tillgångarna och som också försöker bevara dem. Deltaregionen är fullständigt ödelagd och plågas av konflikter på liv och död och den nigerianska arméns insatser i området gör ibland mer skada än nytta.
<P>
Jag anser också att EU bör ställa mycket hårdare krav på att Nigeria bekämpar korruptionen och tydligt tar upp vinsterna från olja och mineraler i statsbudgeten om landet ska få bistånd. I vilket fall som helst är det nämligen skandal att det nigerianska folket som lever i stor fattigdom inte ser någonting av vinsterna från mineralerna och oljan! I en tid då oljepriset per fat har ökat lär tillgångarna vara betydande. Det är därför ytterst märkligt att man inte har tagit itu med den här frågan.
<P>
Slutligen måste vi även göra framsteg när det gäller de stora företagens sociala ansvar och miljöansvar. Särskilt Shell har en stor verksamhet i landet, men det finns även andra företag med stora intressen. Vi bör också agera gemensamt i de här viktiga frågorna och inte bara när det gäller att organisera val.
<SPEAKER ID="290" NAME="Vittorio Agnoletto" LANGUAGE="IT">
Fru talman, mina damer och herrar! Jag har lyssnat på rapporterna från rådet och kommissionen med stort intresse, och som medlem i parlamentets observatörsdelegation under presidentvalet kan jag bekräfta allt som hittills har sagts. Valet genomfördes definitivt inte enligt internationella normer, eftersom man inte levde upp till internationellt fastställda normer, inte ens de afrikanska staternas egna normer.
<P>
Man sköt till och med upp vallokalernas öppnande. Detta beslutades och meddelades så sent som dagen innan, så att en majoritet av befolkningen inte visste om det. De flesta vallokalerna stängde i förtid. Det saknades möjlighet att rösta konfidentiellt. Jag skulle kunna fortsätta hur länge som helst. Jag kan till exempel nämna en valkommission som endast var oberoende till namnet och som i själva verket var nära förbunden med regeringen.
<P>
Jag vill även nämna det hotfulla klimatet. Hauwa Ibrahim som tilldelades Sakharovpriset 2005 skulle träffa vår delegation på en offentlig plats men bad att få ändra platsen för mötet eftersom hon inte kände sig tillräckligt trygg.
<P>
Jag vill styra in debatten på vad som kan göras i framtiden. Vi måste definitivt kräva att oegentligheterna i valet utreds, att det tillsätts en oberoende valkommission och att appellationsdomstolen agerar helt självständigt i hanteringen av valöverklaganden och intygar detta. Och vi måste förklara att det är nödvändigt med nyval. Vi får dock inte sluta där, och i bakgrunden ser jag redan risken för att rådet i sina politiska beslut tenderar att fortsätta som om ingenting har hänt. Låt oss inte dölja varför - en del människor kanske tycker att det viktigaste är att ha en regering, oavsett hur legitim den är, i ett land som vi kan fortsätta att köpa olja av.
<P>
Det kan inte vara lösningen. Jag vill fråga er om ni har tänkt använda några av de instrument som EU har till sitt förfogande. Vi har till exempel det europeiska instrumentet för demokrati och mänskliga rättigheter. Kan vi kontrollera att den nigerianska regeringen inte lägger sig i valet och genomförandet av projekt som finansieras av det instrumentet? Jag vill som så många gånger tidigare fråga kommissionsledamoten vad som händer med den demokratiska klausulen om rättigheter som antogs av en mycket stor majoritet i parlamentet men som aldrig godkändes av kommissionen eller rådet. Den har aldrig blivit det kraftfulla verktyg som den skulle kunna vara. Det skulle annars kunna vara oerhört gynnsamt för den demokratiska utvecklingen att även lägga handeln med Europa i vågskålen.
<P>
Sist men inte minst har vi frågan om vilken roll Europa avser att spela när det gäller händelserna i Nigerdeltat. Jag anser inte att det är rimligt att enskilda stater ska göra sitt yttersta och vara beredda att betala lösensummor när någon har gripits. Vi måste kräva att den nigerianska regeringen och representanter för lokalbefolkningen inleder samtal, upprättar förbindelser och anordnar möten med varandra. Vi måste även utöva påtryckningar inte bara på regeringen utan även på de stora europeiska företag som verkar i regionen utan hänsyn till mänskliga rättigheter eller miljörättigheter.
<SPEAKER ID="291" NAME="Bastiaan Belder">
för IND/DEM-gruppen. - (NL) Fru talman! Demokratie als Farce löd rubriken i veckotidningen Das Parlement den 30 april. - Rådets ordförande kanske har märkt att jag är ganska tyskorienterad. Ovanför rubriken fanns en stor bild på två blygt leende nigerianska pojkar som viftar med sina röstsedlar. Alla kommentarer är överflödiga. De två valen som ägde rum i detta folkrika land i april har slutat i en mänsklig och politisk katastrof med över 200 dödsoffer och omfattande valfusk - om vilket den föreliggande gemensamma resolutionen inte skräder orden. Hur ska vi gå vidare i Nigeria?
<P>
Jag slås av en en sida lång artikel och intervju med Nigerias nuvarande president Olusegun Obasanjo som tydligt påpekar att Nigerias framtid ligger i förbindelserna med Kina. Billiga lån, infrastruktur - fantastiskt - men EU är ute ur spelet. Jag frågar rådet och kommissionen vad EU:s reaktion är på det? Har ni mot bakgrund av dessa uttalanden och denna ståndpunkt en strategi, konkret eller okonkret, för Nigeria, eller för hela den afrikanska kontinenten för den delen?
<SPEAKER ID="292" NAME="Andreas Mölzer" LANGUAGE="DE">
Fru talman, fru kommissionsledamot! Om ett land för första gången efter inbördeskrig och militärdiktaturer försöker anordna ett fredligt maktskifte är det klart att inte allting kommer att förlöpa idealiskt och friktionsfritt.
<P>
Vi är dock alla överens om att valet var en fars. För vad har hänt med demokratin när ett parti tar ut segern redan innan rösterna har räknats, och vad har hänt med väljarnas fria val när det förekommer hot under rösträkningen, när röstsedlarna fylls i flera gånger och när det i landsbygdsområdena knappt tycks ha förekommit något val alls? Vad ger det för slags budskap när röstsedlarna och valmaterialet anländer för sent eller inte alls? Hur ska det nigerianska folket då kunna känna att de blir tagna på allvar?
<P>
Tanken var att valprocessen skulle skapa stabilitet i regionen och visa folket en möjlig väg in i framtiden. Dessa förhoppningar har dock inte infriats. Det som återstår är ett desillusionerat folk som i bästa fall har erfarenhet av val som symbolhandling. Oppositionen hotar att bestrida valresultatet, vilket förmodligen inte kommer att tjäna någonting till eftersom det vinnande partiet knappast kommer att gå med på nyval. Då återstår att fundera över i vilken utsträckning EU kan utöva påtryckningar när makten överlämnas den 29 maj. EU självt har ju knappast alltid varit den bästa av förebilder utan har också låtit göra om folkomröstningar tills önskat resultat uppnåtts, något som är högst tveksamt ur demokratisynpunkt.
<SPEAKER ID="293" NAME="Edward McMillan-Scott" AFFILIATION="PPE-DE">
(EN) Fru talman! Detta var mitt första besök i Nigeria och mitt första afrikanska val, och jag blev besviken. Jag hade förväntat mig ett fritt och rättvist val, men det var allt annat än det. Jag ska inte tråka ut kammaren med mina slutsatser, eftersom de sammanfaller med slutsatserna från ledaren för kommissionens delegation och med slutsatserna från ledaren för den delegation dit jag hör, och de kan ses på YouTube, i en kort video som jag spelat in under rubriken ”Nigerias rigged elections” (Valfusket i Nigeria).
<P>
Jag vill bara ta upp några lärdomar som Europeiska unionen kan dra av detta val i Afrikas största land. Det verkar som om det kinesiska inflytandet, som Bastiaan Belder nämnde, är lite större än vi förstår. Vi vet att Kina är inblandat i demokratins bakslag världen över: Kina samarbetar med Ryssland som en ojuste duett, i hela Afrika, med Vitryssland, Venezuela, Zimbabwe och Egypten. En process har inletts som Europeiska unionen måste bemöta, och jag tror att kommissionsledamoten har beslutat sig för att använda det instrument som hon och jag verkligen framhåller i största möjliga utsträckning, nämligen det Europeiska instrumentet för demokrati och mänskliga rättigheter.
<P>
Låt mig bara göra några specifika påpekanden. Jag var en av tre Europaparlamentsledamöter i denna delegation, och det var inte tillräckligt. Jag tror att vi som parlament måste tänka om när det gäller användningen av före detta Europaparlamentsledamöter i sådana delegationer. Vi kommer till exempel att sända en delegation till Sierra Leone i augusti, och jag skulle inte bli förvånad om mycket få personer vill vara med.
<P>
För det andra, beträffande oberoendet hos Europeiska instrumentet för demokrati och mänskliga rättigheter, hörde vi att EU-uppdraget i Nigeria tillsammans med regeringen håller på att godkänna projekt. Det får inte ske: detta instrument ska vara oberoende från värdlandets kontroll.
<P>
Så har vi frågan om uppföljningen av detta val. Jag vet att den slutliga rapporten ännu inte har offentliggjorts, men jag tror att Europeiska unionen måste fullfölja demokratin i dessa länder och följa upp processen med ett dåligt val.
<P>
Slutligen är användningen av FN som en instans som anordnar dessa mycket effektiva uppdrag en kostsam lyx som måste omprövas.
<SPEAKER ID="294" NAME="Libor Rouček" AFFILIATION="PSE">
- (CS) Förra månaden åkte jag till Nigeria som en av Europaparlamentets valobservatörer och där såg jag många intressanta, ofta obehagliga och ibland förfärliga händelser. Å ena sidan gör de nigerianska väljarna ofta långa och mycket mödosamma resor för att ta sig till vallokalerna. Å andra sidan gör de som arbetar på de nigerianska vallokalerna allt de kan för att hindra dessa människor från att ta sig till valurnorna. Å ena sidan röstar människor entusiastiskt för att skapa sig ett bättre, rättvisare och anständigare liv. Å andra sidan förfalskar de som arbetar på vallokalerna människors röster i avsikt att förhindra politisk och ekonomisk förändring.
<P>
Mina damer och herrar! Jag anser att det inte råder något tvivel om var Europaparlamentet och EU står. Vi står på rättvisans, demokratins och de fria och rättvisa valens sida. Vi står på de miljontals nigerianers sida som tror på demokratiska val i förhoppning om att demokrati är nyckeln till att lösa politiska, ekonomiska och sociala problem. Förra månaden hade Nigeria en historisk möjlighet att bevisa för sig själv, för Afrika och för resten av världen att man var uppgiften vuxen, att man klarade av att genomföra ett demokratiskt och fredligt maktskifte från en regering till en annan. Dessvärre har landet försuttit den historiska möjligheten.
<SPEAKER ID="295" NAME="Fiona Hall" AFFILIATION="ALDE">
(EN) Fru talman! Jag vill gärna hylla Margrietus van den Berg för hela hans utmärkta arbete som chefsobservatör i Nigeria under mycket svåra omständigheter. Jag anser att statusen för EU:s valobservatörsuppdrag i allmänhet stärkts, eftersom valobservatörsuppdraget till Nigeria inte var oklart utan sände ett tydligt budskap om att valen var inkorrekta.
<P>
Det stora värdet hos EU:s valobservatörsuppdrag är att det är oberoende och helt neutralt. Uppdraget är åtskilt från EU:s utrikespolitik. Det enda som jag inte är nöjd med i förslaget till resolution är att en oklarhet har införlivats i texten i skäl V och punkt 15. Det finns ett samband mellan valövervakning och utrikespolitiken, men trots det måste de hållas isär ordentligt.
<P>
Jag hoppas att vi kan finna ett sätt att kringgå detta genom ett normalt ändringsförslag så att vi löser detta problem, för annars är jag rädd att ALDE-gruppen kommer att tvingas att rösta emot både skäl V och punkt 15.
<SPEAKER ID="296" NAME="Urszula Krupa" AFFILIATION="IND/DEM">
- (PL) Fru talman! Trots att Nigeria är rikt på naturtillgångar är det ett korrupt och underutvecklat land där vinsterna från tillgångarna, i synnerhet oljetillgångarna, inte används för att främja den ekonomiska utvecklingen eller förbättra samhällslivet. Inflytelserika påtryckningsgrupper som vill behålla kaoset i Nigeria underblåser motsättningarna mellan muslimer och kristna trots att religionen är skild från staten och konstitutionen borde garantera medborgarnas rättigheter.
<P>
Enligt min mening äger dock debatten här i parlamentet rum lite för tidigt, innan valkommissionen har gjort något uttalande. Jag vill dock använda den här livliga debatten och den dramatiska situationen i detta afrikanska land för att här i parlamentet dra mig till minnes några ord av den största auktoriteten på 1900- och 2000-talen, påve Johannes Paulus II. Han menade att en stats existensberättigande är folkets och samhällets suveränitet och att respekt för en nations rätt till existens, frihet och kultur är en förutsättning för internationell fred och internationellt samarbete.
<SPEAKER ID="297" NAME="Bogusław Sonik" AFFILIATION="PPE-DE">
- (PL) Fru talman! Över 200 människor dog under valet som nyligen ägde rum i Nigeria. Valet genomfördes inte alls enligt demokratiska principer. Chefen för EU:s observatörer, Max van den Berg, betonade att valet inte motsvarade det nigerianska folkets förhoppningar och förväntningar och inte kan betraktas som tillförlitligt.
<P>
Nigeria är ett land som genomsyras av sociala konflikter på grund av religiösa och etniska skillnader, särskilt mellan muslimer och kristna. Samtidigt har landet stora oljetillgångar och andra mineraler och är befolkningsmässigt det nionde största landet i världen. Politiska mord, tortyr och summariska domar från militärens sida är vardagsmat. Det råder begränsad yttrandefrihet och föreningsrätt. Förtrycket av den kristna minoriteten blir alltmer oroande.
<P>
EU har sedan inrättandet byggt på respekt för mänskliga rättigheter och grundläggande och medborgerliga friheter. Vid flera tillfällen i sin historia har Europeiska gemenskapen - och senare Europeiska unionen - sagt ifrån när demokratin och friheten hotats. Georgien och Ukraina utgör exempel på att det bara är bestämda åtgärder som ger resultat. I Ukraina ledde den här typen av åtgärder till att den fuskpräglade andra omgången i presidentvalet gjordes om. Detta berodde inte bara på det ukrainska folkets motståndskraft utan också på de höga och tydliga signalerna från EU.
<P>
Enligt min mening ger EU:s sena reaktion på händelserna i Nigeria också anledning till oro. När grundläggande normer kränks bör reaktionerna komma omedelbart. Det har gått exakt en månad sedan oroligheterna och valet i Nigeria. Vi bör omedelbart dra in allt ekonomiskt stöd från EU till regeringen i Nigeria liksom allt stöd till förmån för demokrati och mänskliga rättigheter om det finns risk att pengarna hamnar i den korrupta regeringens fickor.
<SPEAKER ID="298" NAME="Pierre Schapira" AFFILIATION="PSE">
- (FR) Fru talman, mina damer och herrar! Demokratin har förlorat terräng i Nigeria. Valet lördagen den 21 april, som präglades av fusk, våld och död, var varken fritt eller rättvist. Som ni sa har alla de internationella observatörerna bekräftat detta.
<P>
Valet var tänkt som ett test. För första gången sedan landet blev självständigt 1960 fanns det förhoppningar om att en demokratiskt vald president skulle efterträda en annan. Detta är en försutten chans! Det bådar inte alls gott för Nigeria i en tid då landet, hur rikt det än är, behöver stabilitet för att ha en chans att ta sig ur fattigdomen.
<P>
Efter valet har våldet ökat. Det internationella samfundet har en skyldighet att ingripa.
<P>
Jag vill påminna om att Europaparlamentet förra året delade ut Sakharovpriset till Hauwa Ibrahim, en nigeriansk advokat som modigt försvarat två kvinnor som dömts till döden genom stening för att ha begått äktenskapsbrott. Sharialagarna gäller nämligen fortfarande i landet.
<P>
Den 28-29 maj kommer en koalition av oppositionspartier, civilsamhället och fackföreningsorganisationer, inklusive det nigerianska advokatförbundet, att anordna en tvådagarsrörelse för att protestera mot valfusket.
<P>
Europaparlamentet måste stödja denna demokratiska rörelse. På så sätt försvarar vi det nigerianska folket och Nigeria som är ett stort och viktigt afrikanskt land.
<SPEAKER ID="299" NAME="Toomas Savi" AFFILIATION="ALDE">
(EN) Fru talman! Valobservatörsuppdraget i Nigeria var det första som jag deltog i. Jag har en tanke som jag vill dela med er angående det.
<P>
Euroepiska unionen var en av de största givarna när det gällde genomförandet av de nigerianska valen. Därför måste vi till viss del åta oss ansvaret för att det stöd som ges effektivt tjänar sitt syfte. Hela den organisatoriska bördan med genomförandet av valen bars av den oberoende nationella valkommissionen. I Nigeria kunde den oberoende nationella valkommissionen inte möta de organisatoriska och logistiska utmaningar som den ställdes inför när det gällde att genomföra verkligt demokratiska val. Bristerna utgör också den mest omfattande delen i resolutionen. Jag anser att ni måste dela den oberoende nationella valkommissionens ansvar när det till exempel gäller att utbilda 500 000 organisatörer på gräsrotsnivå inom valkommissionen, så att mer trovärdiga oberoende och demokratiska val kan äga rum i Nigeria nästa gång.
<SPEAKER ID="300" NAME="Luís Queiró" AFFILIATION="PPE-DE">
- (PT) Oavsett valresultat - och det finns all anledning att tvivla på resultatets giltighet - var valprocessen den mest oroande aspekten i det nigerianska valet och de internationella observatörerna var helt på det klara med vad de ansåg om den: den var oorganiserad och det förekom valfusk.
<P>
De parlamentsledamöter som var där som observatörer har lämnat en avslöjande rapport om detta.
<P>
Slutsatsen kan således dras att valet användes för att ge det hela en viss legitimitet, vilket observatörerna dock inte erkänner och vilket inte är acceptabelt i demokratier. Resultatet hade mer att göra med hot, fusk och våld än folkets vilja. Tyvärr är detta långt ifrån ovanligt på den afrikanska kontinenten.
<P>
Trots de framsteg som gjorts de senaste årtiondena pågår en stor del av våldet fortfarande och några av de korruptaste regimerna finns kvar. Det finns ingenting i Afrikas geografi eller i det afrikanska folkets genetiska sammansättning som hindrar dem från att leva i demokrati, och det internationella samfundet måste vara beslutsamt och resolut när det gäller demokratiseringsprocessen i länderna i Afrika.
<P>
Detta är nödvändigt inte bara på grund av alla de vanliga anledningarna utan även på grund av att Kina har blivit en global aktör som inte har demokratisering som villkor för samarbete, tvärtom faktiskt. Inför toppmötet mellan EU och Afrika som ska äga rum under det andra halvåret i år förväntas EU nu spela en riktigt effektiv roll och inte bara begränsa sig till retorik. Alla globala aktörer beter sig inte på samma sätt men vi måste arbeta tillsammans med våra allierade. De främsta skälen har att göra med värderingar, principer och intressen. I fria och stabila demokratier kan man bedriva förutsägbar internationell handel som gagnar alla utom dem som försöker underblåsa korruption och diktatur.
<P>
Därför måste vi vara hårda vid det kommande toppmötet som ska äga rum under det portugisiska ordförandeskapet. Vi vill inte bara ha goda avsiktsförklaringar eller erkännanden av de misstag som begåtts tidigare. Vi vill ha politisk sanning och sann politik.
<P>
EU måste förbli den största givaren av internationellt bistånd och aktivt främja samarbete. Samtidigt måste emellertid EU lyckas åstadkomma reformer, demokratisering och frihet i dessa länder. Annars kommer EU snarare att dela ut fisk än att hjälpa människor att fiska.
<SPEAKER ID="301" NAME="Karin Scheele" AFFILIATION="PSE">
- (DE) Fru talman! Efter att ha föregåtts av så stora förväntningar är Nigerias valmaraton nu över och det har valts en ny president, nya lokala parlament och ett nytt federalt parlament. Resultatet stod klart redan innan valet hade hållits. Även om man hade räknat med en överväldigande seger för det styrande partiet hade ingen av valobservatörerna räknat med ett så omfattande valfusk, ett så förfalskat resultat, ett sådant logistiskt kaos eller ett så omfattande våld i samband med valet. Inte bara EU:s valobservatörsdelegation utan även - och detta är någonting nytt - Västafrikanska ekonomiska och monetära unionens delegation riktade skoningslös kritik mot de allvarliga bristerna under valet som har dokumenterats i form av en lång lista som redan har nämnts i debatten. Jag ansluter mig till övriga ledamöter och uppmanar de nigerianska myndigheterna att grundligt och öppet utreda oegentligheterna i valet.
<P>
Jag vill även be kommissionen att tala om för oss vilka möjligheter vi har att genom instrumentet för demokrati och mänskliga rättigheter vidta de åtgärder som krävs både i dialogen och i samarbetet med Nigeria. Som vi vet är det inte bara kinesiska företag som inte tar hänsyn till mänskliga rättigheter och sociala orättvisor. Deras västerländska motsvarigheter har också alltid blundat för detta i jakten på olja.
<SPEAKER ID="302" NAME="András Gyürk" AFFILIATION="PPE-DE">
- (HU) Som vice ordförande i observatörsdelegationen från Internationella republikanska institutet hade jag möjligheten att personligen delta som observatör i det senaste nigerianska valet. Utifrån mina erfarenheter måste jag säga att samordningen av arbetet mellan de otaliga internationella observatörsdelegationerna fungerade föredömligt.
<P>
När det gäller själva valet kan jag endast bekräfta mina kollegors uttalande om att Nigerias val varken kan betraktas som rättvist eller fritt. Det levde varken upp till internationella normer eller de lokala normer som fastställts av regeringen i Abuja. Vi såg allvarliga brister i röstlistsystemet och i informationen till allmänheten. I många fall öppnade de lokala vallokalerna sent och hade inga röstsedlar. Det skumma förfarandet för att sammanställa resultatet föranleder till och med misstankar om valfusk. Det är ganska talande att resultatet från vissa valdistrikt inte har presenterats.
<P>
Dessutom har valet präglats av våld. Som vi redan har hört miste cirka 200 medborgare livet i sammandrabbningar i samband med valet. De här massiva oegentligheterna är ännu mer oroande mot bakgrund av det förra nigerianska valet som ägde rum under mycket mer ordnade former. Den här gången såg vi tyvärr att den röstande allmänhetens tilltro till demokratin - vilket är mycket viktigt - inte motsvarades av någon avsikt från regeringsorganens sida att låta valet ske inom lagens ramar.
<P>
Vi som var där såg de nigerianska medborgarnas starka tilltro till demokratiska värderingar. De väntade värdigt och ofta under kaotiska förhållanden på att få utöva sina demokratiska rättigheter. Det ligger även i Europas intresse att stärka demokratin i Nigeria så att landet kan bli en förebild för den afrikanska kontinenten. Därför är det viktigt att EU fortsätter att aktivt övervaka den processen.
<SPEAKER ID="303" NAME="Ryszard Czarnecki" AFFILIATION="UEN">
- (PL) Fru talman! Jag ber om ursäkt för att jag bokade om mitt anförande men vi hade en mycket viktig omröstning för att välja ordförande till Eurolat.
<P>
Nigeria lyckades inte ta tillvara den möjlighet som valet utgjorde. Våra observatörer bekräftade tydligt att valet varken var fritt eller rättvist. Detta berodde på korruption och mycket dålig organisation. Nigerias regering bär hela skulden för detta. Valet överskuggades av fasansfulla händelser, i vilka 50 människor dog, varav de flesta i Nigerdeltat. Tidvis var valet bara en karikatyr av ett val, där vissa vallokaler aldrig öppnade och andra vallokaler invaderades av banditer som förstörde valurnorna.
<P>
EU bör vara särskilt noggrant när det gäller att övervaka valen i Nigeria, som är det största landet i Afrika och en ekonomisk och politisk referenspunkt för många andra länder i Afrika. I ett val i ett land med 110 miljoner invånare, varav 64 miljoner är i röstberättigad ålder, bör fokus ligga på folkopinionen. Dessvärre ledde inte valet till att Nigerias ställning på den internationella arenan stärktes, utan försvagades.
<P>
Under valupptakten konstaterade vi ett antal oroande händelser och tendenser som inte hade något samband med valprocessen. I muslimska områden tvingades till exempel flickor som går i kristna skolor att bära slöja som symbol för den islamska traditionen. Detta är ett tydligt brott mot de religiösa rättigheterna och den religiösa toleransen. Den här typen av händelser ökar dock och den här typen av diskriminering kan bli ännu mer utbredd när muslimerna får mer makt i Nigeria. Europaparlamentet kan inte tyst acceptera detta, särskilt eftersom det rör sig om psykiska övergrepp på barn. Under omröstningen i morgon finns det möjlighet att ta ställning i frågan och vi kommer då att rösta om ett ändringsförslag om just den här frågan.
<P>
Men vad kommer att hända sedan, efter valet? Vi bör göra mer än bara kritisera, även om vår kritik är berättigad. Vi behöver även en tydlig plan för hur vi ska tvinga ett land, som spelar en nyckelroll på en kontinent som praktiskt taget är vår granne, att iaktta de demokratiska spelreglerna. Vi måste med andra ord tvinga de nigerianska myndigheterna att införa demokrati och fria val eller - för att tala klarspråk - dra in det ekonomiska biståndet. Detta stöd får inte kanaliseras till staten eller till federala strukturer. I stället kan och bör det ges till icke-statliga och sociala organisationer. Vi måste även utöva påtryckningar på den nigerianska regeringen så att den agerar mer effektivt mot korruption, våldsanvändning och den känsla av straffrihet som finns hos lokala myndigheter, som praktiskt taget är stater i staten.
<SPEAKER ID="304" NAME="Günter Gloser" LANGUAGE="DE">
Fru talman, fru kommissionsledamot! Jag vill varmt tacka ledamöterna i parlamentet för visat intresse och för deras stöd. Jag vill särskilt tacka dem som har haft uppgiften att övervaka valet på fältet och som därför kan ge mycket handfasta och korrekta beskrivningar av händelserna där.
<P>
Filip Kaczmarek angav i sitt anförande att han ansåg att man försuttit en möjlighet. Till detta vill jag tillägga att de allra flesta nigerianer inte har försuttit någon möjlighet. Det var snarare en fråga om att det fanns folk som inte ville tillåta fria, oberoende och hemliga val som skulle kunna ha betydande konsekvenser.
<P>
Från många håll har frågan ställts om vad vi kan göra åt detta. Herr van den Berg! I ert anförande sa ni också att vi inte får brista i vårt engagemang för Nigeria och dess civilsamhälle i synnerhet. Det är mycket viktigt att vi nu, snarare än att dra tillbaka detta engagemang, förtydligar hur EU:s engagemang direkt kan gynna de berörda parterna, inte minst civilsamhället.
<P>
Vid G8-mötet i Heiligendamm, då bland annat Nigerias president förväntas närvara, kommer det att finnas möjlighet att än en gång tala ut om hur vi européer anser att val bör gå till och om hur de manipuleras.
<P>
Det första intrycket av vad som har hänt i Nigeria får dock inte påverka vårt allmänna intryck av Afrika negativt. En del av er har redan nämnt de positiva exempel som finns på den afrikanska kontinenten. Mauretanien kanske inte är något stort land, men vi har nyligen sett hur landet har lyckat organisera en övergång. Detta exempel har även visat vilken typ av stöd som behövs för att göra detta.
<P>
En annan fråga, med tanke på det kommande toppmötet mellan EU och afrikanska unionen som hålls i november, är behovet av att EU i sina förehavanden med sina afrikanska partner klargör vilka värderingar EU står för och vilka föresatser EU har. Samtidigt måste vi i vår dialog med Kina även vara tydliga med var vi står. Det är nämligen inte acceptabelt att Kina endast har ett mycket strikt ekonomiskt intresse i den afrikanska kontinenten, medan EU får ta hand om många andra områden såsom ansvarsfullt statligt agerande och civilsamhällets utveckling.
<P>
För några veckor sedan deltog jag i ett gemensamt möte mellan EU och Ecowas. Jag slogs då av att höra de deltagande länderna säga att det här innebar ett bakslag för den spirande utvecklingen i dessa länder som man hoppades skulle ta fart ytterligare. Det finns också många länder i Afrika med ekonomisk tillväxt och ett gott styre. Det gläder mig att se att många av de offentliga medierna i förberedelserna inför toppmötet för närvarande vänder blicken mot Afrika och noterar detta. Därför var det också viktigt för EU och några av medlemsstaterna att visa vad de tyckte vid övervakningen av valet i Kongo, eftersom det utöver Kongo finns ett antal länder där utvecklingen går starkt framåt. Jag vill således tacka er än en gång för det. Jag hoppas att vi tillsammans med kommissionen och med parlamentets stöd kommer fram till ett sätt att få bukt med det som har hänt i Nigeria. Jag hoppas att det kommer att ske förändringar och att vi kommer att kunna fortsätta att stödja de nigerianer som vill förändra landet och göra Nigeria till ett demokratiskt land.
<SPEAKER ID="305" NAME="Benita Ferrero-Waldner">
ledamot av kommissionen. - (EN) Herr talman! Vi är tyvärr alla eniga om att dessa val var en verklig besvikelse, men jag hoppas att demokratin i Nigeria kommer att bli en styrka i framtiden och inte en fars. Vi har mycket arbete framför oss. Jag håller med om att det inte är möjligt eller lämpligt att fortsätta som om inget hänt, och det kommer vi förvisso inte att göra.
<P>
Liksom jag tror att en majoritet av ledamöterna sagt här måste vi ansluta oss till medlemmarna i det civila samhället i Nigeria som vill förändra situationen och valprocessen. Detta måste ingå i den dialog som vi måste följa upp, särskilt på grundval av rekommendationerna från valobservatörsuppdraget.
<P>
Å andra sidan krävs också ett politiskt engagemang och en dialog med regeringen. En sådan dialog måste vara regelbunden, strukturerad, och äga rum på trojkanivå, på lokal nivå eller på ännu högre nivå, och den måste utvidgas till att omfatta nationella och regionala organisationer, vilket var fallet med EU och Ecowas, som nyss nämndes, såväl som företrädare för det civila samhället.
<P>
Vad gäller valkommissionen fanns det enligt observatörerna oegentligheter och bedrägerier, men den oberoende nationella valkommissionen misslyckades särskilt att agera oberoende som den måste göra. Det är därför tydligt att valkommissionen, skamfilad som den är på grund av allvarliga tvivel angående dess opartiskhet, inte kan fortsätta att ta emot stöd från europeiska utvecklingsfonden. Frågorna om valkommissionens oberoende, mandat, struktur och ledarskap måste därför hanteras innan något beslut kan fattas om huruvida stödet ska fortsätta.
<P>
Vad gäller Nigerdeltat, som några av er redan nämnt, är rapporten från Human Rights Watch med titeln ”Chop Fine” om Rivers state symbolisk för en situation som är utbredd i Nigerdeltat, där stora finansiella resurser finns tillgängliga men endast når människorna i mycket begränsad utsträckning och ännu mindre samhällena i deltats avlägsna områden. Människor i detta område har berövats sina röster och sina landresurser, och får inget i ersättning av regeringen.
<P>
Hoten och utmaningarna i detta område har fortfarande inte hanterats och kommer förr eller senare att få allvarliga konsekvenser på nationell och regional nivå. EU-medlemsstaternas ambassadörer har två gånger lagt fram tydliga och enkla rekommendationer. Innan de finansiella resurser som tilldelas Nigerdeltat ökas måste en fullständig öppenhet garanteras och en dialog inledas mellan alla aktörer.
<P>
Artiklarna 8 och 9 i Cotonoupartnerskapsavtalet har också nämnts. De innehåller alla de beståndsdelar som krävs för att garantera en så effektiv dialog som möjligt, inte bara med regeringen, utan också med det civila samhället och de regionala afrikanska organisationerna, vilket nämnts. Jag anser att det är av absolut största vikt att mer sammanhängande, regelbundna och systematiska åtgärder som vidtas av EU som grupp gentemot Nigeria är det enda möjliga sättet att hantera de frågor som betonats i dessa val. Detta måste vara en mycket viktig fråga inom ramen för vår politik.
<P>
Å andra sidan måste vi vara försiktiga så att vi inte knuffar Nigeria i händerna på religiösa extremister, däribland muslimska extremister.
<P>
Kina nämndes. När jag besökte Kina i januari klargjorde jag att vi vill föra en dialog om Afrika med Kina. Det är inte så lätt, men det är mycket viktigt och därför är det viktigt att Nigeria är inbjudet till G8-toppmötet så att vi kan ge landet dessa budskap direkt, för vi måste tala om för Nigeria att vi vill att våra värderingar och intressen respekteras och det kan inte bara handla om rent ekonomiska frågor.
<P>
Jag vill bara upprepa att det Europeiska instrumentet för demokrati och mänskliga rättigheter är ett tillfälle att arbeta med det civila samhället. Det kan fungera utan regeringens godkännande, men vi har normalt kontakt med regeringen.
<P>
Slutligen är det också viktigt att se vad vårt finansiella stöd betyder där. Vårt stöd utgör endast 0,2 procent av oljeintäkterna och det totala internationella stödet till Nigeria. Därför är konsekvenserna av ett avbrytande av stödet försumbara ur finansiell synvinkel och möjligen kontraproduktiva, eftersom det ytterligare skulle skada den politiska dialogen med regeringen. Men på det stora hela går 25 procent av finansieringen till att främja goda styrelseformer. Därför borde vi använda denna del särskilt för att arbeta med det civila samhället, vilket jag tror att vi alla kan vara överens om.
<SPEAKER ID="306" NAME="Talmannen">
Avslutningsvis har ett förslag till resolution från sju grupper lämnats in i enlighet med artikel 103.2 i arbetsordningen.
<P>
Debatten är härmed avslutad.
<P>
Omröstningen äger rum på torsdag kl. 12.00.
