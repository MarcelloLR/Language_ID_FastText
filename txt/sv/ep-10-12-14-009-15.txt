<CHAPTER ID="009-15">
15. Ökad kemisk, biologisk, radiologisk och nukleär säkerhet i Europeiska unionen - en CBRN-handlingsplan för EU (
<SPEAKER ID="137" NAME="Ana Gomes">
föredragande. - (PT) Herr talman! Kemiska, biologiska, radiologiska och nukleära (CBRN) risker är förbundna med möjliga terrorattacker, arbetsolycksfall och naturkatastrofer. Sådana händelser känner inga gränser, vare sig de är oavsiktliga eller brottsliga i grunden, och kan få potentiellt förödande konsekvenser för människoliv, infrastruktur, miljö och folkhälsa. Dessa händelser äger inte bara rum långt bort: vi behöver bara tänka på den katastrof som nyligen orsakades av läckan av giftigt slam från en fabrik i Ungern och den rad av brevbomber som postats i Jemen till olika adresser i Förenta staterna och Europa.
<P>
Europeiska unionen måste göra allt för att utveckla det samarbete som krävs mellan medlemsstaternas civila och militära möjligheter och resurser för att förebygga, uppdaga och svara effektivt på CBRN-attacker och -olyckor. Ett sådant samarbete kräver en särskild europeisk mekanism för krisinsatser som verkar i samarbete med en europeisk räddningstjänststyrka. Europaparlamentet har i själva verket länge begärt att en sådan styrka ska inrättas.
<P>
EU:s handlingsplan måste följaktligen stärkas. Den befintliga planen, som rådet godkände 2009, är kraftlös och har i praktiken inte genomförts av alla medlemsstater. Det krävs bara att en länk brister för att hela interventionskedjan ska misslyckas. Det är mycket viktigt att ge kommissionen en starkare övervakande, vägledande och samordnande roll, och planen måste omedelbart genomföras i alla medlemsstater.
<P>
I detta betänkande föreslås ett ökat civilt och militärt samarbete när det gäller förenande av resurser för förebyggande och uppdagande av, förberedelse inför och reaktion på CBRN-katastrofer. EU måste samla alla medlemsstater för att upprätta integrerade nationella system för genomförande av planen. I detta avseende är handlingsplanen mot CBRN en möjlighet att omsätta solidaritetsklausulen i Lissabonfördraget i handling.
