<CHAPTER ID="005">
Meddelanden från talmannen
<SPEAKER ID="044" NAME="Talmannen">
Mina damer och herrar! För tjugo år, sedan 1988, instiftade Europaparlamentet Sacharovpriset för tankefrihet, vilket har delats ut varje år sedan dess.
<P>
Under de senaste tjugo åren har vi uppmärksammat framstående organisationer eller personer som har vigt sina liv åt att försvara de mänskliga rättigheterna och de grundläggande friheterna och som har kämpat mot intolerans, fanatism och förtryck i sina hemländer och över hela världen. Den första personen som fick priset var Nelson Mandela, som jag kommer att träffa nästa vecka i Johannesburg i samband med en inbjudan att tala i det panafrikanska parlamentet.
<P>
Talmanskonferensen har i år beslutat att tilldela 2008 års Sacharovpris till Hu Jia ”för de tystade rösterna i Kina och Tibet”, som det står i förslaget till beslut från utskottet för utrikesfrågor.
<P>
(Applåder)
<P>
Hu Jia föddes den 25 juli 1973 i Peking och är en av de ivrigaste försvararna av de mänskliga rättigheterna i Folkrepubliken Kina. Denna engagerade aktivist har fått ta emot anklagelser på grund av sitt intresse för miljön, sin kamp mot hiv och aids och sitt engagemang när det gäller att se till att de mänskliga rättigheterna respekteras.
<P>
Den 27 december 2007 sattes Hu Jia i husarrest på grund av anklagelser om omstörtande verksamhet. Den 3 april dömdes han till fängelse i tre och ett halvt år.
<P>
I sin isoleringscell kämpar nu Hu Jia mot sin sjukdom. Han lider av levercirros, men så vitt vi vet förvägras han regelbunden läkarvård.
<P>
Den godtyckliga arresteringen av och domen mot Hu Jia har orsakat vrede i hela världen. Genom att tilldela Sacharovpriset till Hu Jia visar Europaparlamentet på ett kraftfullt och bestämt sätt att det erkänner den dagliga frihetskamp som utförs av alla försvarare av de mänskliga rättigheterna i Kina.
<P>
(Applåder)
<P>
Mina damer och herrar! Jag vill göra ett annat kort uttalande. I morgon, den 24 oktober, firar vi Förenta nationernas 63-årsdag. Jag vill därför betona vidden, engagemanget och framgångarna i samarbetet mellan Europeiska unionen, Europaparlamentet och FN:s olika program och organ.
<P>
För inte så länge sedan presenterade man i en publikation med titeln Improving Lives, som ni alla har fått ett exemplar av, en sammanfattning av det samarbete som har ägt rum under årens lopp. Under de senaste veckorna har vi sett början på en svår period i hela världen, särskilt när det gäller finanskrisen och dess drastiska effekter på världsekonomin.
<P>
Särskilt i detta sammanhang är Europeiska unionens värderingar rörande multilateral förståelse och solidaritet mycket viktiga. Detta gäller även vårt engagemang och ansvar för utvecklingsländerna. Den internationella konferensen om utvecklingsfinansiering som ska hållas i november kommer också att spela en avgörande roll i detta avseende. Trots det faktum att vi står inför avsevärda utmaningar, så får vi inte glömma bort utvecklingsländernas behov.
