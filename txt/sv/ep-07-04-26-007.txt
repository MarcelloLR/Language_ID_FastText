<CHAPTER ID="007">
Meddelande från ordförandeskapet
<SPEAKER ID="045" NAME="Talmannen">
Mina damer och herrar! Talmanskonferensen har bett mig att göra ett uttalande i detta sammanhang och jag kan med bestämdhet säga att det inte kommer att bli någon debatt eller några diskussioner i denna fråga. Inte heller får några anföranden hållas.
<P>
Talmanskonferensen har bett mig att läsa upp formuleringen av ett pressmeddelande som publicerades i går av parlamentets talman och att framföra ytterligare en kommentar i samband med detta uttalande.
<P>
Med en mycket stor majoritet antog talmanskonferensen innehållet i det pressmeddelande som Europaparlamentets talman offentliggjorde i går i frågan om Bronisław Geremeks mandat. Pressmeddelandet från i går lyder:
<P>
”Europaparlamentet har ännu inte fått något meddelande från de polska myndigheterna när det gäller Bronisław Geremeks mandat. Bronisław Geremek är en ansedd politiker som alltid har varit förespråkare för demokrati i sitt eget land och för den europeiska integrationen. Vi kommer att undersöka alla rättsliga vägar för att se till att Bronisław Geremek kan fortsätta sitt arbete.”
<P>
(Livliga applåder)
<P>
Mitt uttalande från i går fortsätter så här: ”Enligt våra uppgifter undersöker den konstitutionella domstolen i Polen nu även den ifrågasatta lag som upphävandet av Bronisław Geremeks mandat är baserat på. Ett beslut från domstolen förväntas komma under nästa vecka. Jag har gett Europaparlamentets rättstjänst i uppdrag att kontrollera den exakta rättsliga ställningen. Denna fråga kommer också att diskuteras i morgon på talmanskonferensen.”
<P>
Mina damer och herrar! Detta har nu skett och talmanskonferensen uttrycker sympati och solidaritet med vår kollega Bronisław Geremek.
<P>
(Livliga applåder)
