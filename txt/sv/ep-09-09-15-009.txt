<CHAPTER ID="009">
Justering av protokollet från föregående sammanträde
<SPEAKER ID="138" NAME="Martin Schulz" AFFILIATION="S&amp;D">
(DE) Herr talman! Jag har inga kommentarer till protokollet från gårdagens sammanträde utan jag vill kommentera en händelse under förmiddagens sammanträde. Min kollega Kinga Göncz, som är parlamentsledamot i min grupp och Ungerns förutvarande utrikesminister, förolämpades under förmiddagens debatt på ett helt oacceptabelt sätt av Krisztina Morvai från det fascistiska partiet Jobbik. Som Ungerns utrikesminister arbetade Kinga Göncz hårdare än praktiskt taget alla andra i landet för att uppnå internationell försoning mellan Ungern och dess grannländer. Jag vill med eftertryck protestera mot den upprörande förolämpningen av Kinga Göncz från Krisztina Morvai, medlem av ett nyfascistiskt parti.
<P>
(Applåder)
<SPEAKER ID="139" NAME="Kinga Göncz" AFFILIATION="S&amp;D">
(HU) Tack för att jag fick ordet. Jag beklagar verkligen att denna diskussion förs här i Europaparlamentet. Jag vill också kort svara genom att säga att det parti som Krisztina Morvai företräder upprättade en paramilitär enhet 2006 som sedan dess använts för att skrämma den fredliga majoriteten av allmänheten.
<P>
Detta gäller särskilt minoriteter som homosexuella, romer och judar. Den paramilitära enheten upplöstes nyligen av domstol, men en ledamot av Europaparlamentet från partiet bar organisationens uniform här i kammaren under sammanträdesperioden i juli. I Ungern genomförde partiet en kampanj fylld av anti-europeiska, rasistiska, homofoba, anti-romska och främlingsfientliga utfall och beskrev ständigt Ungern som en EU-koloni i sina uttalanden. Den händelse som Krisztina Morvai talade om ägde rum 2006 då dessa högerextremister demonstrerade genom att sätta eld på det ungerska tv-bolagets huvudkontor och ställa till med upplopp som varade i många dagar, varvid 113 poliser skadades.
<P>
Deras upplopp återupptogs den 23 oktober. De försökte faktiskt avbryta en nationell ceremoni med våld. Detta var första gången i landets historia sedan regimskiftet som polisen behövde ta itu med demonstrationer från extremhögern. Därefter har regeringen tillsatt en oberoende kommitté, vars rapporter är tillgängliga på en rad webbplatser, även på engelska. Kommittén lade fram förslag, och en mängd åtal väcktes också. Ungerska regeringsorgan utredde övergreppen.
<P>
Det var verkligen problem. Jag vill dock säga till Krisztina Morvai att om hon kallar det institutionella systemet i sitt eget hemland för diktatoriskt, är kruxet med detta att om demokratin verkligen inte fungerade i Ungern skulle hon inte ha kunnat hålla sitt anförande i den här kammaren alldeles nyss. Jag ber återigen om ursäkt för att det här ämnet tas upp i parlamentet, och jag hoppas verkligen att diskussionen inte kommer att fortsätta här.
<SPEAKER ID="140" NAME="Zoltán Balczó" AFFILIATION="NI">
(HU) Herr talman! Enligt arbetsordningen har jag rätt till en halv minut för att ställa en fråga. Frågan riktas till Martin Schulz. Hur vågar Martin Schulz, efter de ärekränkande uttalandena här av hans kollega, kalla ett parti fascistiskt här i kammaren bara för att det inte instämmer i varje aspekt av EU:s huvudmål? Partiet fick 430 000 röster i Ungern. Ni kallar således 430 000 väljare för fascister. Tänk er för innan ni uttalar er i fortsättningen!
