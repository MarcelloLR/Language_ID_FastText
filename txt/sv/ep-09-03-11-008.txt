<CHAPTER ID="008">
Uttalande av talmannen
<SPEAKER ID="305" NAME="Talmannen">
Mina damer och herrar! Jag vill först be om ert överseende och be om ursäkt för att sammanträdet börjar så sent, men jag blev för bara ett par minuter sedan ombedd att göra ett uttalande om en mycket sorglig tilldragelse. Med ert medgivande vill jag göra detta uttalande nu.
<P>
Det är med stor sorg och bestörtning som vi i dag fick höra talas om händelserna i Winnenden i Baden-Württemberg i Tyskland, där femton personer tragiskt har dödats i högstadiekolan i Albertville. Förövaren, en sjutton år gammal tidigare elev vid skolan, begick senare självmord. Under en skottlossning i ett snabbköp i staden sårades två poliser som jagade förövaren.
<P>
På Europaparlamentets vägnar vill jag framföra mina djupaste kondoleanser och uttrycka min solidaritet med offrens familjer och alla anhöriga. Offren var oskyldiga unga elever och tre lärare vid skolan.
<P>
Denna tragedi inträffar endast sex månader efter en liknande förfärlig skottlossning i en skola i Kauhajoki i Finland. Som ansvarskännande politiker i Europeiska unionen och i alla medlemsstater är det vår uppgift att göra allt vi kan för att se till att gärningar av detta slag föregrips på ett tidigt stadium och förhindras, i den mån detta är något som vi kan påverka.
<P>
Vi är också chockade av en annan tragisk händelse i delstaten Alabama i Förenta staterna, där en beväpnad man besinningslöst sköt ned minst tio personer innan han riktade vapnet mot sig själv.
<P>
Jag vill ännu en gång på alla närvarandes vägnar uttrycka min djupaste sympati och vår solidaritet med offren och deras familjer. Jag vore tacksam om ni ville ta er tid att minnas dem som har dödats.
<P>
(Parlamentet höll stående en tyst minut.)
