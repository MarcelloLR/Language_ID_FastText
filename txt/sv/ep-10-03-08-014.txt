<CHAPTER ID="014">
Anföranden på en minut om frågor av politisk vikt
<SPEAKER ID="036" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="037" NAME="Elena Băsescu" AFFILIATION="PPE">
(RO) Den 8 februari 2010 tackade Rumänien ja till den amerikanske presidentens inbjudan att delta i utarbetandet av Förenta staternas antimissilsystem. Detta är ett bevis på det förtroende som finns för mitt land, med tanke på den professionalitet som den rumänska armén har visat i Afghanistan och Irak. Tre uppsättningar med åtta missiler vardera kommer att stationeras på rumänskt territorium. Enligt den tidsplan som man har kommit överens om med Förenta staterna ska försvarssystemet vara stridsklart från och med 2015.
<P>
Jag anser att frågan om antimissilförsvar måste aktualiseras och tas med på Europeiska unionens dagordning, eftersom vi måste informeras om risken för spridning av program med ballistiska robotar.
<P>
Jag måste påpeka att det nya systemet inte har Ryssland som måltavla. Man tog faktiskt hänsyn till vissa kommentarer och krav från Moskva när man fastställde hur det nya amerikanska systemet skulle se ut. Under den period som nu följer kommer bilaterala förhandlingar att inledas i syfte att underteckna de nödvändiga avtal som den rumänska regeringen kommer att vara tvungen att ratificera.
<P>
Tack.
<SPEAKER ID="038" NAME="Georgios Papastamkos" AFFILIATION="PPE">
(EL) Herr talman! Jag gör det generella antagandet att det är euroområdets eget ansvar att återställa de offentliga finanserna i en medlemsstat i euroområdet. Ett samordnat ingripande är dock vad som krävs för att skydda den gemensamma valutan mot spekulation.
<P>
Den fruktansvärda finanskrisen i Grekland och den finansiella obalansen i andra medlemsstater har visat att det finns ett behov av en europeisk ekonomisk styrning på politisk nivå. I min fråga till kommissionen av den 17 februari 2010 föreslog jag att en europeisk valutafond skulle inrättas. Det är ett sant nöje att kommissionsledamot Rehn går i denna riktning. Vi ska invänta ett integrerat förslag från kommissionen.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Herr talman! En spansk domare vid den centrala brottmålsdomstolen har bekräftat vad många av oss redan kände till, nämligen att Hugo Chávez, Venezuelas president, samarbetar med ETA- och Farc-terrorister. Detta bevisar att Chávez är i maskopi med terrorister, att han ger fristad åt mordbenägna terrorister på venezuelanskt territorium och att han hjälper dem genom att ge dem betydande poster i den venezuelanska regeringen. Chavez samarbetar i hög grad med förbrytare inom ETA.
<P>
Som bask, spanjor och europé vill jag avslöja och fördöma diktator Chávez förfärliga inställning. Jag uppmanar EU-institutionerna att vidta alla nödvändiga åtgärder för att fördöma Chávez och därmed även hans terroristfrämjande hållning.
<P>
Jag vill även påminna Rodríguez Zapateros regering, som för närvarande har det roterande ordförandeskapet i Europeiska unionen, om att den vänliga och bleka hållning som regeringen hittills har haft gentemot Chávez inte tjänar någonting till. Tillgivenhet, vänliga gester och samarbete tjänare heller ingenting till, eftersom när den spanska regeringen går tillbaka till vad den har lovat och ödmjukar sig inför Chávez på ett sådant sätt som den nyligen har gjort är detta detsamma som att straffa offren för terrorismen, ringakta det spanska rättssystemet och därmed tukta friheten och demokratin.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) Även om Europeiska unionens solidaritetsfond fungerar bra på det hela taget, visar erfarenheten från de första åren efter införandet av denna att det fortfarande finns stora begränsningar och svagheter i hur fonden fungerar. Det rör sig om den långa tid som det tar att tillhandahålla finansiering inom fonden, insynsnivån när det gäller de kriterier som tillämpas för att få ta fonden i anspråk vid regionala katastrofer och de begränsningar som tillämpas för naturkatastrofer.
<P>
Jag måste påminna er om att Rumänien fick finansiellt stöd från Europeiska unionen för de projekt som genomfördes i de översvämningsdrabbade områdena. Resurserna inom fonden frigjordes dock sent jämfört med den tidpunkt då fonden borde ha varit som effektivast.
<P>
Med tanke på detta tror jag att möjligheten för ett katastrofdrabbat land att få stöd på egen begäran i form av en förhandsbetalning, utifrån en preliminär uppskattning av de direkta förlusterna, skulle uppskattas mycket bland de drabbade områdena omedelbart efter en katastrof.
<P>
Tack.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Herr talman! Fidel Castro och hans oligarker svek för länge sedan de ideal som låg till grund för revolutionen i Kuba. Dessa ideal delades av människor över hela världen, särskilt eliten bland de internationella ungdomar i världen som inspirerades av dessa.
<P>
För närvarande kännetecknas Castro-brödernas diktatur av bristande medkänsla för politiska fångar och samvetsfångar liksom för det egna folket. Det får mig att tänka på en period då Franco låg för döden, på grund av den dåliga behandlingen av politiska fångar, som också betraktades som vanliga brottslingar, och på grund av samma överdrivna förakt gentemot landsflyktingar.
<P>
Castro har hamnat i samma situation som Franco och alla andra så kallade frihetsfiender som får större makt. Vår uppgift är dock att rädda liv och visa solidaritet med de som kämpar och lider. Det är vår skyldighet i egenskap av EU-medborgare som engagerat arbetar för demokrati, frihet och mänskliga rättigheter.
<SPEAKER ID="042" NAME="Gianni Vattimo" AFFILIATION="ALDE">
(IT) Herr talman, mina damer och herrar! Vi vet att kommissionen och det spanska ordförandeskapet verkligen skyndar på förhandlingarna med vissa länder i Central- och Sydamerika för att sluta associeringsavtal före toppmötet mellan Europeiska unionen och Latinamerika i maj.
<P>
Som en av de vice ordförandena för den parlamentariska församlingen EU-Latinamerika (Eurolat) vill jag uppmärksamma parlamentet på att det, när det gäller vissa av dessa länder, finns en risk med att skynda på förhandlingarna samtidigt som man ignorerar viktiga frågor som rör mänskliga rättigheter och respekten för dessa i flera olika regioner. I Colombia till exempel mördas fackföreningsmedlemmar praktiskt taget varje dag. I Honduras, som vi håller på att förhandla fram ett avtal med, finns det en regering som helt enkelt är resultatet av den militära statskupp som ägde rum förra året. I Guatemala finns det liknande problem. Dessa problem rör inte de mänskliga rättigheterna utan vissa aspekter av avtalen som landet förbiser.
<P>
Jag anser att det är viktigt att kommissionen och ordförandeskapet går försiktigare fram.
<SPEAKER ID="043" NAME="Diana Wallis" AFFILIATION="ALDE">
(EN) Herr talman! Eftersom det är Internationella kvinnodagen vill jag ta upp ett särskilt kvinnohälsoproblem som fortsätter att vara en ständig askungefråga. Jag stod här för två, kanske tre år sedan och talade om en tyst, dold, smärtsam och nedbrytande kvinnosjukdom, nämligen endometrios. Det är en sjukdom som förstör liv, familjer och fruktsamheten. Vissa kvinnor har inte ens en chans att bli mammor. Kanske är det för att det handlar om kvinnors menstruation som vi inte talar om det eller inte ens vill nämna det. Så jag säger det igen - endometrios.
<P>
Man vet fortfarande inte vad som orsakar sjukdomen eller hur den kan behandlas. Fortfarande drabbas upp till en av tio kvinnor och siffrorna stiger. Den här veckan är det även Endometriosveckan runt om i Europa. Så när ska vi ta dessa kvinnor, deras familjer och deras lidande på allvar? Det är bra att ni är här och hör detta, herr kommissionsledamot. Kanske kan mer finansiering ges, förhoppningsvis före nästa år.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Herr talman, mina damer och herrar! Ni berörde frågan om stormen Xynthia som just har drabbat Västeuropa och som har orsakat nästan 60 dödsfall och betydande materiella skador.
<P>
Jag är oerhört sorgsen i dag men även arg eftersom denna mänskliga katastrof hade kunnat undvikas. Åtminstone hade dess effekter kunnat begränsas. Fram tills nyligen har kust- och flodområden exploaterats i Frankrike och runt om i hela EU, trots och i strid mot gällande lagstiftning på EU-nivå och faktiskt även på nationell nivå.
<P>
Dessa är ofta Natura 2000-områden och det är nödvändigt att skydda dessa från urbanisering för att begränsa effekterna av liknande naturhändelser. Det är upp till oss att uppvisa en större ansvarsskyldighet, se till att gemenskapsföreskrifterna, särskilt fågeldirektivet och livsmiljödirektivet, tillämpas strängt av medlemsstaterna och endast bevilja strukturfonderna om villkoren hållbarhet, säkerhet och biologisk mångfald uppfylls.
<P>
EU:s 2020-strategi utgör ett unikt tillfälle för oss att omdefiniera vårt förhållande till miljön.
<P>
(Talmannen avbröt talaren.)
<SPEAKER ID="045" NAME="Ivo Strejček" AFFILIATION="ECR">
(CS) Herr talman, mina damer och herrar! Ansedd media i Tjeckien rapporterade förra veckan att den tyska trafikpolisen har infört mycket hårdare kontroller för tjeckiska chaufförer på den tyska sidan av gränsen. Enligt rapporterna görs kontrollerna oftare och mycket mer noggrant. Enligt vittnen har situationen förvärrats av det faktum att några människor till och med måste lämna urinprov vid kontrollerna, under förhållanden som kan likställas med en skymf mot den mänskliga värdigheten. Det handlar därför inte om rutinkontroller utmed vägarna av resehandlingar eller handlingar om fordonets tekniska skick eller ursprung. Tjeckiska medborgare som reser fritt inom Schengenområdet borde inte betraktas som andra klassens medborgare. De är fullfjädrade, likvärdiga och suveräna medborgare i en medlemsstat i Europeiska unionen och måste behandlas därefter. Herr talman! Jag vill be er att vidarebefordra denna information till de relevanta myndigheterna så att de kan undersöka detta noggrant och vidta nödvändiga åtgärder.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
(EN) Herr talman! Europeiska fetmadagen (European Obesity Day) är ett initiativ som för samman läkare, patienter och politiker för att ge stöd till de EU-medborgare som lider av övervikt och fetma. Målet är att fastställa den 22 maj till den årliga europeiska fetmadagen, öka medvetenheten om behovet av åtgärder på EU-nivå och se till att överviktiga och feta människor får sina röster hörda.
<P>
Fetma är en sjukdom och inte ett problem. Varje medlemsstat bör anta utmaningen och ge effektivt stöd till just denna grupp av befolkningen. Enligt Världshälsoorganisationen är statistiken över fetma i hela Europa - inte bara EU - häpnadsväckande och når epidemiska proportioner. Om inga åtgärder vidtas beräknar man att det kommer att finnas 150 miljoner vuxna (20 procent av befolkningen) och 15 miljoner barn och ungdomar (10 procent av befolkningen) som lider av fetma i området 2020. Vi måste därför låta de patienter som lider av fetma och övervikt göra sina röster hörda i större utsträckning.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Herr talman! I dag firar vi 100-årsdagen för Internationella kvinnodagen som har blivit en symbol för en revolutionär kamp. På denna dag då kvinnor över hela världen kämpar för sina rättigheter och mot alla former av diskriminering hälsar jag alla kvinnor, men särskilt alla de som fortfarande är offer för diskriminering, ojämlikhet och olika typer av våld.
<P>
Vid detta tillfälle är det också viktigt att betona hur aktuell denna kamp för jämlikhet inför lagen och i livet är. Kapitalismens kris får särskilda konsekvenser för kvinnornas liv, eftersom det främst är de som har osäkra och underbetalda arbeten och som drabbas av fattigdom! De flesta av de 85 miljoner människor som lever i fattigdom i Europeiska unionen är kvinnor.
<P>
När vi firar denna dag och uppmanar alla kvinnor att inte överge sina drömmar upprepar vi därmed hur viktigt det är att kämpa mot orättvisor och diskriminering, vilket öppnar nya horisonter för ett bättre och jämlikt liv.
<SPEAKER ID="048" NAME="John Bufton" AFFILIATION="EFD">
(EN) Herr talman! Jag vill uppmärksamma er om att vi faktiskt ska ha en folkomröstning nu i Wales. Ja, tro det eller ej - en folkomröstning. Vi hade ingen om konstitutionen och vi hade ingen om Lissabonfördraget, men vi ska ha en i Wales om den walesiska församlingens framtida befogenheter.
<P>
Det är detta som nu är på tapeten, men det finns något som tar udden av det hela. Alla politiska partier i Wales - arbetarpartiet, Plaid Cymru, liberaldemokraterna och de konservativa - stöder detta och vill ha mer makt. Nåväl, jag har något att berätta för dem: Det gör inte jag.
<P>
De behandlar det walesiska folket som om de vore dumma. I en tid då självständighet är nästa fråga på dagordningen, skulle vi kunna hamna i en situation med så många som 80 ledamöter i församlingen. I Wales har vi vårdhem som är i fara, skolor som hotas av nedläggning och vägar som är som i ett land i tredje världen. Ändå är våra politiker i Cardiff Bay, liksom här, beslutna att gå vidare med denna galna idé.
<P>
Jag välkomnar en folkomröstning, men jag hoppas för det walesiska folkets bästa att de ställer sig upp och röstar nej.
<SPEAKER ID="049" NAME="Miroslav Mikolášik" AFFILIATION="PPE">
(SK) Jag vill visa min djupa sympati och solidaritet med offren i naturkatastrofen på Madeira.
<P>
Nödsituationen kräver flexibla åtgärder för att snabbt tillgodose folkets grundläggande behov och ge materiellt stöd liksom för att återupprätta den viktiga infrastruktur som har förstörts. Jag hoppas att de portugisiska myndigheterna kommer att uppskatta omfattningen av skadorna så snart som möjligt och även att inga formella administrativa hinder kommer att läggas i vägen för finansiellt stöd från Europeiska unionens solidaritetsfond.
<P>
Eftersom anspråkstagandet av resurser från Solidaritetsfonden kräver Europaparlamentets medgivande, litar jag på att parlamentet kommer att föregå med gott exempel genom att agera snabbt och utfärda en resolution i detta hänseende. Låt mig även få visa min solidaritet med avseende på den katastrof som nyligen inträffade i västra Frankrike till följd av skyfallen i Vendée.
<SPEAKER ID="050" NAME="Lena Kolarska-Bobińska" AFFILIATION="PPE">
(EN) Herr talman! Vi antog nyligen en resolution här i Europaparlamentet om Ukraina där vi ifrågasatte den före detta ukrainske presidentens beslut att tilldela en fin nationell titel till Stepan Bandera som ledde kampen mot landets självständighet. Denna punkt i vår resolution har fått mycket kritik från västra Ukraina.
<P>
Jag vill säga att resolutionen inte ifrågasatte Banderas mål med ett självständigt Ukraina. Resolutionen gav i själva verket stöd till saken med ett starkt, enat och fritt Ukraina som har full uppbackning från Europeiska unionen och mitt hemland Polen. I resolutionen beklagade man dock att titeln hade tilldelats med bristande hänsyn till de tragiska omständigheterna i den kamp som fördes under kriget för ett självständigt Ukraina och där etnisk rensning ägde rum även på Banderas vägnar.
<P>
Jag anser att priset hade kunnat tilldelas Bandera om han hade uttryckt ånger för de oskyldiga som föll offer för denna kamp. Det är först då som det verkligen hade kunnat tjäna syftet med ett självständigt Ukraina i fred med sina grannar. Beviljandet av titeln borde ha åtföljts av en ansträngning till försoning med familjerna.
<P>
(Talmannen avbröt talaren.)
<SPEAKER ID="051" NAME="Csaba Sógor" AFFILIATION="PPE">
(HU) Slovakiens språklag har fått mycket kritik den senaste tiden. Jag vill nu uppmärksamma er på yttrandet från Europeiska kommissionens rättstjänst. Man anger att språklagen och genomförandebestämmelserna i nuvarande form inte är förenliga med de grundläggande rättigheterna och de relevanta dokumenten från Europarådet och inte ens med Slovakiens lag om skydd av minoriteter. I yttrandet beklagar man bristen på resonlighet och proportionalitet i språkkraven. Man anser att lagen utgör en fara för den fria rörligheten för arbetstagare, som är ett av de största framstegen i den europeiska integrationen, och även ett hot för en väl fungerande gemensam inre marknad inom Europeiska unionen. Dessutom har rättstjänsten fastställt att den ändrade språklagen strider mot direktivet om audiovisuella medietjänster och artikel 56 i fördraget om Europeiska unionens funktionssätt som rör friheten att tillhandahålla tjänster. Enligt rapporten kan avsnittet om vårdinrättningar i praktiken leda till diskriminering och, vad de grundläggande rättigheterna beträffar, skyddar reglerna statens intressen i mycket större mån än de enskilda medborgarnas rättigheter. Jag begär att kommissionen vidtar de åtgärder som är nödvändiga för att se till att gemenskapsrätten fortsätter att gälla utan undantag.
<SPEAKER ID="052" NAME="Rovana Plumb" AFFILIATION="S&amp;D">
(RO) Jag måste ta upp frågan om kvinnors delaktighet på arbetsmarknaden. Uppgifter från Eurostat bekräftar att utvecklingen är hoppingivande. På 70-talet utgjorde kvinnor inte ens 30 procent på EU:s arbetsmarknad, men 2008 uppgick denna siffra däremot till 43 procent 2008, och den globala krisen har pressat upp denna siffra till cirka 50 procent.
<P>
Rumänien har också en del i denna utveckling till följd av den ekonomiska krisen som har drabbat de branscher där de anställda till övervägande del utgörs av män. Det råder dock fortfarande lönediskriminering mellan kvinnor och män på arbetsmarknaden. Därför är det viktigt att det lagstiftningspaket som kommissionen planerar innefattar mål för utrotande av dessa löneskillnader mellan könen, för att främja en större delaktighet av kvinnor på arbetsmarknaden. Lagstiftningspaketet måste även anges i Europeiska unionen 2020-strategi.
<SPEAKER ID="053" NAME="Evelyn Regner" AFFILIATION="S&amp;D">
(DE) Herr talman! Händelserna i Turkiet den senaste tiden har återigen bekräftat att det fortfarande finns otillräckliga garantier för fackföreningarnas och arbetstagarnas rättigheter. För över två månader sedan kämpade 12 000 arbetstagare i det nu privatiserade före detta tobaksmonopolbolaget, Tekel, mot massuppsägningar och korttidsarbete och mot att de skulle förlora de sociala rättigheter som de hade lyckats få.
<P>
Flera gånger under strejken hotade president Erdoğan att polisen skulle utrymma protestlägren i Ankara. I början av strejken attackerades arbetstagare av polisen med tårgas och vattenkanoner.
<P>
Jag vill be er att uppmana de turkiska myndigheterna att behandla fackföreningar som sociala partner med lika rättigheter och utfärda lagstiftningsbestämmelser som garanterar ovillkorligt skydd för fackföreningars rättigheter. Rättigheterna måste anpassas efter EU:s regler och ILO-konventionerna.
<SPEAKER ID="054" NAME="Luigi de Magistris" AFFILIATION="ALDE">
(IT) Herr talman, mina damer och herrar! Nyligen skedde ytterligare en naturkatastrof i Italien vid floderna Lambro och Po. Domstolen i Luxemburg fördömde, också det för lite sedan, Italien för att ha försatt allmänhetens hälsa i fara i och med den olagliga sophanteringen och inte kunna kontrollera sopinsamlingen i Kampanien. Ett ökat antal fall med leukemi har den senaste tiden rapporterats i Taranto i och med Ilva-stålverken liksom borttagandet av asbest i skolor i Crotone och dioxiner i Kampanien. Det är en miljökatastrof som pågår.
<P>
Jag frågar på det bestämdaste kommissionen vad den tänker göra för att se till att den italienska regeringen respekterar reglerna i Europeiska unionens direktiv, särskilt med hänsyn till domstolens senaste avgörande där domstolens starkt fördömde Italien för att inte ha kunnat ta hand om avfallet i Kampanien. Under flera veckor och månader var staden Neapel ett åtlöje i hela världen.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Herr talman! Londonkonferensen om Afghanistan har lett till att panik sprids genom hela det afghanska samhället, och det är särskilt kvinnorna som är rädda. Den fredsplan som 70 länder kom överens om inbegriper en fond för att stödja integreringen av talibanerna, och ett Loya Jirga - ett fredsråd - måste äga rum inom de närmaste månaderna för att denna försoning ska kunna genomföras.
<P>
Kvinnor vill och får inte betala priset för denna försoning. Talibanerna kräver fortfarande ett upphävande av kvinnors rättigheter och en återgång till sharialagarna. Man kan befara att fredsrådet kommer att ändra konstitutionen och att de artiklar som skyddar kvinnors rättigheter kommer att försvinna, i synnerhet artikel 22 i kapitel 2.
<P>
I dag den 8 mars 2010 är det med allvar som jag begär att Europeiska unionen verkar som en garant för de afghanska kvinnornas framtid, eftersom vi inte kan tillåta att den regim som har dödat flest kvinnor i historien återuppstår.
<SPEAKER ID="057" NAME="Simon Busuttil" AFFILIATION="PPE">
(MT) Den diplomatiska förvecklingen mellan Schweiz och Libyen har eskalerat och får mycket allvarliga konsekvenser för många EU-medborgare som vill resa till Libyen men som nekas inträde. De som särskilt får utstå negativa konsekvenser är arbetstagare som förtjänar sitt uppehälle i Libyen och europeiska investerare som hindras från att skicka i väg sina arbetstagare till landet. Samtidigt försöker de arbetstagare som redan befinner sig i Libyen stanna där så länge som möjligt för att täcka upp för de som fortfarande inte kan komma in i landet. Europeiska unionen har inget att göra med denna förveckling och har hamnat i kläm i en tvistefråga mellan två tredjeländer. Jag vädjar därför till Europeiska unionen att vidta alla de åtgärder som är möjliga för att lösa denna tvistefråga så snart som möjligt.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Herr talman! Den spanska regeringen har begärt en förklaring från den venezuelanska regeringen till följd av ett domstolsavgörande som rör ett påstått samarbete mellan den venezuelanska regeringen och ETA.
<P>
Carlos José Iturgaiz Angulo bör skaffa sig uppdaterad information för i lördags gjorde den venezuelanska och den spanska regeringen ett gemensamt uttalande i denna fråga. I uttalandet bekräftade båda regeringarna på nytt sin avsikt att bedriva ett fullständigt samarbete och arbeta tillsammans för att bekämpa terrorismen.
<P>
Vi borde alla glädja oss åt denna avsikt och gratulera den venezuelanska regeringen till dess uttryckta önskan att samarbeta med den spanska regeringen för att bekämpa terrorism och ETA, i stället för att sända ut provocerande budskap eller försöka avleda det politiska kapitalet från en sådan allvarlig fråga som terrorism.
<P>
Jag anser det viktigt att respektera domarnas oberoende, diplomatiska förbindelser och framför allt samarbete mellan länder när vi arbetar för att fortsätta den nödvändiga kampen mot terrorism.
<SPEAKER ID="059" NAME="Olle Schmidt" AFFILIATION="ALDE">
Herr talman! I lördags sade islänningarna ett rungande nej till Icesave-avtalet. För bara någon vecka sedan rekommenderade kommissionen EU att inleda medlemskapsförhandlingar med Island.
<P>
Man kan säga att finansministrarna i London och Haag har rätten på sin sida, även om deras eget ansvar är betydande. De konsumenter som var okloka nog att investera i Icesave har också en rätt att få förlusterna lindrade. Men kraven måste vara rimliga och proportionella. Nu krävs nya förhandlingar med regeringarna i London och Haag.
<P>
Islänningarna ska känna sig välkomna i EU. Islänningarna kommer naturligtvis aldrig att rösta ja till ett EU-medlemskap om finansministrarna i London och Haag tillåts bestämma Islands öde. Brittisk och nederländsk kamrersyn får inte styra Europeiska unionen. Nu måste EU vara handlingskraftig och visa solidaritet med islänningarna.
<P>
Låt mig citera Hávamál: (talaren talar isländska)
<P>
(EN) Det där är isländska och betyder att vi måste lösa problemen tillsammans.
<SPEAKER ID="061" NAME="Yannick Jadot" AFFILIATION="Verts/ALE">
(FR) Herr talman! Natten mellan den 27 och den 28 februari drabbades västra Frankrike särkilt hårt av stormen Xynthia som krävde flera liv. Våra tankar går givetvis till offren och alla de som har försökt hjälpa dem. Vi uppmanar kommissionen mycket klart och tydligt att snabbt ställa Solidaritetsfonden till förfogande för att hjälpa de värst drabbade människorna. Vi måste dock även dra lärdom av denna tragedi.
<P>
Hur är det möjligt att mellan fem och sex miljoner människor i Frankrike bor i flodområden? Det finns uppenbarligen ett tryck från fastighetslobbyn, men det är även så att president Sarkozy för några få månader sedan begärde att det ska vara tillåtet att bygga i flodområden. Ansvaret vilar därmed på politikerna.
<P>
Vi kräver att all medfinansiering från EU i samband med återuppbyggande och restaurering förutsätter en respekt för lagen, det vill säga kustlagen och riskförebyggande planer. Vi kräver givetvis återigen snabbt stöd till de värst drabbade branscherna, särskilt skaldjursodlingen.
<SPEAKER ID="062" NAME="Ashley Fox" AFFILIATION="ECR">
(EN) Herr talman! Buckfast Abbey har tillverkat starkvin i Devon i min valkrets sedan 1890. Tyvärr har nu vissa Labourpolitiker gått till angrepp mot detta vin. De skulle hellre skylla ett ökat antisocialt beteende på en alkoholprodukt än erkänna att de har misslyckats med sin socialpolitik.
<P>
Buckfast-vinet bör tydligen förbjudas eftersom det innehåller både alkohol och koffein. Om så blir fallet, vad händer härnäst? Kommer unga människor att förbjudas blanda Red Bull och vodka? Kommer Irish coffee att förbjudas? Hur ska man kontrollera detta?
<P>
Förmyndarstaten har blivit galen. Att kräva ett förbud för en produkt kommer inte att lösa problemet med oansvarigt drickande. Vi borde överlåta det åt konsumenterna att välja vad de ska dricka. Majoriteten borde inte straffas för hur några få okunniga människor beter sig.
<P>
Anser människor med handen på hjärtat att de ligister som nu dricker Buckfast-vin skulle börja dricka te om vinet förbjuds?
<SPEAKER ID="063" NAME="Rui Tavares" AFFILIATION="GUE/NGL">
(PT) Herr talman! För ett eller två år sedan när euron var stark skrev man i Wall Street Journal att man var övertygad om att den skulle försämras och förklarade hur det skulle kunna gå till. Man sade att ekonomierna i euroområdet var mycket olika och att den mest sårbara ekonomin skulle orsaka försämringen.
<P>
Det var detta som hände och nu klagar alla på utländska spekulanter. Det vore dock bättre om de klagade på sig själva och på EU:s ledare. Ingen tvingade oss att skapa en monetär union utan en politisk union och utan social sammanhållning. På samma sätt var det ingen som tvingade oss att tveka och vackla när de så kallade perifera ekonomierna angreps.
<P>
Låt oss vara tydliga om en sak: Det finns inte några perifera ekonomier. När en euroekonomi angrips är det euron som angrips. Det är unionen som angrips och som bör svara på angreppet med solidaritet, samma slags solidaritet som var värdefull för Östeuropa och som var värdefull för Tyskland vid återförenandet.
<P>
Om det inte är av solidaritet i dag kommer det att vara av egenintresse i ett senare skede, med tanke på storleken på dessa marknader och storleken på deras skulder och de europeiska centralbankernas utsatta ställning gentemot dessa. Det vore bättre om vi agerade utifrån solidaritet.
<SPEAKER ID="064" NAME="John Stuart Agnew" AFFILIATION="EFD">
(EN) Herr talman! EU:s hållning med att harmonisera allt gör att mycket försvinner, inte minst privatpiloternas behörighet att flyga under instrumentväderförhållanden (IMC) i Storbritannien. Detta är en nödvändig säkerhetsbehörighet som gör det möjligt för behörighetsinnehavarna att flyga med hjälp av instrument i händelse av moln och dålig sikt, vilket privatpiloters licens inte tillåter. Detta är unikt för Storbritannien och har införts på grund av våra nyckfulla väderförhållanden. Säkerhetsresultaten är dessutom mycket goda.
<P>
Genom att ta fram en harmoniserad pilotlicens inom EU håller Europeiska byrån för luftfartssäkerhet på att utplåna IMC-behörigheten, vilket leder till att många privatpiloter inte kan flyga om de inte kan garantera en molnfri himmel under hela flygningen. Detta är lite som att garantera att England kommer att vinna världsmästerskapen på straffar. Om en otränad pilot förlorar sikten har piloten cirka 50 sekunder på sig att återfå den innan han eller hon förlorar kontrollen över flygplanet. Avskaffandet av IMC-behörigheten utgör därför ett allvarligt hot mot säkerheten och privatflygningens framtid.
<P>
Europeiska byrån för luftfartsäkerhet måste tänka till. Detta är bara ett annat exempel på en förnuftig, praktisk brittisk lag som underordnas den orimliga och dyra EU-lagstiftningen.
<SPEAKER ID="065" NAME="Angelika Werthmann" AFFILIATION="NI">
(DE) Herr talman, mina damer och herrar! Ett av millenieutvecklingsmålen är att halvera fattigdomen i världen. Kommissionen har utropat 2010 till Europaåret för bekämpning av fattigdom och social utestängning. 16 procent av européerna, det är 79 miljoner människor, lever under existensminimum. 79 miljoner européer måste klara sig med bara 60 procent av medelinkomsten i deras länder. I fall du är fattig förlorar du möjligheten att bidra till stora delar av samhällslivet. I fall du är fattig lider du. Strategierna för Europaåret för bekämpning av fattigdom och social utestängning måste få effekt även under den ekonomiska krisen.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Herr talman, mina damer och herrar! Jag har tagit ordet för att belysa och fördöma införandet av den spanska regeringens kustlagstiftning och särskilt dess effekter på ön Formentera. Formentera är en av de Baleariska öarna. Den är 19 kilometer lång och 69 kilometer i omkrets.
<P>
Genomförandet av den här lagstiftningen kommer att vara positivt för områden som har förstörts av stadsutveckling. Det kommer däremot inte att gynna ön Formentera eftersom det kräver att de flesta av öns turistanläggningar försvinner, vilket innebär att små familjeföretag kommer att konfiskeras. Dessa anläggningar utgör öns livsnäring och upprättades lagenligt för mellan 30 och 40 år sedan. Som exempel kan jag nämna hotell Rocabella som var öns första hotell, eller baren och restaurangen Blue Bar som är internationellt erkänd och har bidragit till att marknadsföra ön utomlands. 70 procent av dessa anläggningar skulle beröras av den tidigare nämnda lagstiftningen, trots att de en gång uppfördes lagenligt. Det enda som denna lagstiftning skulle innebära är att tillåta konfiskering.
<P>
Därför efterlyser vi ett rättvist system för gränsbestämning för ön Formentera. Jag uppmanar den spanska regeringen att göra en ny gränsbestämning, respektera privat egendom i linje med de många utslag som Europadomstolen i Strasbourg har gjort i frågan. Aldrig igen får en lag som denna, med retroaktiv verkan instiftas. Den orsakar stor skada och det ska särskilt påpekas att alla dessa anläggningar byggdes med hänsyn till miljön. Vidare är kusten skyddad enligt nationell och regional lagstiftning. Det är inte möjligt att bygga inom 300 meters avstånd från kusten eller att öka antalet hotell.
<SPEAKER ID="067" NAME="Proinsias De Rossa" AFFILIATION="S&amp;D">
(EN) Herr talman! Det svar som talman Jerzy Buzek nyligen fick från premiärminister Benjamin Netanyahu i vilket denne rättfärdigade sin vägran att släppa in parlamentets delegation i Gaza i december förra året kräver ett kraftfullt svar. Han får gärna motsätta sig våra möten med palestinier i Gaza och östra Jerusalem men han har ingen rätt att förhindra dem och inte heller att störa parlamentets demokratiska rättigheter.
<P>
Den höga representanten Catherine Ashton måste noggrant fullfölja sin avsikt att besöka Gaza. Hon måste sätta press på Israel att avsluta ockupationen och den humanitära kris som Goldstonerapporten har beskrivit som olaglig kollektiv bestraffning av befolkningen.
<P>
Slutligen vill jag välkomna överenskommelsen om en nära dialog, men jag är allvarligt oroad över att tilltagande spänningar kring religiösa platser i östra Jerusalem och Hebron kan äventyra möjligheten till framsteg. Jag anser att den höga representanten Catherine Ashton bör agera för att trappa ned dessa spänningar.
<SPEAKER ID="068" NAME="Tunne Kelam" AFFILIATION="PPE">
(EN) Herr talman! Som parlamentets talman vänligen påminde oss om är det den 11 mars 20 år sedan Litauen och Estland godkände två grundläggande rättsakter.
<P>
Samtidigt som Litauens högsta domstol antog en självständighetsförklaring, så antog Estlands kongress i Tallinn en förklaring för att återinföra den rättsliga statsmakten i den ännu Sovjetockuperade staten.
<P>
Estlands kongress presenterade ett unikt demokratiskt alternativ till de befintliga sovjetiska institutionerna. Vald av 90 procent av nyregistrerade estländska medborgare, förenade kongressen en absolut majoritet av Estlands befolkning, representerad av nästan trettio politiska partier och rörelser, i strävan att återinföra faktisk självständighet och en nationsstat. Denna strävan var framgångsrik till stor del tack vare Europas solidaritet.
<SPEAKER ID="069" NAME="Corina Creţu" AFFILIATION="S&amp;D">
(EN) Herr talman! Ni följer reglerna så noggrant för dessa anföranden på en minut, att jag tycker att parlamentet åtminstone i dag på internationella kvinnodagen skulle ha kunnat göra en generös gest mot kvinnorna.
<P>
(RO) Jag vill uppmärksamma er på ett antal fall av diskriminering mot rumäner i Europa, vilka tyvärr har ökat stadigt den senaste tiden. Helt nyligen gjorde en talesperson för polisen i Köpenhamn några mycket rasistiska uttalanden mot rumäner samtidigt som dansk press har stämplat en hel nation för brottet som tydligen begicks av en rumänsk invandrare.
<P>
I början av året, i Italien, begick en 13-årig rumänsk flicka självmord. Hon efterlämnade chockerande bevis på den diskriminering som hon blev utsatt för av sina skolkamrater. Ni kanske också nyligen har sett affischer på tågen som tillhör franska statens järnvägar, SNCF, som ber resenärer att rapportera alla incidenter där rumäner har varit iblandade till SNCF:s nationella säkerhetsbyrå.
<P>
Jag tror att ni är överens med mig om att den som har brutit mot lagen måste betala. Det är däremot helt oacceptabelt att stämpla en hel nation på det här viset. De fall som jag har nämnt illustrerar ett förfall av klimatet för samexistens mellan etniska grupper i länder med en demokratisk tradition. Detta är exempel på beteenden som är oförenliga med de principer som utgör EU:s grundval och skadar allvarligt EU:s gemenskapsanda och avslöjar en skamlig järnridå mellan EU:s medborgare.
<SPEAKER ID="071" NAME="Seán Kelly" AFFILIATION="PPE">
(GA) Herr talman! Jag har några ord att säga om den atlantiska strategin.
<P>
(EN) Under de senaste veckorna och månaderna har jag lyssnat med intresse och samtycke till diskussionerna kring Danubestrategin och den baltiska strategin, men jag har inte hört ett ord om den atlantiska strategin. Jag anser att det finns gott om utrymme för utveckling även här.
<P>
Europa 2020-strategin har gjort det mycket tydligt att inget land klarar det på egen hand, och särskilt länder kring Atlantkusten som Irland, Storbritannien, Frankrike, Portugal och Spanien kan göra oerhört stora framsteg på flera områden, särskilt när det gäller havsbaserad energi, marinforskning, fiske, sjöfart och skeppsbyggnad, hamnar och biologisk mångfald. Jag skulle vilja uppmana det spanska ordförandeskapet att göra detta till en prioritering under de kommande månaderna.
<P>
(GA) I fall de lyckas med det så kommer de att ha åstadkommit något stort i slutet av sitt ordförandeskap.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) De senaste tre månaderna har sex mycket allvarliga olyckor till havs inträffat i Portugal, i vilka 13 fiskare har förlorat livet. I åtta av dessa fall har det inte varit möjligt att återfå kropparna och olyckorna har inneburit totalförlust av båtar och försörjningsmöjlighet för många fler.
<P>
Fiskesamhällena Castelo de Neive, Matosinhos, Setúbal, Areosa, Peniche och Caminha sörjer och jag skulle vilja ansluta mig till dem i mitt anförande här i dag.
<P>
Den rätt hårda vintern tillät inte många dagars fiske och det otillräckliga stödet för fiskare som stannar i land tvingade dem att gå till sjöss i svåra väderförhållanden. Gamla båtar, bristfällig säkerhet ombord och brist på ordentlig säkerhetsutbildning ökar ytterligare risken för olyckor. Detta är en oacceptabel situation som bör upphöra omgående.
<P>
I detta sammanhang bör införandet av villkor för att garantera fiskarnas säkerhet vara ett av huvudmålen för reformen av den gemensamma fiskeripolitiken, genom att investera i modernisering av båtar, stärkta säkerhetsåtgärder, grundläggande säkerhetutbildning och drägliga levnadsförhållanden när väderförhållanden gör det tillrådligt att stanna i land.
<SPEAKER ID="075" NAME="Alajos Mészáros" AFFILIATION="PPE">
(EN) Herr talman! Mitt bidrag handlar om behovet av en gemensam hållning för erkännandet av Kosovo. Genom att anta Lissabonfördraget har våra medlemsstater godkänt många nya åtaganden. Ett av dessa är det nya integrerade och gemensamma förfarandet för utrikes och grannskapspolitik.
<P>
Kosovo har hittills erkänts som en självständig stat av 65 länder i världen, inbegripet 24 av 28 Natoländer och 22 av 27 EU-länder. Det här är en lämplig tidpunkt att uppmuntra våra tvekande medlemsstater, nämligen Cypern, Grekland, Rumänien, Slovakien och Spanien att sluta oroa sig i frågan och tillsammans med majoriteten erkänna Kosovo så snart som möjligt. Detta skulle vara en viktig signal för att uppvisa den ökande sammanhållningen och integrationen i EU.
<SPEAKER ID="076" NAME="Andrew Henry William Brons" AFFILIATION="NI">
(EN) Herr talman! Den globala kapitalismen förflyttar människor runt världen, vissa lagligen och andra olagligt som om de inte vore annat än förbrukningsvaror.
<P>
Den förflyttar varor och även tjänster runt världen för att kunna sälja billigare än konkurrenten, stänger fabriker, jordbruk och kontor och slänger arbetstagare på soptippen.
<P>
Den förflyttar pengar runt världen, stänger arbetsplatser i Europa och industriländer och öppnar dem på ställen där lönenivåerna utgör en bråkdel av kostnaden.
<P>
EU:s omfamnande av global kapitalism är en omfamning som kommer att kväva oss alla. Närhelst det är ekonomisk kris ställer sig politiker på kö för att fördöma protektionism. Protektionism är emellertid det enda som gör det möjligt för oss att återuppbygga våra produktionsbaser och garantera försörjningsmöjligheter för våra folk. Ekonomier finns till, eller bör finnas till, för att tjäna folken. Vi finns inte till för att tjäna de ekonomiska krafterna.
<P>
EU har inte en chans att konkurrera med tredje världen utan att bli en del av den, och det händer redan.
<SPEAKER ID="077" NAME="Carlos José Iturgaiz Angulo" AFFILIATION="PPE">
(ES) Herr talman! Jag beklagar att några av de närvarande i kammaren i dag valde att gratulera Hugo Chávez som har samröre med terrorister och har ETA-ledare i sin regering. I valet mellan att stödja Hugo Chávez och Eloy Velasco, domare för en central brottsmålsdomstol, från ett land som styrs av rättsstatsprincipen, tvekar inte jag och min grupp att ge vårt stöd till denne domare.
<P>
Vidare i fall Rodríguez Zapatero skulle sluta att vara så kärvänlig och ödmjuk mot Hugo Chávez och i stället behandla honom som den han är, en terroristanhängare, så skulle det öka trovärdigheten för spansk utrikespolitik på den internationella arenan.
<SPEAKER ID="078" NAME="Franz Obermayr" AFFILIATION="NI">
(DE) Herr talman! Än en gång vill jag hänvisa till diskussionen i den senaste debatten om anföranden på en minut, i vilken vi uttryckte oro över att det uppenbarligen är oklart när det är vår tur, och när man har ansökt om ordet fem gånger vore det bra att veta när det är ens tur. Flera kolleger har ansökt om ordet. Vid den tidpunkten var det uppenbarligen någon som lyssnade. Jag förstår inte varför vi inte kan dra lärdom av detta och försöka underlätta för ledamöterna genom att presentera ett tydligt system och behålla det. Jag lämnade mitt namn klockan 17 och kan inte riktigt förstå förfarandet.
<SPEAKER ID="079" NAME="Talmannen">
Vi följer förfarandet, men ni måste ta hänsyn till att vi har fler än 60 förfrågningar och att vi har 30 minuter för det här förfarandet. Vi gav ordet till 35 av er.
<P>
Vi ska skriva upp ert namn och jag lovar att nästa gång kommer ni att vara en av de första, men det är så det fungerar. Jag skulle vilja ge ordet till er alla men tyvärr räcker inte tiden till.
<SPEAKER ID="080" NAME="László Tőkés  (PPE">
). - (HU) Herr talman! Jag har samma klagomål. Jag har inte fått ordet på sex månader. Jag känner inte till regeln. Vi sitter oss genom debatterna vilket är meningslöst.
<P>
(EN) Jag har inte fått ordet på ett halvår. Jag känner inte till reglerna så jag sitter här förgäves.
<SPEAKER ID="082" NAME="Talmannen">
Herr Tőkés! Vid minst ett tillfälle gav jag er personligen ordet. Jag anser inte att det stämmer att ni aldrig har fått ordet.
<P>
Jag vill påminna ledamöterna om att lämna in sina namn i god tid innan vi börjar eftersom vi gör en lista. Jag kan försäkra er om att ni kommer att vara en av de första nästa.
