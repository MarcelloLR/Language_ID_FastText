<CHAPTER ID="020">
Mätinstrument som innehåller kvicksilver (debatt)
<SPEAKER ID="175" NAME="Talmannen">
Nästa punkt är en andrabehandlingsrekommendation från utskottet för miljö, folkhälsa och livsmedelssäkerhet om rådets gemensamma ståndpunkt inför antagandet av Europaparlamentets och rådets direktiv om ändring av rådets direktiv 76/769/EEG när det gäller begränsning av utsläppandet på marknaden av vissa mätinstrument som innehåller kvicksilver (05665/1/2007 - C6-0114/2007 - (Föredragande: María Sornosa Martínez).
<SPEAKER ID="176" NAME="María Sornosa Martínez " AFFILIATION="PSE">
föredragande. - (ES) Herr talman, herr kommissionsledamot, mina damer och herrar! Alla här i parlamentet håller med om att det är nödvändigt att minska efterfrågan på kvicksilver vid tillverkningen av produkter och att påskynda dess ersättning.
<P>
Det vore bra om det på EU-nivå kunde införas marknadsrestriktioner för mät- och kontrollinstrument för privat bruk som innehåller kvicksilver, med vissa undantag på hälsovårdsområdet.
<P>
Vi vill förhindra att stora mängder kvicksilver kommer in i avfallsflödet. På så sätt bidrar vi till att garantera en hög grad av skydd för miljön och människors hälsa. Samtidigt bevarar vi den inre marknaden i enlighet med kraven i artikel 95 i fördraget.
<P>
Kvicksilver och dess föreningar är mycket giftiga för människor, ekosystem och vilda djur. Till att börja med sågs det som ett diffust lokalt problem. Numera betraktas emellertid kvicksilverförorening som ett globalt, kroniskt och allvarligt problem.
<P>
När det gäller ett eventuellt totalförbud mot kvicksilver i alla instrument, som är syftet med detta förslag, bör det understrykas att de experter som kommissionen har rådfrågat har kommit fram till att sjukhus måste ha instrument med stor tillförlitlighet för att kunna behandla livshotande tillstånd som högt blodtryck, hjärtrytmrubbningar och havandeskapsförgiftning.
<P>
Kvicksilverblodtrycksmätare ger den exakthet och tillförlitlighet som krävs för att patientsäkerheten ska kunna garanteras. För närvarande föreslår vi därför att dessa instrument ska undantas från förbudet innan vi har fullständiga garantier för att eventuella alternativa instrument fungerar lika bra.
<P>
Än en gång skulle jag vilja uppmana kommissionen att anta tidsbegränsade åtgärder för att se till att alla produkter som innehåller kvicksilver och som för närvarande finns på marknaden samlas in separat och avfallshanteras på ett säkert sätt. Annars kommer detta direktiv inte att bli lika effektivt i praktiken.
<P>
När det gäller tillverkningen av nya traditionella barometrar som innehåller kvicksilver, som har varit den mest kontroversiella aspekten i parlamentet, föreslog vi en överenskommelse om att ha en övergångsperiod på två år för att ge tillverkare möjlighet att anpassa sig till de nya reglerna. Tyvärr har inte alla politiska grupper gått med på detta, även om jag tror att det finns en tillräcklig majoritet i kammaren för att kunna anta denna överenskommelse.
<P>
Till tillverkarna av dessa barometrar skulle jag vilja säga att de kommer att få två år på sig att sluta använda kvicksilver i sina industriprocesser. De kommer inte att få några konkurrensnackdelar eller lida ekonomisk skada eftersom vi vet att de sedan en tid redan tillverkar barometrar utan kvicksilver.
<P>
Vi måste påminna våra medborgare om att dessa instrument kan utgöra en hälsorisk och ett hot mot miljön eftersom de lätt går sönder och ofta slängs. Eller ännu värre, om instrumenten bränns sprids kvicksilvret i atmosfären och förorenar luften, marken och vattnet. På så sätt kommer kvicksilvret in i livsmedelskedjan, först i fisk och sedan i människor.
<P>
Parlamentet är säkert medvetet om att en majoritet i utskottet för miljö, folkhälsa och livsmedelssäkerhet vid andra behandlingen förkastade de ändringsförslag som skulle göra det möjligt att fortsätta att tillverka nya kvicksilverbarometrar.
<P>
Jag anser att det vore oansvarigt att godta denna begäran och uppmanar därför alla ledamöter att rösta emot detta förslag, vilket även rådet och Europeiska kommissionen föreslår. Jag tackar dem för deras ansträngningar för att undvika ett eventuellt förlikningsförfarande.
<P>
Avslutningsvis skulle jag än en gång vilja uppmana kommissionen att göra allmänheten mer medveten om denna fråga genom att anordna informationskampanjer om hälsoriskerna med kvicksilverexponering och de miljöproblem som kan uppstå, eftersom jag tyvärr är rädd att allmänheten fortfarande inte är tillräckligt välinformerad om hur giftigt kvicksilver är.
<P>
Jag skulle vilja avsluta med att tacka kommissionen för dess arbete och för möjligheten att nå en överenskommelse vid andra behandlingen. Tack även till rådet och de politiska grupper som har stött förslaget.
<SPEAKER ID="177" NAME="Günter Verheugen">
kommissionens vice ordförande. (DE) Herr talman, ärade ledamöter! Till att börja med skulle jag vilja tacka föredraganden María Sornosa Martínez för hennes arbete med detta betänkande. Vi diskuterar ett mycket viktigt direktiv i kväll. Det är en viktig del i vår strategi för att för all framtid avlägsna kvicksilver från miljön - en strategi som sedan länge har haft Europaparlamentets stöd.
<P>
Kvicksilver och dess föreningar är mycket giftiga för människor och miljön. Direktivet är därför ett steg i rätt riktning. Det kommer att begränsa utsläppandet på marknaden av vissa nya mätinstrument som innehåller kvicksilver och på så sätt årligen förhindra att omkring 30 ton kvicksilver släpps ut i miljön i form av avfall.
<P>
Förslaget till direktiv syftar till att minska användningen av detta farliga ämne i mätinstrument till ett minimum och att tillåta undantag endast i de fall där riskerna är försumbara eller där det inte går att ersätta. Exempelvis kommer det därför att bli helt förbjudet att sälja febertermometrar som innehåller kvicksilver. Och försäljningen till allmänheten av andra mätinstrument med kvicksilver kommer att förhindras. Jag anser att det är rätt att det kommer att finnas ett undantag för blodtrycksmätare inom sjukvården och för antika mätinstrument. Förslaget har utarbetats på grundval av en riskbedömning och en detaljerad konsekvensbedömning som tagits fram för kvicksilverstrategin.
<P>
Genom detta direktiv skyddas inte bara människors hälsa och miljön. Det kommer också att bevara den inre marknaden eftersom det tack vare direktivet kommer att införas harmoniserade regler i hela EU för försäljning av mätinstrument som innehåller kvicksilver.
<P>
Föredraganden rekommenderar att rådets gemensamma ståndpunkt antas utan ytterligare ändringar. Kommissionen delar helt och hållet denna uppfattning eftersom den gemensamma ståndpunkten innehåller vissa av de ändringsförslag som parlamentet lade fram vid första behandlingen, och eftersom den representerar en balanserad kompromiss mellan insatserna för att dels så långt det är möjligt förbjuda användningen av kvicksilver för att skydda människors hälsa och miljön, dels garantera patientsäkerheten inom sjukvården. Jag måste bekräfta det som fördraganden redan har sagt. Majoriteten av experterna anser fortfarande att kvicksilverblodtrycksmätare behövs för att behandla vissa livshotande sjukdomar. Vi måste emellertid undersöka denna fråga närmare. Om det även finns säkra alternativ för dessa behandlingar bör kvicksilver förbjudas även på detta område. Om två år kommer kommissionen därför att se över undantaget.
<P>
Ett annat undantag innebär att antika mätinstrument, dvs. sådana som är minst 50 år gamla, även i fortsättningen kommer att kunna säljas. Kommissionen kan gå med på detta eftersom antika instrument först och främst är samlarföremål som på grund av sitt värde hanteras varsamt och endast i begränsad omfattning kommer ut på marknaden. Kommissionen anser emellertid inte att det finns något skäl till ett obegränsat undantag för försäljning av nya kvicksilverbarometrar till allmänheten. Eftersom alternativen till kvicksilverbarometrar är lika dekorativa och tillförlitliga finns det inte något som helst skäl att låta detta farliga ämne användas vid tillverkningen av barometrar.
<P>
Ett obegränsat undantag för sådana instrument skulle stå i stark motsättning till den syn på mycket giftiga ämnen som Europaparlamentet gav uttryck för vid antagandet av REACH-lagstiftningen om kemikalier. Den övergångsperiod på två år som nu föreskrivs i direktivet är fullt tillräcklig för att göra det möjligt för de få kvarvarande tillverkarna av kvicksilverbarometrar att byta till andra alternativ. Många av, om inte alla, dessa tillverkare erbjuder ändå redan nu alternativa produkter. Kommissionen kan därför inte under några omständigheter godta de ändringsförslag som har lagts fram i syfte att få till stånd ett permanent undantag för barometrar.
<P>
Jag uppmanar er starkt att stödja den gemensamma ståndpunkten så att direktivet kan antas vid andra behandlingen.
<SPEAKER ID="178" NAME="Martin Callanan">
för PPE-DE-gruppen. - (EN) Herr talman! Vi har gått igenom dessa argument ett antal gånger redan så jag ska fatta mig så kort som möjligt. Den enda fråga som finns kvar att lösa, vilket kommissionsledamoten och Maria Somosa Martínes påpekade, gäller barometrarna. Jag måste säga att jag fortfarande är fullständigt övertygad om att både kommissionen och rådet och vissa ledamöter av Europaparlamentet har fått detta argument om bakfoten. Det finns ingenting alls som rättfärdigar ett förbud mot barometrar. De har endast valts ut därför att det bara är ett relativt litet antal företag i EU som fortfarande tillverkar dem och därför är de ett lätt mål för kommissionen. Med ett förbud kan man visa att man faktiskt gör något mot kvicksilver, trots att de största källorna till kvicksilverutsläpp - från elverk, krematorier, osv. - inte omfattas, eftersom det skulle bli väldigt dyrt för medlemsstaternas regeringar och lokala myndigheter att ta itu med dessa källor.
<P>
Europaparlamentet godkände ett ändringsförslag för att undanta barometertillverkarna vid en första behandling i utskottet för miljö, folkhälsa och livsmedelssäkerhet och även i parlamentet. Rådet förkastade det sedan, dock med en tvåårig utfasningsperiod. Miljöutskottet stödde inte ändringsförslaget den här gången, tyvärr, men jag har återigen lagt fram ändringsförslag för att på så vis ge Europaparlamentet ytterligare en chans att fatta ett beslut om detta, och som ledamöterna säkert vet bedrivs det just nu en mycket intensiv kampanj av ett antal oberoende operatörer och distributörer över hela Europa.
<P>
Det är fullständigt ologiskt att inta en ståndpunkt där man säger att antika instrument undantas, medan nya förbjuds. Det finns antagligen fler antika instrument som cirkulerar och kommer ut på den europeiska marknaden än det tillverkas nya. Det är en mycket liten specialiserad marknad och EU ger sig självt dåligt rykte genom att avlegalisera, förbjuda och att tvinga företag att slå igen. Detta slår hårt mot ett litet antal mycket företagsamma och skickliga hantverkare. De kan kontrolleras genom ordentlig licensiering och kontroll, något som de säger sig vara villiga att betala för. Det skulle vara en mycket förnuftigare lösning än ett totalförbud som tvingar ett antal små företag att slå igen, samtidigt som man förlorar skicklighet och traditioner som har funnits i Europa under flera hundra år.
<SPEAKER ID="179" NAME="Dorette Corbey">
för PSE-gruppen. - (NL) Herr talman! Jag tackar María Sornosa Martínez, som har vårt starka och oreserverade stöd. Kvicksilver, och framförallt kvicksilverföroreningar och kvicksilverångor, är giftigt. Kvicksilver kan ackumuleras i hjärnvävnaden och nervsystemet där det kan skapa stort kaos. Följden kan bli nedsatt intelligens. En intelligent politik förbjuder därför användningen av kvicksilver i onödiga tillämpningar. Eftersom det finns alternativ anser vi att det är glädjande att kvicksilvertermometern har förpassats till historien.
<P>
Barometrar har debatterats flitigt. I Nederländerna har användningen av kvicksilver varit förbjuden sedan 2003, men det gjordes ett undantag för barometrar fram till 2005, och sedan i väntan på ny EU-lagstiftning fram till den 1 januari 2006. Vi är villiga att förlänga undantagsperioden i ytterligare två år för traditionella barometrar, vilka måste medges är mycket vackra föremål. Eftersom detta skjuter upp förbudet till den 1 januari 2010 finns det tillräckligt med tid att utveckla alternativ. Kommissionsledamoten bekräftade också att sådana till viss del redan finns.
<P>
Även om jag kan förstå att detta är svårt för tillverkare av barometrar att acceptera måste vi - om vi vill totalförbjuda kvicksilver - under alla omständigheter förbjuda konsumtionsartiklar som innehåll kvicksilver. Barometrar kan gå sönder och läcka så att kvicksilvret ändå hamnar i naturen.
<P>
Jag håller därför givetvis med tillverkarna av barometrar om att användningen av kvicksilver i lågenergilampor också är mycket skadlig. Det är en god idé att byta till LED-lampor så snart som möjligt, men detta direktiv handlar om kvicksilver i mätinstrument och inte om lågenergilampor. Jag skulle därför än en gång vilja uttrycka mitt starka stöd för María Sornosa Martínez. Jag anser att hon har valt en mycket bra anfallslinje.
<SPEAKER ID="180" NAME="Marios Matsakis">
för ALDE-gruppen. - (EN) Herr talman! Jag skulle vilja gratulera Maria Somosa Martínez till hennes utmärkta betänkande.
<P>
Detta lagstiftningsbetänkande följer betänkandet om kvicksilverstrategin som antogs av Europaparlamentet förra året. Det syftar till att begränsa utsläpp på marknaden av ett antal nya mätinstrument som innehåller kvicksilver. Maria Somosa Martínez instämmer helt riktigt i det mesta som sägs i det betänkande som vi behandlar, och har endast några reservationer som gäller fall där det inte finns några lämpliga substitut tillgängliga ännu.
<P>
Min grupp stöder helhjärtat detta förslag och anser att föredragandens ändringsförslag är användbara och lämpliga. I sin helhet får förslaget stöd från hela parlamentet, förutom den enda, välkända frågan om barometrarna. Skillnaden är som ni vet att rådet har godkänt kompromissförslaget om att tillåta ett tvåårigt undantag efter det att direktivet trätt i kraft. Undantaget ska gälla ett litet antal tillverkare av barometrar som ser traditionella ut, men som är nytillverkade. Vi anser att detta är en vettig lösning, som ger dessa tillverkare tid att tillämpa kvicksilverfria substitut för sina produkter.
<P>
Denna åsikt delas inte av vissa kolleger, som i stället stöder den uppfattning som framförs i ändringsförslagen 1 och 2, dvs. att det bör finnas ett permanent undantag för barometrar med traditionellt utseende. Frågan är egentligen inte livsviktig, eftersom mängden kvicksilver som används i dessa instrument är mycket liten och tillverkarna använder sig av lämpliga säkerhetsåtgärder. Men samtidigt, av princip, behövs inget långvarigt undantag eftersom tillverkarna har tillräckligt med tid på sig för att finna säkra alternativa kemikalier, utan att vi ska behöva införa ett riskfyllt undantag i säkerhetsdirektiven.
<P>
Frågan har tyvärr fått oproportionerligt stor uppmärksamhet av en del av den nationella pressen, som vill framställa situationen som hjärtlös och byråkratisk, som att EU är storebror som försvårar livet för fattiga, ärliga traditionella instrumenttillverkare och försöker förgöra dem. Detta är ju som ni förstår inte sant.
<P>
Min grupps ståndpunkt är att följa vetenskaplig logik och inte acceptera permanenta undantag för barometrar, men med tanke på vissa Europaparlamentsledamöters starka åsikter, kommer vi inte att vara onödigt hårda mot dem i vår grupp som väljer att inte följa partilinjen, även om det alltid finns en risk för att barometerändringsförslaget godkänns och äventyrar hela förslaget. Vi får hoppas att det inte sker.
<SPEAKER ID="181" NAME="Leopold Józef Rutowicz">
för UEN-gruppen. - (PL) Herr talman! Europaparlamentets och rådets direktiv om begränsning av utsläppandet på marknaden av vissa mätinstrument som innehåller kvicksilver är ett viktigt dokument eftersom det begränsar den mängd kvicksilver som släpps ut i miljön. Kvicksilver kommer in i livsmedelskedjan i form av metylkvicksilver i vattenmiljön och påverkar fisk, frukt, grönsaker och i slutändan människor. Det ackumuleras i våra kroppar och förgiftar oss.
<P>
Varje år släpps 33 ton kvicksilver ut på marknaden från nya instrument och 27 ton från gamla instrument. Tekniska framsteg har minskat användningen av kvicksilver i industrin och i konsumtionsartiklar. Vid hanteringen av kvicksilver är det viktigt att det utvinns från använda instrument och att importen av sådana instrument från länder utanför EU drastiskt minskar. EU:s samtliga medlemsstater bör införa ett förbud av detta slag efter en snabb ändring av rådets direktiv 76/769/EEG om begränsning av användning och utsläppande på marknaden av vissa farliga ämnen och preparat.
<P>
Jag tackar María Sornosa Martínez för hennes arbete.
<SPEAKER ID="182" NAME="Carl Schlyter">
för Verts/ALE-gruppen. - Jag lekte med kvicksilver som liten. Förhoppningsvis kommer detta direktiv leda till att framtida generationers barn inte gör det. Nu finns det en kompromiss med rådet och det är hög tid att vi antar den. Vi vet att kvicksilver skadar människor och natur. Vi vet att kvicksilver nästan alltid kan ersättas med mindre farliga ämnen. Kompromissen i ministerrådet är balanserad och kommer 14 år efter att Sverige införde sitt nationella förbud mot kvicksilvertermometrar. Det finns ingen mer tid att förlora.
<P>
De som nu funderar på att rösta igenom ett tekniskt omotiverat förslag från barometerlobbyn ska veta att hela förbudet riskerar att fördröjas och försvåras om det godkänns. Det vore oansvarigt. Tandläkare, laboratorier och sjukhus har fasat ut kvicksilver. Det finns inga som helst svårigheter att mäta lufttryck utan kvicksilver. Vill man vara nostalgisk kan man köpa en gammal barometer. Den är fortsatt laglig på den inre marknaden även med detta förbud som inte gäller antikviteter.
<SPEAKER ID="183" NAME="Urszula Krupa">
för IND/DEM-gruppen. - (PL) Herr talman! Det har länge varit känt att kvicksilverföreningar är skadliga för människor och för miljön. Kvicksilver kommer lätt in i livsmedelskedjan. De största riskgrupperna är barn, inklusive ofödda barn, och personer som kommer i direkt kontakt med kvicksilver. Kvicksilver skadar människokroppen genom att det försämrar nervsystemet, koordinationen och synen. Det har negativa effekter på hälsan och miljön. Det är därför rätt att införa bestämmelser som begränsar användningen av kvicksilver i vissa mätinstrument.
<P>
Medicinska instrument som innehåller kvicksilver bör emellertid försvinna från marknaden successivt, särskilt i nya medlemsstater som endast har begränsade hälsovårdsresurser. Det beräknas exempelvis att det skulle kosta ytterligare ca 3 miljoner polska złoty om året i statliga utgifter med ett förbud mot användningen av kvicksilvertermometrar. Att plötsligt upphöra med mätinstrument som innehåller kvicksilver kommer inte bara att bli mycket kostsamt utan skulle även kunna få folk att låta bli att mäta temperaturen eller blodtrycket. Detta är extra allvarligt eftersom billiga elektroniska instrument inte är särskilt tillförlitliga.
<P>
Vi föreslog att övergångsperioden skulle förlängas. Detta skulle sänka kostnaderna avsevärt. Vi anser dessutom att termometrar för för tidigt födda barn bör undantas från förbudet på grund av det specifika mätområdet, deras tillförlitlighet och precision. Även ägglossningstermometrar som används för att diagnostisera oregelbundenheter och för reproduktion som en del av en grundläggande naturlig familjeplaneringsmetod bör undantas från förbudet. Dessutom behövs veterinärtermometrar för att ställa diagnoser vid djursjukdomar.
<P>
Avslutningsvis skulle jag vilja säga att denna typ av överilade lagstiftningsändringar brukar väcka misstankar om att det finns kapitalintressen inblandade. I detta fall kanske inte indragningen av instrument som innehåller kvicksilver enbart beror på en önskan om att skydda människors hälsa och miljön.
<SPEAKER ID="184" NAME="Thomas Ulmer" AFFILIATION="PPE-DE">
(DE) Herr talman, herr kommissionsledamot, mina damer och herrar! Detta direktiv om mätinstrument syftar till att få bort ungefär 30 ton kvicksilver från marknaden, inte särskilt mycket men trots allt en betydelsefull mängd. Riskerna med kvicksilver är välkända. Ingen betvivlar dess giftighet eller påverkan på nervsystemet. När människors hälsa hotas anser jag att ersättningsprincipen måste tillkämpas strikt. Där kvicksilver är absolut nödvändigt och där det inte finns några alternativ kan man under stränga villkor behålla kvicksilver.
<P>
Undantag tillåts därför endast där det inte finns några betydande risker eller där det inte finns några alternativ. Undantagen inkluderar blodtrycksmätare för särskilda tillämpningar och gamla mätinstrument. Det säger sig självt att antalet gamla mätinstrument gradvis kommer att bli allt förre. Jag anser att övergångsperioden på två år för barometrar är fullt tillräcklig. För mig är harmoniseringen av den inre marknaden det avgörande och förslaget utgör ett steg i den riktningen. Jag ställer mig bakom den gemensamma ståndpunkten.
<SPEAKER ID="185" NAME="Åsa Westlund" AFFILIATION="PSE">
Det är faktiskt förvånande att vi tvingas ha den här debatten. Kvicksilver är ett av de farligaste gifterna som vi har mitt ibland oss. Självklart ska det inte användas om det inte är absolut nödvändigt. Det förvånar mig att någon alls kan anse att det är viktigare att bevara tillverkningen av gamla barometrar och termometrar än att skydda människors hälsa.
<P>
Som gravid känner jag bara alltför väl till alla risker som kvicksilver för med sig. Jag vet att ingen som ska föda barn bör äta den fisk som jag själv och många med mig ätit under hela vår uppväxt. ska vi ha det så? ska unga kvinnor inte kunna äta vanlig mat? ska man som gravid behöva oroa sig för att det foster man bär på skadats av kvicksilver som bl.a. kommer från produkter som helt i onödan innehåller detta ämne?
<P>
Inför den här debatten har vi fått brev om att vi måste värna den traditionella barometertillverkningen. Det är riktigt pinsamt! Hur kan någon tro att jag värderar den eventuella njutning av att ha en barometer högre än den risk som kvicksilveranvändningen innebär för kommande generationer? Jag hoppas att alla mina kolleger vid morgondagens omröstning visar hur pinsamma de här breven är och att vi tar vårt ansvar för miljö och människors hälsa på allvar genom att rösta nej till alla ändringsförslag som syftar till att behålla kvicksilveranvändningen.
<SPEAKER ID="186" NAME="Holger Krahmer" AFFILIATION="ALDE">
(DE) Herr talman, mina damer och herrar! Jag håller med: kvicksilver är mycket giftigt. Det skadar miljön, djur och via livsmedelskedjan och andra vägar även människor.
<P>
Det är rätt att där det går och fungerar bra ersätta detta ämne, men inte alltid och till vilket pris som helst och inte på grund av själva ämnets egenskaper, utan bara när dess användning verkligen utgör en fara för miljön. Vi kan ändå inte få bort kvicksilver från marknaden för då skulle vi få säga adjö till ytterligare en produkt som många av parlamentets ledamöter värderar högt. Lågenergilampan - som många via lagstiftning vill göra obligatorisk för att skydda klimatet - innehåller också kvicksilver. Om alla skulle använda lågenergilampor skulle vi ha minst lika mycket kvicksilver i våra hem som vi i dag har på grund av termometrar
<P>
Jag kan inte förstå dem som från och med morgon inte längre vill tillåta kvicksilver och en rad olika hantverk på EU:s marknad men samtidigt vill skruva i kvicksilverlampor i våra lampsocklar. Jag skulle gärna höra vad kommissionen har att säga om dessa motstridiga mål.
<SPEAKER ID="187" NAME="Miroslav Mikolášik" AFFILIATION="PPE-DE">
(SK) Kvicksilver används i många mätinstrument, termometrar och barometrar. Kvicksilver har även framgångsrikt, och utan några större hälsoeffekter, använts inom tandvården i form av amalgamfyllningar.
<P>
Å andra sidan vet vi att kvicksilver under vissa omständigheter är skadligt och att det kan ackumuleras i levande organismer, inklusive i människokroppen. Vi är alla medvetna om att rådets gemensamma ståndpunkt innehåller de flesta av de ändringsförslag som Europaparlamentet antog den 14 november 2006. Det speglas i texten, där föredraganden och skuggföredraganden nästan var så överens att lagstiftningsprocessen kunde ha avslutats vid första behandlingen.
<P>
Det finns emellertid en viktig skiljelinje mellan rådet och parlamentet. Det handlar om tillverkningen av instrument som innehåller kvicksilver, framför allt barometrar. Som vi känner till röstade parlamentet för ett fullständigt undantag, medan rådet föreslår ett undantag som begränsas till två år, vilket verkar vara rimligt. Ett förbud skulle gälla nya termometrar men det verkar rimligt att godta begagnade termometrar, eftersom detta skulle göra det möjligt att fortsätta att sälja, reparera och underhålla dessa.
<P>
Som medborgare och konsument stöder jag den typ av kompromiss som föredraganden har ställt sig bakom, eftersom den inte kommer att hota den allmänna folkhälsan och kommer att göra det möjligt för tillverkare av konventionella barometrar att snabbare anpassa sig till den nya situationen.
<SPEAKER ID="188" NAME="Linda McAvan" AFFILIATION="PSE">
(EN) Herr talman! Jag tycker att vi bör påminna oss själva om att detta är en del av en större strategi för att fasa ut kvicksilver. Ingen sektor har valts ut - varken termometrar eller barometrar - eftersom det kommer att vidtas ett antal åtgärder under flera år. Jag anser att Thomas Ulmer har rätt: vi har kommit överens i Reach-direktivet att om det finns ett säkert alternativ till farliga kemikalier så måste vi använda de säkra alternativen. Vi har allihop enats om det här i parlamentet. Alla de stora politiska grupperna stödde Reach. Att nu säga att vi ska göra ett undantag för barometrar är fullständigt oförenligt med Reach-direktivet. Dessutom så skulle Reach-direktivet omfatta barometrar.
<P>
Det finns ett ändringsförslag om att ge licenser för barometrar. Visst, men man tar inte upp frågan om spill, skada genom olyckshändelse eller avfallsdisponering, deponering och förbränning. I Förenta staterna i maj så var det någon som hittade en trasig barometer i ett förrådsskåp i en skola. Skolan stängdes i en vecka. Hela skolan måste evakueras och kostnaden för saneringen uppgick till tusentals US-dollar. Sexton amerikanska delstater går mot ett förbud mot kvicksilver i barometrar och annan utrustning. De går faktiskt mycket längre än det som kommissionen föreslår här i dag. Så den som anser att EU är en förmyndarstat har helt fel när det gäller barometerfrågan.
<P>
Den socialdemokratiska gruppen har pläderat för en tvåårig utfasningsperiod för barometerindustrin. Vi vet att det handlar om små företag, vi vet att detta kommer att innebära vissa svårigheter för dem, men jag tror nog att de vet att Reach-direktivet är på väg i alla fall, och jag anser att detta är en vettig kompromiss.
<P>
Avslutningsvis talade Carl Schlyter om hur han brukade leka med kvicksilver då han var barn. Det är många som har sagt detta till mig under debattens gång. Förr lekte man ju med det. Då brukar jag påpeka att förr åkte vi bil utan bilbälte, vi andades in bensin med bly i och till jul brukade jag få chokladcigaretter i min julstrumpa. Det finns vissa saker som måste förändras och jag anser att tiden nu är inne för denna förändring.
<SPEAKER ID="189" NAME="Günter Verheugen">
kommissionens vice ordförande. (DE) Herr talman, mina damer och herrar! Det gläder mig att åter en gång få klargöra kommissionens politik när det gäller hanteringen av bevisligen mycket giftiga ämnen i vår miljö. Vi kan inte avlägsna alla risker från samhället men när villkoren för en ersättning är uppfyllda måste en sådan ersättning prioriteras. Jag förstår inte hur någon kan ha en annan åsikt. Om vi inte måste hantera mycket giftiga ämnen i vår miljö, ska vi helt enkelt inte göra det.
<P>
Detta gäller även de lågenergilampor som Holger Krahmer nämnde. De innehåller faktiskt mycket små kvantiteter kvicksilver. Än så länge finns det emellertid ingen ersättning för dessa. Men vi måste arbeta vidare på detta område och så snart som det finns ersättningsprodukter måste givetvis tillverkning utan kvicksilver föredras även här.
<P>
Låt mig avsluta med att tala om barometrar igen. Ingen är en större vän av vackra gamla instrument än jag. Jag är en stor vän av traditionella tillverkningsmetoder och en stor vän av hantverksföretag, särskilt småföretag. Vi vill inte driva bort ett enda hantverksföretag från EU:s marknad. Här har jag emellertid en katalog från en av dessa tillverkare. Och det råder inget tvivel om saken. Redan i dag erbjuder de underbara barometrar som utvändigt inte skiljer sig det minsta från de barometrar som tillverkades tidigare. Men de innehåller inte längre kvicksilver. Till och med den berömda Prince of Wales-barometern, en kopia av John Russels kungliga barometer, finns redan att få utan minsta spår av kvicksilver, även om den kostar 795 brittiska pund.
<P>
Det är därför omöjligt att påstå att ett enda företag kan tvingas upphöra med sin verksamhet. Jag kan därför mycket tydligt tala om för er att vi inte agerar i dessa småföretags intressen om vi förhindrar dem från att göra det som krävs för att ge deras produkter en framtid.
<SPEAKER ID="190" NAME="Talmannen">
Debatten är härmed avslutad.
<P>
Omröstningen kommer att äga rum i morgon, den 11 juli 2007.
<SPEAKER ID="191" NAME="Carl Schlyter" AFFILIATION="Verts/ALE">
(EN) Herr talman! Jag undrar om ni skulle kunna kontrollera att tolkningen stämde. Jag sa att jag lekte med kvicksilver som barn och att jag hoppas att kommande generationer inte ska utsättas för samma risker. Bara så att det står fullkomligt klart.
<SPEAKER ID="192" NAME="Talmannen">
Det var precis så jag förstod er. Jag kan försäkra er att jag gjorde samma sak när jag var barn, och jag hoppas få ett långt liv.
