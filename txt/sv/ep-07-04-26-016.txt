<CHAPTER ID="016">
Röstförklaringar
<SPEAKER ID="233" NAME="Erik Meijer " AFFILIATION="skriftlig" LANGUAGE="NL">
Athanasios Pafilis talade om Zimbabwe för min grupp nu på eftermiddagen. Jag är medveten om att vad han och hans grekiska parti framför allt vill är att understryka den långsiktiga konflikten mellan det före detta brittiska koloniala imperiet och den före detta självständighetsrörelsen som leddes av Mugabe, landets nuvarande president. Detta framställs som en konflikt mellan den absoluta ondskan och den absoluta godheten. Liksom min kollega Athanasios Pafilis är jag för 70-talets Mugabe och mot kolonialism, men han och jag har mycket olika uppfattningar om nuläget, vilket jag också har klargjort i tidigare debatter om brådskande resolutioner. Jag är för en jordreform, det vill säga att de stora jordbrukarnas mark ska avstyckas till förmån för de små jordbrukarna. Emellertid har de metoder man har använt i Zimbabwe för att göra detta lett till våld, hot och livrädda människor, inte minst svarta jordbrukare och lantarbetare. Därefter blev även städerna utsatta för denna typ av våld. Mugabe hjälper inte längre sitt folk mot koloniala exploatörer utan han störtar landet i kaos, förtryck och fattigdom. Eftersom en dylik regim grundar sig på våld och hot och inte förtjänar att få fortsätta kommer jag att rösta ja till resolutionen om Zimbabwe.
