<CHAPTER ID="022">
Energistatistik (debatt)
<SPEAKER ID="449" NAME="Talmannen">
Nästa punkt är ett betänkande av Claude Turmes, för utskottet för industri, forskning och energi, om förslaget till Europaparlamentets och rådets förordning om energistatistik - C6-0035/2007 -.
<SPEAKER ID="450" NAME="Joaquín Almunia" LANGUAGE="ES">
Fru talman! Förra året var ett år med avgörande beslut beträffande klimatförändring och energipolitik. Inom EU är vi fast beslutna och har tagit ställning för att ta itu med klimatförändringen och ta upp den utmaning det innebär att garantera säker, hållbar och konkurrenskraftig energi.
<P>
I mars 2007, dvs. för ett år sedan, fastställde Europeiska rådet exakta och bindande målsättningar i samband med en ambitiös plan att minska utsläpp av växthusgaser och öka användningen av förnybar energi i vår energiförbrukning.
<P>
Som ni vet har kommissionen framlagt specifika förslag inom dessa områden. Alla dessa ambitioner kräver högkvalitativ, ständig och noggrann övervakning av framstegen i vår energisituation eftersom energiförbrukningen står för mer än 80 procent våra växthusgasutsläpp. Medlemsstaterna måste också noga övervaka sitt energiberoende, i synnerhet med avseende på naturgas och olja. Förslaget om en förordning om energistatistik är en del av det energipaket som antogs av kommissionen förra året.
<P>
Insamling av energistatistik har traditionellt varit baserad på frivilliga överenskommelser med medlemsstaterna och har utförts på det sättet under flera år. Både kommissionen och parlamentet är emellertid överens om att detta statistiksamlande nu och i framtiden är för viktigt för att vila enbart på frivilliga överenskommelser. Avregleringen av gas- och elektricitetsmarknaderna har medfört en ökning av antalet intresserade parter med den logiska konsekvensen att uppsamling av uppgifter inom detta område nu blivit mer komplicerat, det vill säga att det behövs en rättslig grund för detta mycket viktiga arbete.
<P>
Förslaget om en förordning kommer sig av en begäran från Europaparlamentet till kommissionen att göra det till ett rättsligt åtagande att regelbundet och vid lämpliga tidpunkter förse EU:s medborgare med uppgifter rörande energi på europeisk nivå. Energistatistik är dessutom ett mycket dynamiskt område, och i förslaget till förordning behandlas Europaparlamentets önskan om att fortsätta med utveckling av statistik som rör energieffektivitet och förnybar energi.
<P>
Detta är helt och hållet en återspegling av den konstruktiva atmosfär som har präglat diskussionerna mellan våra institutioner innan vi kom fram till den slutliga versionen av det förslag till förordning som vi börjar debattera i parlamentet idag.
<P>
Låt mig därför avsluta denna presentation med att tacka förkämparna under denna process, i synnerhet föredraganden i Europaparlamentet, för deras stöd under utarbetandet av den rättsliga grund som gör att vi i framtiden kan få tydliga uppgifter om energisituationen inom EU.
<SPEAKER ID="451" NAME="Claude Turmes">
föredragande. - (FR) Fru talman! Energifrågan är tillbaka på den politiska dagordningen. Herr kommissionsledamot, när ni tillträdde er befattning i Bryssel kostade ett fat olja 25 USD. Idag är priset 105 USD, så för att klara energiutmaningen - vare sig det är klimatförändringar, oljebrist eller vårt geopolitiska beroende som ligger till grund för situationen eller vår ekonomiska sårbarhet ställd mot oljeprisernas eller gasprisernas instabilitet - anser jag att det är mer angeläget än någonsin att introducera en europeisk energipolitik.
<P>
För att utarbeta en bra europeisk energipolitik behövs emellertid en bra databas. Jag tror att det som vi kommer att rösta om ikväll är att skapa en bra databas, eftersom statistik kommer att bli obligatoriskt - det är en mycket viktig punkt - men också för att parlamentet faktiskt fått en del framgångar, tror jag, tack vare statistiken, som hittills huvudsakligen varit en mycket utförlig statistik över fossil energi, det vill säga kol, olja och gas, nu kommer att anpassas till 2000-talet, och eftersom 2000-talets energifrågor kommer vara inriktade på förnybara energikällor.
<P>
Från 2020, vid 20 procent, kommer förnybara energikällor att vara de ledande energikällorna i Europa. Statistiken måste således anpassas, och vi kommer att anpassa den i linje med energibehovet. Det är rätt häpnadsväckande att konstatera hur torftig den nationella statistiken är - följaktligen också den europeiska statistiken - i synnerhet beträffande den förbrukning som kommer an på byggnader, hushållsmaskiner och kontorsmaskiner, liksom den som rör transporter.
<P>
Jag menar att vi också har uppnått något viktigt, nämligen öppenhet när det gäller kärnenergi. Den nya förordningen kommer att tvinga Europa att bli mycket mer specifikt, bland annat med avseende på den främre delen av kärnenergikedjan, så att vi kan se slutet på en ganska Kafkaliknande situation. Vi befann oss i en situation där vi importerade. Europa importerar 98 procent av sitt uran, och enligt statistiken i europeisk statistisk årsbok redovisades kärnenergin som en inhemsk energikälla eftersom statistiken inte var bearbetad. På denna punkt har vi därför kommit lite längre.
<P>
Ett annat framsteg är att statistikresultaten ska publiceras fem månader tidigare. I den frågan utkämpades en häftig strid, särskilt mot rådet, men vi vann. Vi nådde också en indirekt framgång, nämligen att medlemsstaterna - särskilt Tyskland var faktiskt mycket svår att övertyga - tvingas att investera mer i statistik. Från denna plattform vill jag därför framföra mitt tack till alla statistiker i Europa som under de senaste 10 åren tvingats producera statistik med mycket begränsade resurser, och som även fortsättningsvis kommer att producera statistik. Nu kan vi lova dem en bättre position, eftersom finansministrarna från och med nu tvingas att ta energistatistiken på mycket större allvar.
<P>
Denna seger för parlamentet är en kollektiv seger. Jag vill tacka Catherine Trautmann, Fiona Hall och Eija-Riitta Korhola för deras arbete. Jag vill också tacka parlamentspersonalen, Cordero i det portugisiska ordförandeskapet, som är den person som verkligen har hjälpt oss att uppnå ett avtal, och slutligen tjänstemännen på Eurostat som stod ut med mig och mina frågor dag efter dag och som försåg mig med svar. Jag vill rikta ett tack också till er.
<SPEAKER ID="452" NAME="Eija-Riitta Korhola">
för PPE-DE-gruppen. - (FI) Fru talman! Energistatistik på gemenskapsnivå har alltid varit baserad på ömsesidigt förtroende. Det var uppgjort på förhand vad som skulle ingå i statistiken, hur noggrann den måste vara och när den skulle vara klar att läggas fram.
<P>
Men så har det inte varit nu under någon tid. EU:s utvidgning, vissa statistiktillämpningar samtidigt med denna och andra reformer, som avregleringen av energimarknaderna och alternativa energiformer, har tillsammans skapat ett behov av att snabbt ta fram ett utkast till ett gemenskapsomfattande rättsligt ramverk för hur statistiken ska ställas samman.
<P>
Det kompromisspaket som nu ligger framför oss är resultatet av intensiva samtal under vilka ett gentlemannamässigt uppträdande kom att frångås i viss utsträckning, men som till slut infann sig till fördel för samtliga deltagande. Framställning av energistatistik betraktades som en fotnot i parlamentets arbetskraftsstatistik, men föredraganden, Claude Turmes, lyckades spela ett officiellt politiskt spel med torr och teknisk statistik som kom att röra upp starka känslor. Kraven på utförlig statistik beträffande kärnbränslecykeln, slutanvändning av energi och utvidgad statistik över förnybar energi, liksom ambitiösa krav för att tidigarelägga de årliga Eurostatrapporterna, var samtliga exempel på politiskt orienterade åtgärder.
<P>
För att fylla sitt ändamål får statistik inte vara annat än ett neutralt verktyg. Som skuggföredragande för min grupp fick jag rollen som skiljedomare. Eurostats och rådets uppfattningar låg mycket långt från de mål som vår föredragande ville uppnå.
<P>
Jag vill nu tacka alla berörda parter för deras kloka kompromissvilja som innebär att den förordning som vi väntat på snabbt kan träda i kraft. De reformer som Claude Turmes har kämpat för kommer också att beaktas i förordningen, men på ett realistiskt sätt. Vi nådde också samförstånd beträffande vad förordningen ska täcka och vad som bör lämnas till andra lagstiftningsområden. Torv är ett lysande exempel på detta: vi håller nu på att ta ställning till om torv ska klassificeras som fossilt eller förnybart bränsle, eftersom torv i detta sammanhang kan sägas förnya sig själv varje år. Låt oss lämna den lilla striden till den stundande debatten om direktivet om framtida förnybara energiformer, när våra vägar helt säkert kommer att korsas igen.
<SPEAKER ID="453" NAME="Catherine Trautmann">
för PSE-gruppen. - (FR) Fru talman, herr kommissionsledamot, mina damer och herrar! Eftersom Europa successivt förser sig med verktyg för att begränsa klimatförändringar som är förknippade med utsläpp av växthusgaser och eftersom EU:s medborgare nu får känna av de ökade energiprisernas fulla tyngd, är det förstås viktigt att etablera en rättslig grund för samla och sprida energistatistik. Men vi tycker att det är lika viktigt att få den att stämma med de utmaningar som vi står inför: att spara energi och definiera om vår energimix och att använda färre fossila energikällor och mycket mer förnybar energi. Vad som är nytt i förordningen är därför snarare en följdriktig omdefinition av vad statistiken ska omfatta än en rad spridda tillägg.
<P>
Mitt angreppssätt som skuggföredragande i socialdemokratiska gruppen i Europaparlamentet kommer att ha varit att se till att statistiken kan bli till ännu mera nytta för EU:s medborgare, men också för deras regeringar. Den blir mer tillförlitlig för analyser och mer användbar som hjälp vid beslutsfattande.
<P>
Vi har stridit för och utverkat en mer lättillgänglig statistik åt EU:s medborgare som ger information om det som påverkar dem mest: bostäder och transport, men också kärnindustrin. För regeringarna kommer den mest aktuella statistiken att finnas tillgänglig för de möten i rådet (energi) som hålls varje vår. Vi får se i vilken grad målen kommer att nås. I mellantiden är resultatet av dessa förändringar ganska begränsat, som jag ser det, det vill säga förändringarna kommer inte att innebära någon stor arbetsbelastning på medlemsstaterna eller de olika involverade parterna.
<P>
På denna punkt vill jag tacka föredraganden Claude Turmes för den kompromissvilja som han och hans medarbetare visat.
<P>
Slutligen vill jag åter framföra mitt tack för det värdefulla och effektiva stöd som vi under detta arbete fått av Eurostat som hjälpt oss till ett resultat som nu erkänts som stabilt.
<SPEAKER ID="454" NAME="Fiona Hall">
ALDE-gruppen. - (EN) Fru talman! Jag vill tacka Claude Turmes för hans förträffliga arbete som föredragande och för hans nära samarbete med sina kolleger.
<P>
Energistatistik kan liknas vid armeringsjärn som stöttar upp en byggnad: man kan inte se dem utifrån men utan dem faller hela byggnaden ihop.
<P>
Just nu banar vi nya vägar för att framställa energi. EU har gått med på nya mål för energiutnyttjande, förnybara energikällor och koldioxidutsläpp. Men som vi vet från EU:s tidigare bemödanden inom dessa områden är det lättare att sätta upp mål än att genomföra dem, och vår enda metod att se om vi lyckats eller inte lyckats med att göra det vi föresatt oss är genom statistisk mätning av dess verkan.
<P>
Nu behöver vi statistik som är inriktad på energibehov lika mycket som på energiförsörjning. Vi behöver detaljerad statistik över både förnybara energikällor och fossila bränslen. Vi behöver bättre statistik över kärnenergi, samlad och sammanställd på EU-nivå, och statistiken måste behandlas mycket snabbare så att vi får tidig feedback. Det är särskilt viktigt att se till att statistiken finns tillgänglig i god tid före energitoppmötena i mars.
<P>
Slutligen välkomnar jag det faktum att torven ligger stadigt kvar i kategorin fossila bränslen. I Storbritannien betraktas torvmark som värdefull miljö som ska skyddas. Torv återbildas så långsamt att det är helt fel att betrakta den som en förnybar resurs.
<SPEAKER ID="455" NAME="Avril Doyle" AFFILIATION="PPE-DE">
(EN) Fru talman! Klimatförändring, försörjningstrygghet, prisökningar, incidenter, till exempel strömavbrott i delar av Europa, och väckarklockan Ukraina och Gazprom har ökat medvetenheten hos EU:s medborgare och beslutsfattare om komplexiteten i vår energisituation. Vi har således stort behov av noggranna, aktuella och fullständiga statistiska uppgifter. Därför välkomnar jag kommissionens förslag och det arbete som utförts av föredraganden Claude Turmes. Låt mig få ta tillfället i akt och framföra mina varma gratulationer till utnämningen till föredragande för direktivet om förnybara energikällor.
<P>
Energianvändningen står för 80 procent av EU:s totala utsläpp av växthusgaser. Tillgång på aktuella och tillförlitliga grundläggande uppgifter om energisituationen i EU är absolut nödvändigt för vi ska nå våra mål, inte bara enligt Kyotoprotokollet utan också i ett scenario som gäller tiden efter 2012. Hur kan vi på ett trovärdigt sätt komma överens om tydliga mål för minskad användning av fossila bränslen på den internationella arenan och ökad användning av förnybara bränslen om vi inte har sådana grundläggande uppgifter? Det kan vi inte. Sammanställningen av energistatistik går för närvarande långsamt, den är ineffektiv och ofta ofullständig, ja till och med felaktig. Som föredraganden så riktigt har påpekat finns det en betydande fördröjning i publiceringen av Eurostats energiuppgifter. Herr kommissionsledamot, kan ni bekräfta att förordningen kommer att ge oss en mer tidsanpassad tillgång till viktig energistatistik och att den statistikmodell vi använder inom EU blir jämförbar med den som används av exempelvis USA och andra globala aktörer, så att jämförelser kan göras på lika grund?
<P>
Slutligen håller jag med föredraganden om att den nya förordningen bör ge skydd mot manipulering av uppgifter. Noggrann, verifierbar och förutsättningslös Eurostatstatistik är avgörande för hela intervallet av aktuell och framtida klimat- och energipolitik, exempelvis förslag som rör handel med utsläppsrättigheter, fördelning av arbetsinsatser och förnybar energi.
<SPEAKER ID="456" NAME="Teresa Riera Madurell" AFFILIATION="PSE">
(ES) Fru talman, herr kommissionsledamot, mina damer och herrar! Om vi från Europeiska unionens sida önskar bygga upp en sammanhållen energipolitik och uppträda enat på den internationella energiarenan är det av vikt att vi har fullständig och tillförlitlig statistik som gör det lätt för oss att göra jämförelser. Det är också väsentligt att det finns en god koordination med och mellan medlemsstaterna. Vi tycker därför att det är viktigt att det i kommissionens text fastslås att deltagandet är obligatoriskt.
<P>
Som Catherine Trautmann sa är det också viktigt att det nya förslaget inte belastar företag och andra involverade parter med ännu mer arbete. Vi välkomnar därför att förslaget inte söker modifiera de statistiska arbetsuppgifter som ska utföras utan i stället söker etablera ett gemensamt rättsligt ramverk som garanterar metodologisk enhetlighet och således underlättar jämförelse av uppgifter.
<P>
För vi ska förstå komplexiteten i vår energisituation och få en detaljerad kvantitativ överblick över hur vi närmar oss våra mål krävs dessutom noggranna, aktuella och kompletta statistiska uppgifter.
<P>
Vi håller därför med föredraganden om att vi måste förbättra vår statistik inom sådana områden som energieffektivitet. Effektivitet är nu ett prioriterat område för vår energi- och klimatförändringspolitik. Dagens statistik ger inte tillgång till de uppgifter som behövs för att beräkna koefficienter som inte är absolut nödvändiga inom det här området.
<P>
Utveckling av kärnsektorn och förnybar energi medför också avsevärda problem som måste lösas. Det här är bara några exempel på begränsningarna i vårt nuvarande system som, tillsammans med intressanta förslag för att lösa dem, täcks mycket väl täckta i Claude Turmes betänkande, och jag vill gratulera honom till hans förträffliga arbete.
<SPEAKER ID="457" NAME="Jerzy Buzek" AFFILIATION="PPE-DE">
(PL) Fru talman! Jag vill gratulera föredraganden till ett bra betänkande. Jag vill också gratulera kommissionsledamoten till det initiativ som tagits av kommissionen.
<P>
Jag stöder betänkandet huvudsakligen eftersom man där talar om en gemensam energipolitik, i synnerhet en gemensam utrikespolitik inom energiområdet. Det finns emellertid ytterligare en orsak, och för mig är den orsaken faktiskt viktigare: Vi lämnar medlemsstaterna ett alternativ där man beaktar primära energikällor (energimixen), samtidigt som vi begränsar koldioxidutsläppen och skapar en gemensam energimarknad.
<P>
Om vi vill jämföra kostnader och i framtiden finna ut vilka lösningar med nollutsläpp som är bäst och vilka lösningar som är mest ekonomiska måste vi ha en jämförelsebas. En gemensam marknad och en konkurrens inom den och framförallt effektiv investering kräver bra, jämförbara statistiska uppgifter. Sådana uppgifter efterfrågas av investerare, i synnerhet privata investerare, om vi ska kunna driva en effektiv energimarknadspolitik. Vi bör också kunna jämföra uppgifter från enskilda medlemsstater beträffande specifika priser och kostnader, vilket vi inte kan göra med de statistiska uppgifter vi har för närvarande, i synnerhet på grund av brist på uppgifter om förnybara energikällor.
<P>
Jag har en avslutande fråga: vilka kommer att kunna dra nytta av dessa uppgifter och på vilket sätt? Allt är inte glasklart på den här punkten, och praktiken kommer att avgöra. Det är mycket viktigt för oss att övervaka i vilken utsträckning dessa uppgifter kommer att bli tillgängliga i framtiden, och hur vi kommer att skydda den del av uppgifterna som inte bör publiceras.
<SPEAKER ID="458" NAME="Silvia-Adriana Ţicău" AFFILIATION="PSE">
(RO) Jag vill gratulera föredraganden till hans arbete.
<P>
Energi och klimatförändringar är prioriterade frågor inom EU. Energistatistik som gör att gemenskapen kan utvärdera denna sektor och vidta nödvändiga åtgärder är därför av största vikt.
<P>
Den 26 februari 2008 publicerade Eurostat en uppsättning statistiska indikatorer för energi, transport och miljö. I fråga om energi finner vi indikatorer för energiberoende, energiintensitet, energikällor, slutlig energiförbrukning, förnybar energi, energieffektivitet och energipriser. Vad beträffar klimatförändring finner vi information om utsläpp av växthusgaser.
<P>
Medlemsstaterna kommer att åläggas att tillhandahålla nödvändiga uppgifter för att åstadkomma de indikatorer som begärs i den föreslagna förordningen. Det kommer att krävas ganska mycket pengar för insamling och bearbetning av uppgifter.
<P>
Ändringsförslag 14 hänför sig också till tidsbesparingar tack vare användning av informationsteknik vid insamling och bearbetning av uppgifter. I ändringsförslag 5 anges huvuddragen i riktlinjerna för behovet av säkerhet beträffande försörjning med de viktigaste typerna av bränsle och tillgången på exakta uppgifter på EU-nivå, som levereras på utsatt tid, för att förutse och samordna lösningar på EU-nivå i händelse av eventuell försörjningsbrist. Detta är i linje med solidaritetsklausulen i händelse av energibrist inom ramen för Lissabonfördraget. EU-medborgarna behöver sådan korrekt och exakt statistik.
<SPEAKER ID="459" NAME="Paul Rübig" AFFILIATION="PPE-DE">
(DE) Fru talman, mina damer och herrar! Detta betänkande är mycket viktigt för oss alla eftersom detaljerna naturligtvis kommer bildar grunden för politiska beslut. Det blir således viktigt att i framtiden skilja mellan finansiella transaktioner och produkttransaktioner. Vi vet alla hur energipriserna påverkas av olika sektorer. Skillnaden mellan produktion, handel och konsumtion spelar emellertid också en viktig roll. Vi bör börja här specifikt med intelligent tilldelning, inte bara med konsumenten, utan också med de olika mätpunkter som finns tillgängliga.
<P>
För att få grepp om kostnaderna för statistiken är det viktigt för oss att veta vilken metod man väljer att använda. Vi vill gärna bli kvitt byråkratin, och vi vill också nå större effektivitet inom statistiken. Valet av metod är därför viktigt uttryckt som framtida användning - stickprovstagning, helautomatisk analys, just-in-time, okrypterat, för att kunna jämföras över hela EU men också globalt. Proportionaliteten är också viktig för de olika organen. Vi måste se till att försörjningssäkerhet finns tillgänglig på ett genomblickbart sätt som universellt kriterium, att det finns differentiering mellan kostnader och priser och att hela systemet är hållbart.
<SPEAKER ID="460" NAME="Claude Turmes">
föredragande. - (EN) Fru talman! Jag vill bara göra ett par anmärkningar. Eija-Riitta Korhola har tyvärr redan gått, men när det gäller torv framgår det klart av vår definition att torv klassificeras som fossil energi. Vi har tagit upp den torvdefinition som används av FN:s mellanstatliga klimatpanel (IPCC), som gör klart att torv inte är någon förnybar källa. I det avseendet bör vissa finska politiker och lobbyister sluta drömma, läsa direktivet och hålla sig till den konkreta texten.
<P>
Idén med veckovisa mätningar av oljeförråden i Europa har jag tyvärr inte lyckats genomföra. Oljepriset i Europa definieras av den veckobulletin som utges av USA:s energiministerium. Eftersom Europa inte har någon oberoende oljestatistik bestäms våra priser i praktiken av den knapphet som råder på USA-marknaden, och vi kan inte visa marknaden att EU:s marknad ofta är mycket mindre stram än USA-marknaden. Herr kommissionsledamot, eftersom vi inte lyckades nå fram till detta, kanske kommissionen skulle kunna ta ett initiativ under de diskussioner i ärendet som förs inom Internationella energiorganet (IEA), åtminstone när det gäller att titta på vad vi i Europa kan vinna på en veckobaserad europeisk oljestatistik. Vissa experter påstår att vi också skulle kunna minska oljepriset med en sådan åtgärd.
<P>
Nu måste vi sätta igång, eftersom det är viktigt att kommissionen är samordnad. Kommissionen har utarbetat ett energimarknadsobservatorium inom generaldirektoratet för transport och energi, och det är viktigt att Eurostat och det nya observatoriet har ett tätt samarbete. Slutligen vill jag önska Eurostats förvaltning och statstjänstemännen i medlemsstaterna stora mängder energi och övertygelse, eftersom de kommer att mötas ofta inom ramen för kommittéförfarandet och omvandla detta till statistik.
<P>
Tack än en gång, alla närvarande, för era vänliga ord. Jag kanske kan få bjuda på ett glas champagne när denna långa kväll är till ända!
<SPEAKER ID="461" NAME="Talmannen">
Debatten är härmed avslutad.
<P>
Omröstningen kommer att äga rum i morgon klockan 12.
