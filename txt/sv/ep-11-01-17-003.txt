<CHAPTER ID="003">
Uttalande av talmannen
<SPEAKER ID="007" NAME="Talmannen">
Jag har flera saker att ta upp innan vi börjar. Det är fem korta punkter.
<P>
Torsdagen den 27 januari är 66-årsdagen för befriandet av de tyska nazisternas koncentrations- och förintelseläger Auschwitz-Birkenau. Varje år den här dagen hedrar vi minnet av de mer än en miljon människor som mördades där. Det ger oss styrkan att arbeta tillsammans för att skapa en fredlig framtid i ett enat Europa, ett Europa som inte ska uppleva sådana mardrömmar igen.
<P>
För det andra firade det litauiska folket den 13 januari 20-årsdagen av den ”blodiga söndagen”, då den sovjetiska armén försökte störta den demokratiskt valda regeringen i det oberoende Litauen. Litauerna försvarade sin frihet, och i dag åtnjuter de lika rättigheter som medlemmar i den euroatlantiska gemenskapen. Genom att minnas denna årsdag, en årsdag som är viktig för Europa, uttrycker vi i dag solidaritet med folket i Vitryssland som också är våra grannar och som fortfarande väntar på att deras land får frihet och demokrati.
<P>
För det tredje ratificerade EU den 23 december 2010 FN:s konvention om rättigheter för personer med funktionsnedsättning. Denna konvention kommer tillsammans med kommissionens handikappstrategi att göra det möjligt att garantera lika medborgerliga, politiska och ekonomiska rättigheter senast 2020 för närmare 80 miljoner medborgare i EU som har någon form av funktionsnedsättning.
<P>
För det fjärde vill jag också återigen upprepa att vi är allvarligt oroade över den kinesiske advokaten Gao Zhishengs försvinnande. Enligt de senaste rapporterna blir han misshandlad och utsatt för tortyr. Europaparlamentet har redan tagit upp Gao Zhishengs fall många gånger. I dag vill jag uppmana de kinesiska myndigheterna att avslöja var han hålls häktad och informera om hans hälsotillstånd.
<P>
Slutligen har det belgiska ordförandeskapet avslutats efter vårt senaste sammanträde före jul och ledningen för Europeiska unionens råd har övertagits av Ungern. Vi kommer att tala om båda ordförandeskapen under denna sammanträdesperiod i parlamentet. Sedan vårt senaste sammanträde har även viktiga politiska händelser ägt rum. Jag tänker på valet i Vitryssland och konflikterna nyligen i Tunisien. Båda dessa händelser finns med på arbetsplanen för sammanträdesperioden. Jag vill också påminna alla om att flera allvarliga naturkatastrofer har inträffat under de sista veckorna av juluppehållet. Vi känner sympati för offrens familjer, och vi vill uttrycka vårt deltagande med dem och med regeringarna i de drabbade länderna.
