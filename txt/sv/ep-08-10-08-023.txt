<CHAPTER ID="023">
Avtal EG/Ukraina angående bibehållandet av de åtaganden om handel med tjänster som ingår i partnerskaps- och samarbetsavtalet (debatt) 
<SPEAKER ID="216" NAME="Talmannen">
Nästa punkt på dagordningen är betänkandet av Zbigniew Zaleski för utskottet för internationell handel, om ett förslag till rådets beslut om ett avtal i form av en skriftväxling mellan Europeiska gemenskapen och Ukraina angående bibehållandet av de åtaganden om handel med tjänster som ingår i partnerskaps- och samarbetsavtalet - C6-0202/2008 -.
<SPEAKER ID="217" NAME="Zbigniew Zaleski">
föredragande. - (EN) Fru talman! Med detta betänkande avslutas en fas i EU:s Ukraina-politik. Genom att inleda med avtalen om handel och tjänster kommer jag att dra upp riktlinjerna för en bredare vision för dels det framtida samarbetet med WTO, dels för det utökade frihandelsområdet när detta väl har införts.
<P>
Betänkandet, som inte innehåller så många synpunkter, utgör ett viktigt steg mot att reglera och underlätta vårt samarbete med vårt viktiga grannland Ukraina. Vi är konsekventa och tydliga med våra avsikter och handlingar. Och bakom dem alla finns ett antagande: Om de ekonomiska villkoren förbättras kan människor investera mer energi på att lösa de andra problemen som de står inför - politiska, sociala och övriga; givetvis hänger alla dessa samman. I dag när hela Ukrainas existens är i gungning - för en minut sedan läste jag ett meddelande att president Viktor Jusjtjenko har upplöst parlamentet - kan vår hjälp vara mycket viktig. Men ett samarbete som bara gäller ekonomin skulle inte vara tillräckligt. Vi behöver ett bredare projekt, en detaljerad strategi som innehåller flera olika aspekter.
<P>
Ramen för vår grannskapspolitik lämnar utrymme för en strategi liknande den som tillämpas för Medelhavsområdet. Det finns ett betänkande av Pasqualina Napoletano som har stort stöd av den nuvarande ordföranden. Det vore lämpligt om det franska ordförandeskapet i högre grad vågade främja det förslag som framförts av en tillräckligt stor grupp av ledamöter, om att upprätta Euro-Nest, vilket är en officiell samling av våra europeiska och östra grannars parlament. Vi bör inte begränsa oss själva till endast nationerna runt Medelhavet, utan även ha en välavvägd vision i vår egen grannskapspolitik och inte lämna svaga länkar i kedjan av länder som omger vår unions gränser.
<P>
Låt oss följa exemplet Barcelona som är en möjlig kandidat till att bli säte eller huvudstad för Medelhavsunionen. Jag föreslår för den framtida östra grannskapsunionen - något i likhet med Svarta havs-unionen - att staden Lublin i östra Polen blir ett säte för administration av ett sådant organ. Lublin har historiskt sett framträtt genom att staden varit centrum i en viktig internationell union som föregick den som vi nu bygger upp - eller åtminstone försöker att bygga upp.
<P>
Sammanfattningsvis innebär min ståndpunkt och mitt förslag att jag vill mobilisera parlamentet, kommissionen och rådet att bli mer aktiva gentemot vår östra sida. Varför skulle vi göra detta? Svaret är enkelt. Om vi anser att våra europeiska värderingar skulle kunna förbättra människors villkor på jorden finns inte något utrymme att passivt invänta den politiska utvecklingen i detta område.
<P>
Fallet Georgien är en varning till oss när det gäller Ukrainas framtid. Låt oss inte vakna upp och se oss bortskuffade från den politiska och ekonomiska scenen, och upptäcka att den har tagits över av en annan aktör. Låt oss inte bli anklagade för att vara passiva, sakna politiska visioner och förmåga att lösa konflikter i vårt eget närområde. Om vi förlitar oss på regeringen i Kremls strategi - vilken den socialistiska gruppen tycktes stödja när dess delegation, ledd av Martin Schulz, nyligen besökte Moskva - förlorar vi vår plats på den internationella scenen. Våra europeiska medborgare kommer att bli offer för höga energipriser, spänningar och osäkerhet.
<P>
Även om Ukraina sammanfattningsvis inte är så effektivt som vi förväntar oss när det gäller demokratisering, bör vi inte minska våra försök att utöka samarbetet med dess folk. För Ukrainas medborgare är det nödvändigt att ha europeiska ambitioner. Och det är kanske ännu viktigare för oss, EU:s medborgare.
<SPEAKER ID="218" NAME="Meglena Kuneva">
ledamot av kommissionen. - (EN) Fru talman! Jag vill tacka Europaparlamentet för att snabbt ha yttrat sig och antagit detta positiva betänkande, eftersom det är viktigt att detta avtal formaliseras så snart som möjligt efter att Ukraina anslutit sig till WTO, för att undvika ett rättsligt tomrum.
<P>
Efter att Ukraina anslutit sig till WTO tillerkänner detta avtal två mycket viktiga åtaganden som hjälper våra internationella operatörer inom sjöfartssektorn med deras verksamhet i Ukraina.
<P>
Den första bestämmelsen säkerställer att alla medborgare och företag inom unionen som tillhandahåller internationella sjötransporttjänster får samma rättigheter när de tillhandahåller internationella sjö- och flodtjänster på Ukrainas vattenvägar. Den andra bevarar den så kallade grekiska klausulen, enligt vilken EU:s eller Ukrainas medborgare eller rederier etablerade utanför EU eller Ukraina medges dra fördel av bestämmelserna om sjöfartstjänster, om deras respektive fartyg är registrerade i EU eller i Ukraina.
<P>
Dessa två bestämmelser kommer att införlivas i det mycket ambitiösa frihandelsavtalet som vi för närvarande förhandlar om med Ukraina. Detta frihandelsavtal hänvisas till som ett djupgående och heltäckande FTA (Foreign Trade Association) och det bör verkligen motsvara dessa betydelseindikatorer.
<P>
Vi är angelägna om att det ska bli så på grund av de viktiga politiska och ekonomiska beaktandena som står på spel i förhållande till Ukraina. Den process som vi är involverade i handlar inte bara om handel och investeringsflöden. Det är ett tecken på Ukrainas fortsatta politiska och ekonomiska integrering i den globala ekonomin, och dess djupgående partnerskap med EU.
<P>
Friandelsavtalet är en av de viktigaste beståndsdelarna i det bredare associeringsavtalet som vi förhandlar om med Ukraina i grannskapspolitikens kontext.
<P>
I den omfattning Ukraina kan införliva, tillämpa och verkställa gemenskapens regelverk inom vissa nyckelområden, vilka förhandlas om i de pågående förhandlingarna för frihandelsavtalet, bör Europeiska unionen vara redo att utöka förmånerna på den inre marknaden inom dessa områden. Detta gäller särskilt tjänster där mervärde kan tillföras för båda parter. På grund av att Ukrainas åtaganden inom tjänsteområdet dessutom redan är mycket omfattande kommer FTA och tillnärmningsprocessen till regelverket att hjälpa oss att hantera gränsöverskridande hinder.
<P>
Detta avtal kommer att främja EU:s utländska direktinvesteringar i Ukraina genom att minska byråkratin, öka insynen och hjälpa exportörer och tillhandahållare av tjänster på båda sidor genom att skapa en närmare förbindelse mellan oss och jämställa våra standarder. Fler småföretag och regionala försörjningskedjor skulle leda till utökade handelsflöden och ökade personliga kontakter.
<P>
Detta är naturligtvis en utmanande och lång process, men kommissionen anser att detta avtal kommer att skapa ramverket för och incitament till att denna omvandling ska kunna ske.
<P>
Men vi får, som jag tidigare betonat, inte glömma att processen inte bara handlar om ekonomiska möjligheter. Den utgör också en del av ett mer omfattande test av Ukrainas omvandling och dess partnerskap med Europeiska unionen.
<SPEAKER ID="219" NAME="Zita Pleštinská">
för PPE-DE-gruppen. - (SK) Även om Ukrainas nuvarande inrikespolitik har försvagat landets förhandlingsposition måste den ses som en del av landets demokratiseringsprocess. EU-integration fortsätter att vara den viktigaste prioriteringen i Ukrainas utrikespolitik. Jag välkomnar betänkandet av min kollega Zbigniew Zaleski, i vilket många viktiga beståndsdelar lyfts fram och de framsteg Ukraina har gjort sedan den orangea revolutionen betonas.
<P>
Jag tror fullt och fast att utan EU:s intensiva stöd för Ukrainas anslutning till WTO skulle landet förmodligen inte ha blivit medlem i denna viktiga organisation i maj 2008. Precis som när det gällde WTO behöver Ukraina nu EU:s stöd igen.
<P>
Under det elfte mötet för den parlamentariska samarbetskommittén EU-Ukraina som ägde rum i Kiev och på Krim förra veckan blev jag ännu mer övertygad om att EU måste vara berett att stödja Ukrainas insatser både tekniskt och ekonomiskt. Å andra sidan måste Ukraina genomföra de nödvändiga reformerna, särskilt inom dess tjänstesektor samt genomföra långtgående förhandlingar med EU.
<SPEAKER ID="220" NAME="Francisco Assis" LANGUAGE="PT">
Slutandet av det avtal som vi diskuterar ger oss ett utmärkt tillfälle att upprepa hur viktiga förbindelserna mellan EU och Ukraina är på många områden.
<P>
Dessa förbindelser, som har intensifierats, bygger på ett arv av gemensamma värderingar och principer och på en upprepad önskan att stärka partnerskapet och samarbetet på institutionell nivå.
<P>
Europeiska unionen kan bara beundra det ukrainska folkets arbete för att konsolidera det demokratiska systemet, rättsstatsprincipen och en öppen ekonomi. Dessa insatser har genomförts under särskilt krävande omständigheter och detta betyder att vi till och med har ett större ansvar gentemot detta land och gentemot oss själva.
<P>
Vi är alla medvetna om att Ukraina är speciellt. Landet uppvisar, på grund av sin geografiska belägenhet och sin historia, en komplex nationell verklighet, som genomsyras av olika spänningar och som har en oerhörd betydelse på geopolitisk och geoekonomisk nivå. Det är därför som Europeiska unionen måste kämpa för att främja samarbetsformer som kan bidra i riktning mot att utveckla och stabilisera tillståndet i ett sådant viktigt land. Och detta har faktiskt också gjorts.
<P>
Det som redan har gjorts och de sunt uttryckta åsikterna som är baserade på att ett associeringsavtal sluts i en nära framtid, vilket inkluderar skapandet av ett frihandelsområde, är en stark grund för optimism. Från EU:s sida får vi inte ignorera de mål som uttryckts i många delar av det ukrainska samhället om att stärka banden med Europa. Dessa mål byggs upp runt Ukrainas önskan att vara en del av en värdegemenskap och en del av den politiska och ekonomiska organisatoriska modell som utgör grunden för Europas identitet.
<P>
Utökande av handeln, särskilt inom tjänstesektorn, har hjälpt till att fördjupa de ekonomiska förbindelserna och kan mycket väl bidra till att modernisera landet. Ukrainas anslutning till WTO, vilket förtjänade EU:s entusiastiska stöd, tillät landet att ansluta sig till det multilaterala världshandelssystemet, vilket bland annat medför att landet kan närma sig EU. Denna närmandeprocess måste intensifieras eftersom den innebär fördelar inte bara för de två parter som är direkt inblandade utan även för hela regionen.
<P>
Ukraina är en del av Europas förflutna och framtid. Vilka steg som helst, också de små, i riktning mot att betona detta förtjänar att välkomnas och stödjas.
<SPEAKER ID="221" NAME="Rebecca Harms" LANGUAGE="DE">
Fru talman! Jag vill inleda debatten från andra sidan.
<P>
Efter att Europaparlamentets delegation besökt Ukraina förra veckan är det nu mycket viktigt att betona att Ukrainas nästa steg på sin väg mot väst, den väg som leder till demokrati och integrering i Europeiska unionen, inte kommer att beslutas endast av denna kammare utan i stor utsträckning av Ukraina självt. Att ständigt och jämt stå inför nya regelbundet och årligen återkommande politiska kriser och att år efter år diskutera om det kommer att hållas nya val är inte den slags utveckling som kommer att förstärka denna integration.
<P>
Vi som ingick i den delegation som besökte Ukraina klargjorde följande: Rivalitet mellan de politiska blocken bör inte få fortsätta att dominera den politiska agendan; blocken måste i stället komma till klarhet om vilka åtgärder de vill vidta för att stabilisera landet.
<P>
Än så länge finns i stort sett inte något urval av politiska program eller något innehåll att välja bland. Detta är mycket alarmerande eftersom många ukrainska städer, vilka verkligen kämpat hårt för att uppnå en demokratisk process, nu undviker att följa Ukrainas politik. Ett sådant stort missnöje måste tas upp vid varje besök och vid varje möte med företrädare från alla ukrainska block och partier.
<SPEAKER ID="222" NAME="Andrzej Tomasz Zapałowski" LANGUAGE="PL">
Fru talman! Handelsförbindelser mellan EU-länderna och Ukraina är av stor vikt på grund av båda parters demografiska potential. Utvecklingen av dessa förbindelser är desto viktigare genom att sådana kontakter kommer att stödja det ukrainska folkets europeiska strävanden. Det finns fortfarande många olösta problem i våra bilaterala förbindelser. Ett av dessa är frågan om ett illegalt övertagande av företag av ukrainska partner. De osäkra förhållandena som råder inom Ukrainas rättskipning betyder att det kan ta många år att få tillbaka egendom. Vår partners politiska instabilitet har också en skadlig effekt på vårt utökade samarbete, och framtiden kan komma att bli än mer oförutsägbar.
<P>
Vi hoppas att de ukrainska myndigheterna kommer att göra allt de kan för att se till att Europeiska unionen kommer att angränsa till ett Ukraina som ger fulla rättsliga och politiska garantier när det gäller utvecklingen av företag och ekonomiskt samarbete, särskilt inom tjänstesektorn.
<SPEAKER ID="223" NAME="Sylwester Chruszcz" AFFILIATION="NI">
(PL) Fru talman! De politiska och ekonomiska förbindelserna med Ukraina är av stor betydelse för oss. Varje år ökar investeringarna i Ukraina och detta inkluderar en europeisk dimension. Dessa investeringar inverkar positivt på många områden - däribland för Ukrainas konsumenter - genom att öka konsumtionsnivåerna. Utländska bankers inblandning i Ukrainas banksektor utgör redan 35 procent. Tjänstesektorn är grundläggande och mycket viktig för Ukrainas ekonomi; i denna behövs ytterligare reformer och investeringar om den ska nå samma nivå som denna sektor i EU-länderna. Detsamma gäller andra områden av Ukrainas ekonomi, däribland hälso- och sjukvård och turistsektorn.
<P>
Vi måste utveckla och förstärka de ekonomiska förbindelserna mellan Ukraina och Europa. Vi måste komma ihåg att Ukraina är ett viktigt transitland för oss när det gäller energisäkerhet i Europa. Vi uppskattar också det som gjorts av Ukraina, däribland lagstiftningsåtgärder kopplade till utökandet av den ekonomiska dialogen med EU och den nyligen genomförda anslutningen till WTO.
<SPEAKER ID="224" NAME="Zdzisław Zbigniew Podkański" AFFILIATION="UEN">
(PL) Fru talman! Det förslag till lagstiftningsresolution som vi diskuterar får fullt stöd av min politiska grupp, gruppen Unionen för nationernas Europa. Ukraina är en intressant partner, framför allt på området för handel, tillhandahållande av tjänster och investeringar. Ett gott samarbete mellan EU och Ukraina är mycket viktigt, framför allt för grannländerna. Ett sådant land är Polen, som har anknytning till Ukraina genom många erfarenheter även utanför det ekonomiska området.
<P>
Ukraina har en enorm potential på turism- och fritidsområdet. Det är ett land med rika kulturella traditioner. För att Ukraina ska kunna utvecklas på rätt sätt behöver landet ny teknik och investeringar, och det måste även utveckla banksystemet och den sociala kommunikationen. Det kan EU hjälpa Ukraina med. Ukraina är också ett viktigt avsättningsområde för europeiska produkter. Det är något vi måste ha i åtanke när vi specificerar våra uppgifter och riktlinjer för hur vi ska agera i det framtida samarbetet.
<SPEAKER ID="226" NAME="Czesław Adam Siekierski" AFFILIATION="PPE-DE">
(PL) Herr talman! Ett avtal med Ukraina är en viktig händelse som kan hjälpa oss att rationalisera relationerna mellan oss. Det är en bra utgångspunkt inför formuleringen av ett associeringsavtal mellan EU och Ukraina. Först och främst skapar detta avtal en möjlighet att utveckla handelsutbytet mellan oss och att öka investeringen i ett tvåvägssystem. Ett omåttligt viktigt område för vårt samarbete är överföringen av sakkunskap på området för standarder, kvalitet och för konvergensen i vårt rättsliga och institutionella kulturarv. Ungdomsutbyten - framför allt av studenter - kan hjälpa oss att främja genomförandet av dessa uppgifter liksom utvecklingen av ett samarbete inom vetenskap, kultur och turism.
<SPEAKER ID="227" NAME="Zbigniew Krzysztof Kuźmiuk" AFFILIATION="UEN">
(PL) Herr talman! Jag vill i den här debatten uppmärksamma tre frågor som jag anser är viktiga. För det första är Ukraina en viktig partner för EU i arbetet med att diversifiera olje- och gasleveranserna. Ett avtal med Ukraina ger Europa möjlighet att säkra leveranserna av dessa energiformer från området kring Svarta havet och Kaukasus.
<P>
För det andra har Ukrainas anslutning till Världshandelsorganisationen (WTO) i maj i år skapat fler gynnsamma villkor för utvecklingen av ekonomiska relationer med detta land, framför allt när det gäller tillhandahållande av tjänster.
<P>
För det tredje behöver Ukraina slutligen viktigt ekonomiskt stöd från EU på grund av omfattande misskötsel av infrastrukturen. Stödet bör inte bara hämtas från EU:s budget, utan även i första hand från Europeiska investeringsbanken och från Europeiska banken för återuppbyggnad och utveckling.
<SPEAKER ID="228" NAME="Meglena Kuneva">
ledamot av kommissionen. - (EN) Herr talman! Jag vill än en gång tacka parlamentet på kommissionens vägnar för dessa kommenterar, för parlamentets positiva yttrande och för det snabba godkännandet av det här betänkandet.
<P>
På kort sikt hjälper det båda parter att bevara vissa viktiga ekonomiska intressen, med så litet rättsligt vakuum som möjligt, efter Ukrainas inträde i Världshandelsorganisationen.
<P>
På medellång och lång sikt är detta endast en del av den större och mycket långtgående ekonomiska integrationsprocessen som vi arbetar med inom ramen för vårt associeringsavtal med Ukraina.
<SPEAKER ID="229" NAME="Zbigniew Zaleski">
föredragande. - (EN) Fru kommissionsledamot! Serviceavtalet för sjöfarten är enormt viktigt. Vi vet alla hur viktig handelsvägen via Svarta havet och landvägstransiteringen genom Ukraina skulle kunna vara för Europa - för oss alla - men utan vårt stöd är framtiden osäker på det här området. Jag kommer nu att tala på polska.
<P>
(PL) Mina kolleger har nämnt behovet av ett nära samarbete och har betonat att Ukraina uppenbarligen tillhör Europa. De har fortsatt tala om investeringar, turism och företag. Mycket beror förstås på Ukraina självt. Det är klart. Kanske behöver det polariserade ukrainska folket framför allt nu - i dag, i morgon och under de kommande veckorna - hjälp på det ekonomiska, politiska, vetenskapliga och sociala området. Låt oss sluta att kritisera så mycket, och låt oss i stället vidta förnuftiga och konstruktiva åtgärder. Det gynnar båda parter, både Ukraina och EU. Jag vill tacka er alla så mycket för debatten och uppmana er att stödja detta betänkande.
<SPEAKER ID="231" NAME="Talmannen">
Debatten är härmed avslutad.
<P>
Omröstningen kommer att äga rum i morgon.
<P>
Skriftliga förklaringar (artikel 142)
<SPEAKER ID="232" NAME="Bernard Wojciechowski  " AFFILIATION="IND/DEM">
skriftlig. - (EN) Servicesektorn är oumbärlig för näringslivet i EU och Ukraina. Ukraina verkar vara tvunget att reformera sin energisektor för att kunna maximera produktionen och förbättra kvaliteten och säkerhetsnormerna. De kortsiktiga övergångssvårigheterna bör därför leda till en moderniserad servicemarknad med ökad insyn. Å andra sidan bör vi inte glömma bort att bekämpa korruptionen som är så omfattande i Ukraina.
<P>
EU måste vara berett att stödja Ukrainas insatser, men Ukraina måste även bidra med sin del av inhemska reformer. Det finns ett antal frågor som vi som representanter för EU bör diskutera: 1) stärka energisäkerheten i Ukraina och EU:s medlemsstater, 2) säkerställa en ökad energieffektivitet, 3) återuppbygga och modernisera värmeenergisektorn och minska dess negativa effekter på miljön, 4) öka regleringen av produktionskapaciteter och 5) säkerställa en större konsumtionsandel av förnybar energi. Allt detta bör finnas på en öppen och insynsvänlig energimarknad. Vi klarar inte fler monopol i sådana viktiga sektorer.
