<CHAPTER ID="019">
Ändring av "enda förordningen om de gemensamma organisationerna av marknaden" (debatt)
<SPEAKER ID="399" NAME="Talmannen">
Nästa punkt är betänkandet av Neil Parish, för utskottet för jordbruk och landsbygdens utveckling, om ändringen av ”enda förordningen om de gemensamma organisationerna av marknaden” - C6-0314/2008 -.
<SPEAKER ID="400" NAME="Neil Parish" LANGUAGE="EN">
Fru talman! I kväll talar vi om den gemensamma marknadsorganisationen för vin. Vi är faktiskt mycket positiva till idén att alla gemensamma marknadsorganisationer ska slås ihop till en enda. Vi är emellertid angelägna om att man ska kunna hitta exakt var kapitlen om vin finns, att man ska kunna få tillgång till dem på ett bra sätt och att man, när vi eller medlemsstaterna i framtiden ska hantera vinfrågor, inte behöver ta upp alla de omkring 20 kapitlen som ingår i den enda förordningen om de gemensamma organisationerna av marknaden på bordet.
<P>
Vi har nu haft många möten med kommissionen för att få försäkringar om detta. Ni står förmodligen just i begrepp att slå ihop alla dessa gemensamma marknadsorganisationer. Vi vill ha försäkringar om att vi kommer att kunna hitta den information som vi behöver. Branschen själv är naturligtvis också angelägen om att den ska kunna hitta reglerna i den enda förordningen om de gemensamma organisationerna av marknaden.
<P>
Det råder ingen tvekan om att kommissionen menar att detta kommer att leda till mindre byråkrati. Detta välkomnar vi, men vi vill ha försäkringar om att så verkligen sker. Vi har fått veta att de tekniska organisationer som ger kommissionen information om vin kommer att vara desamma som tidigare, men att detta nu ska ske inom ramen för den enda förordningen om de gemensamma organisationerna av marknaden. Förutsatt att så är fallet och att vi i framtiden faktiskt kommer att kunna gå in i ett datoriserat system och få fram alla reglerna så välkomnar vi detta förslag. Men vi måste till syvende och sist få försäkringar om att detta verkligen kommer att få positiva effekter för hela branschen.
<P>
Jag tror att flera ledamöter här i kväll kommer att efterlysa sådana försäkringar från kommissionen. Vi ser fram emot att kommissionen ger oss dessa svar. Jag tror faktiskt att minskad byråkrati i kommissionen och i EU är framtiden. Vad vi nu behöver är dessa försäkringar. Jag välkomnar den enda förordningen om de gemensamma organisationerna av marknaden. Andra ledamöter kommer säkert ha synpunkter att framföra. Vad som står helt klart är att vi måste rösta om detta nu så att parlamentet kan avge sitt yttrande och kommissionen gå vidare och avsluta detta. Det är därför min rekommendation till parlamentet.
<SPEAKER ID="401" NAME="Janez Potočnik" LANGUAGE="EN">
Fru talman! Låt mig först och främst tacka föredraganden och ordföranden i utskottet för jordbruk och landsbygdens utveckling, Neil Parish, och ledamöterna i jordbruksutskottet för detta betänkande.
<P>
Jag skulle kunna vara mycket kortfattad och bara ge er försäkringar, men jag måste gå igenom mina talepunkter.
<P>
Vi har arbetat mycket hårt med att förenkla den gemensamma jordbrukspolitiken (GJP). En av hörnstenarna i detta arbete är inrättandet av den enda gemensamma marknadsorganisationen som omfattar alla jordbrukssektorer. Den gör det möjligt att rationalisera lagstiftningen för alla sektorer, men samtidigt ta hänsyn till vissa produkters särskilda egenskaper. Den har dessutom lett till att volymen av GJP-lagstiftning har minskat betydligt.
<P>
Syftet med detta kommissionsförslag är att fullborda den enda gemensamma marknadsorganisationen genom att även integrera vinsektorn. Utan vin är den enda gemensamma marknadsorganisationen helt enkelt inte fullständig. Det skulle vara att sluta halvvägs genom processen och många av projektets positiva effekter skulle gå förlorade.
<P>
Det har alltid varit vår avsikt att vin ska ingå. Det var utgångspunkten när både det ursprungliga förslaget om en enda gemensam marknadsorganisation och den senaste vinreformen utarbetades och antogs. Jag kan med glädje konstatera att Europaparlamentet alltid har gett sitt fulla stöd till projektet att skapa en enda gemensam marknadsorganisation och till att även frukt och grönsaker och vin integreras efter reformerna inom dessa sektorer.
<P>
Den enda gemensamma marknadsorganisationen, och dess förvaltningskommitté, har fungerat mycket bra för andra sektorer och det har inte förekommit någon särskild kritik mot den.
<P>
Förslaget om integrering kan vid första anblicken verka komplicerat. Men detta ligger i lagändringars själva natur. Efter införlivandet kommer konsoliderade versioner av den enda förordningen om de gemensamma organisationerna av marknaden att bli tillgängliga som tydligt visar vinföreskrifterna.
<P>
Införlivandet med den enda förordningen om de gemensamma organisationerna av marknaden kommer inte att leda till några större förändringar av den politik som fastställdes i samband med vinreformen. Min kollega Mariann Fischer Boels avdelningar kommer att arbeta hårt tillsammans med Europaparlamentet och rådet för att se till att så blir fallet. Vi lyckades mycket bra med detta i samband med integreringen av den lika komplicerade frukt- och grönsakssektorn.
<P>
Jag ber er därför att hjälpa kommissionen, att hjälpa min kollega, att fortsätta hennes och vårt förenklingsarbete och avge ett positivt yttrande om detta förslag.
<SPEAKER ID="402" NAME="Christa Klaß" LANGUAGE="DE">
Fru talman, herr kommissionsledamot! Jag måste säga att jag är besviken över ert anförande eftersom utgångspunkten för våra diskussioner med kommissionen har varit just det som Neil Parish talade om.
<P>
Jag hade hoppats på något mer konkret än ständiga upprepningar om att det kommer att bli enklare. Det kommer inte att bli enklare. En gemensam marknadsorganisation för vin blir den 21:a marknadsorganisationen i en lång rad. Målet att göra saker och ting enklare genom att minska byråkratin är inte något som jag eller Europas vinodlare känner igen. I framtiden kommer alla som vill ta reda på något om vinsektorn att vara tvungna att leta igenom en lång förordning om den gemensamma marknadsorganisationen för alla jordbruksprodukter, som tidigare omfattade 204 artiklar och en dubbelt så lång bilaga, för att hitta alla punkter som rör vin, utspridda över 98 artiklar med 21 rubriker och 10 åtföljande bilagor.
<P>
Detta innebär inte mindre byråkrati, herr kommissionsledamot. Detta är ren och skär byråkrati. Jag uppmanar kommissionen att åtminstone förenkla den praktiska tillämpningen eftersom detta låter sig göras. Jag har av yngre kolleger, däribland Anja Weisgerber, fått veta att detta måste vara möjligt. Kan kommissionen vara snäll och överväga detta? En praktisk förenkling skulle till exempel vara ett sökverktyg på kommissionens webbplats så att människor kan ladda ned och skriva ut bara de delar av den gemensamma marknadsorganisationen som är relevanta för just deras jordbruksprodukter. Varken vinodlare eller mjölkproducenter är intresserade av de särskilda reglerna om frukt och grönsaker eller hampa, eller vice versa.
<P>
Vi måste dra nytta av den här typen av tekniska möjligheter för att uppnå förenklingar. När en ändring i framtiden görs inom ett jordbruksområde finns det en risk att ändringar även kommer att göras inom ett annat område. När en ändring görs inom mjölksektorn och den enda förordningen om de gemensamma organisationerna av marknaden därför ändras, kommer alla jordbrukare och vinodlare alltså vara tvungna att se till att en ändring inte snabbt har drivits igenom inom deras område.
<P>
Fru talman! Jag vill ställa två konkreta frågor.
<P>
Herr kommissionsledamot! Vem kommer i framtiden övervaka ...?
<P>
(Talmannen avbröt talaren.)
<SPEAKER ID="403" NAME="Rosa Miguélez Ramos" LANGUAGE="ES">
Fru talman! Vi har haft den enda förordningen om de gemensamma organisationerna av marknaden sedan december 2006. Kommissionen beskriver den som ett viktigt led i planerna för att rationalisera och förenkla den gemensamma jordbrukspolitiken.
<P>
En del människor, däribland jag, anser att detta är ett mycket diskutabelt påstående. Jag tror emellertid inte att det här är rätt tid eller plats. Vi höll en debatt då, men trots att denna förordning bara har varit i kraft i ett par månader ska vi nu rösta om en ändring av den.
<P>
Idag lägger vi till ytterligare sidor genom att införliva förordning (EG) nr 479/2008 om den gemensamma organisationen av marknaden för vin. Denna förordning upphävs genom föreliggande förslag och hela innehållet integreras i den enda förordningen om de gemensamma organisationerna av marknaden.
<P>
Denna sektor har förmedlat sin oro till oss - även till mig - över att artiklarna om den gemensamma organisationen av vinmarknaden ska bli utspridda över de olika kapitlen i den enda förordningen om de gemensamma organisationerna av marknaden och över att detta riskerar att försvaga denna produkts särart.
<P>
Vi anser att införlivandet faktiskt är oundvikligt och vi har alla fått möjlighet att läsa kommissionsledamotens skrivelse till ordföranden i utskottet för jordbruk och landsbygdens utveckling, Neil Parish, i vilket han försäkrades om att reglerna inom denna sektor inte kommer att ändras i grunden genom denna lagstiftningsåtgärd. Det handlar om ett rent tekniskt införlivande som inte på något sätt påverkar innehållet.
<P>
Även om jag förstår och delar några av farhågorna måste jag därför stödja Neil Parishs betänkande.
<SPEAKER ID="404" NAME="Vladimír Železný" LANGUAGE="CS">
Fru talman! Det vi röstar för här är en bestämmelse som innebär att lagstiftningen om vinodling införlivas med bestämmelserna om den gemensamma organisationen av jordbruket enligt en saltströarprincip. Vinlagstiftningen ska alltså, trots sin i grunden specialiserade karaktär, spridas ut på måfå bland lamm, spannmål, getter, frukt och grönsaker. Den tjeckiska vinodlarföreningen har påpekat att det kommer att bli svårt för en liten producent från södra Morava som producerar omkring 2 000 liter vin att få grepp om den enorma, ogenomträngliga och utspridda lagstiftning som är tillämplig på hans vin. Jag har fått förfrågningar om hjälp inte bara från vår vinodlarförening med 20 000 medlemmar, utan också från vinodlarföreningarna i Spanien, Frankrike, Italien och Tyskland som är med i AREV (Assembly of European Wine Regions). Kommissionen har emellertid varit dumdristig nog att blunda för detta. GD Jordbruk och landsbygdsutveckling har hävdat att man inget visste och att vinodlarna var nöjda. Och när kommissionsledamot Mariann Boel nu har medgett att vinodlarna inte är nöjda så säger hon att inget kan göras. Men något kan faktiskt göras eftersom vi är ett parlament. Låt oss antingen skapa ett transparent kapitel för vin inom jordbrukslagstiftningen eller förkasta betänkandet. Vi får inte låta arroganta tjänstemän försvåra tillvaron för vinodlare som med sina skatter bidrar till att betala dessa tjänstemäns löner.
<SPEAKER ID="405" NAME="Esther Herranz García" AFFILIATION="PPE-DE">
(ES) Fru talman! Europeiska kommissionen har lagt fram denna ändring av den enda förordningen om de gemensamma organisationerna av marknaden och hävdar att vin därmed ska ingå i ett nytt sammanhang, vilket påstås undvika pappersexercis och byråkrati.
<P>
Producenterna menar dock att detta kommer att leda till ökad förvirring. De är oroade över bristen på rättssäkerhet och över att det kommer att ändra själva grunden för den gemensamma marknadsorganisationen för vin (enligt lagen kan i själva verket inga ändringar göras utan att passera parlamentet, om än bara för samråd).
<P>
Det måste hur som helst slås fast att den gemensamma organisationen av vinmarknaden är mer än en gemensam marknadsorganisation. Den omfattar andra krav, t.ex. märkning. Om mjölk inte är detsamma som grönsaker och grönsaker inte är detsamma som spannmål och spannmål helt klart inte är detsamma som vin - varför slår vi då ihop dem som om de på något sätt hänger ihop?
<P>
Jag anser att detta förslag har en del tekniska brister som alltså har fördömts av producenterna. Jag undrar vad som händer om ett förslag läggs fram om ändring av en viss del av den enda förordningen om de gemensamma organisationerna av marknaden. Skulle det innebära att det är fritt fram att ändra andra sektorer också? Skulle ändringar kunna göras inom en sektor utan att vi inser det? Skulle det vara fritt fram att ändra varenda sektor som ingår?
<P>
Jag anser att vi inte kan ge Europeiska kommissionen vårt förtroende om inte kommissionen för det första garanterar att det kommer att finnas en sökmotor - som Christa Klaß begärde - som gör att producenterna kan leta igenom förordningen säkert, snabbt och förtroendefullt, och om inte kommissionen för det andra garanterar rättssäkerhet, så att man inte öppnar dörren eller låter dörren ständigt stå öppen för ändringar av alla gemensamma marknadsorganisationer som ingår.
<P>
Med detta förslag presenterar Europeiska kommissionen ett fait accompli, men de kan inte säga att vi inte varnade dem för att detta kunde vara ett misstag och att det inte alls skulle leda till mindre pappersexercis och byråkrati, utan tvärtom skapa mer pappersexercis och byråkrati och även mer rättslig osäkerhet, vilket är det som oroar producenterna mest.
<SPEAKER ID="406" NAME="Astrid Lulling" AFFILIATION="PPE-DE">
(FR) Fru talman! Med förenkling som förevändning försöker Europeiska kommissionen envetet driva igenom att alla gemensamma marknadsorganisationer för alla produkter - allt ifrån vete, kycklingar, frukt och grönsaker till tobak - ska ingå i en enda gemensam marknadsorganisation. Resultatet är en flera hundra sidor lång lunta i vilken man förgäves kan leta efter den information som man behöver.
<P>
Det har redan påpekats att vinsektorn på grund av sina ytterst specifika krav har omfattats av en mycket detaljerad lagstiftning som skiljer sig från lagstiftningen om andra produkter och garanterar tydlighet och transparens. Det var därför underförstått att vin även i fortsättningen skulle ha en separat gemensam marknadsorganisation.
<P>
Idag verkar den gemensamma marknadsorganisationen för vin dock ha uppslukats av denna större volym. Kommissionen vill inte släppa detta, eftersom vin och vinprodukter är det sista som står utanför det virrvarr som är den enda gemensamma marknadsorganistionen. Fru talman! Om det är juridiskt omöjligt att ta ett steg tillbaka och om vi måste gå med på detta av skäl som inte helt rimliga så vill jag åtminstone att man beaktar Christa Klaßs förslag.
<SPEAKER ID="407" NAME="Mairead McGuinness" AFFILIATION="PPE-DE">
(EN) Fru talman! Det här tar inte mer än en minut för eftersom jag är från Irland har jag inte uppvaktats av vinproducenterna.
<P>
Jag tror att det finns en utbredd oro över att så många olika sektorer buntas ihop i en enda gemensam marknadsorganisation. Vi kommer egentligen inte att få veta om det fungerar förrän det är ett faktum. Jag ska därför lyssna till synpunkterna från dem som vet mer om vinsektorn, men inser samtidigt att vi faktiskt måste gå vidare med denna process. Jag hoppas att vi kan få bättre försäkringar från kommissionen för vi måste faktiskt vara lyhörda för producenternas oro.
<SPEAKER ID="408" NAME="Czesław Adam Siekierski" AFFILIATION="PPE-DE">
(PL) Fru talman! Vi inkluderar bestämmelserna om vinmarknaden i en allmän förordning som omfattar alla marknader och som redan har antagits. Kommer detta att vara bättre för vinproducenterna? Låt oss hoppas att det verkligen kommer att förenkla och minska den nuvarande administrativa bördan för jordbrukare.
<P>
Syftet med den hälsokontroll av den gemensamma jordbrukspolitiken som antas idag är även att begränsa kontrollerna och minska den administrativa bördan för jordbrukare. Att förordningarna om mycket specifika marknader slogs ihop till en enda förordning var också omstritt, men godkändes. Det tål att tänkas på om vi verkligen måste inkludera vinmarknaden, eftersom det är en mycket specifik marknad som fungerar enligt en egen mall i fråga om produktion, bearbetning och traditioner.
<SPEAKER ID="409" NAME="Christa Klaß" AFFILIATION="PPE-DE">
(DE) Fru talman! Ni har precis stängt av min mikrofon så jag använder mig därför av förfarandet ”fånga talmannens blick” för att omformulera mina frågor.
<P>
Jag ville närmare bestämt fråga kommissionen vem som i framtiden kommer att kontrollera den befintliga lagstiftningen när den gemensamma marknadsorganisationen ändras, och vem som kommer att se till att inga ändringar drivs igenom på andra områden, t.ex. inom vinsektorn när vi talar om mjölk?
<P>
Min andra konkreta fråga är följande: Kan kommissionen införa den teknik som krävs för att förenkla hanteringen av systemet, på Internet eller i en portal, så att användarna kan komma åt varje marknadsområde separat, t.ex. vin, mjölk, frukt och grönsaker?
<P>
Det var mina frågor. Tack, fru talman!
<SPEAKER ID="410" NAME="James Nicholson" AFFILIATION="PPE-DE">
(EN) Fru talman! Vi är alla väl medvetna om att införandet av den enda gemensamma marknadsorganisationen är ett försök att göra lagstiftningen om den gemensamma jordbrukspolitiken tydligare, mer rationell och enklare. De flesta sektorer har redan framgångsrikt införlivats i den enda gemensamma marknadsorganisationen.
<P>
I likhet med Mairead McGuinness kommer inte heller jag från trakter där man odlar vin så jag får vara mycket försiktig med vad jag säger - tack, fru Lulling. Jag ställer mig bakom Neil Parishs åsikt att vinsektorn nu bör inkluderas i ändringen och även om jag förstår de farhågor som några av mina kolleger har uttryckt tycker jag att vårt mål måste vara att fullfölja denna tekniska process, som i slutändan kommer att innebära mindre byråkrati för jordbrukarna. Detta måste vara en god sak. För vinodlande jordbrukare blir det när allt kommer omkring en bonus.
<SPEAKER ID="411" NAME="Janez Potočnik" LANGUAGE="EN">
Fru talman! Låt mig först tacka alla som har deltagit i debatten.
<P>
Jag vill upprepa hur viktigt detta förslag är för att förenkla den gemensamma jordbrukspolitiken.
<P>
De farhågor som ni tar upp verkar vara ungefär desamma som de ni uttryckte när projektet med en enda gemensam marknadsorganisation inleddes. Jag tycker dock att erfarenheterna borde inge ganska stor tillförsikt. Den enda gemensamma marknadsorganisationen fungerar idag mycket bra.
<P>
För att vara helt uppriktig: den gemensamma marknadsorganisationen för vin var aldrig enkel. Tvärtom. Det vi föreslår skulle i själva verket bidra till ökad tydlighet och trovärdighet - i den mån det låter sig göras, naturligtvis - med utgångspunkt i den mycket komplicerade befintliga texten om själva vinreformen.
<P>
Vinreformen kommer inte att ändras på några väsentliga punkter. Det handlar om tekniska - och bara tekniska - justeringar. Det kommer att finnas separata kapitel. Det kommer att finnas frågor som är unika för vinsektorn och som kommer att behållas oförändrade på lämplig plats i den enda förordningen om de gemensamma organisationerna av marknaden, t.ex. frågor om produktionspotential, stödprogram, ursprungsbeteckningar, geografiska beteckningar, traditionella termer, märkning, förpackningar och oenologisk praxis. Men det kommer naturligtvis också att finnas frågor som är gemensamma för vinsektorn och andra sektorer, t.ex. handel med tredjeländer eller statligt stöd, som kommer att behandlas i en enda enkel föreskrift.
<P>
Låt mig även ta upp den möjlighet att använda våra sökmotorer som nämndes. Det finns en sökmotor i EUR-Lex som gör det möjligt att få fram alla föreskrifter i den enda förordningen om de gemensamma organisationerna av marknaden som innehåller ordet ”vin”. Rent tekniskt är det i nuläget naturligtvis ännu inte möjligt att tillhandahålla en samlad elektronisk version av alla vinbestämmelser genom att göra ett utdrag ur den konsoliderade enda förordningen om de gemensamma organisationerna av marknaden. Men det bör förstås vara möjligt när allt är klart.
<P>
Med anledning av parlamentsledamöternas frågor bör jag även nämna att det inte finns någon risk att vinfrågorna påverkas av reformer inom de andra sektorerna. Detta är i praktiken helt enkelt inte en realistisk möjlighet. Det är svårt att se varför ett förslag om exempelvis mjölksektorn skulle uppmärksammas av dem som utformar politiken inom vinsektorn. Rent juridiskt innebär integreringen i en enda förordning hur som helst inte någon förändring. Det som skulle spela roll är innehållet i eventuella ändringsförslag, inte inom vilket regelverk de läggs fram.
<P>
Jag tror avslutningsvis att vi måste ta det sista steget för att fullborda den enda gemensamma marknadsorganisationen. Jag vill därför understryka att kommissionen är mycket starkt besluten att göra detta. Men det handlar verkligen om förenkling, det handlar verkligen om tydlighet, det är allt.
<SPEAKER ID="412" NAME="Neil Parish" LANGUAGE="EN">
Fru talman! Man vet inte förrän man har provat, heter det ju. Vi ser därför fram emot att kommissionen verkligen uppfyller sina löften, för vi måste ha detta i elektronisk form så att vi i framtiden kan komma åt det.
<P>
Kommissionen lovar att man ska samla allt i den enda gemensamma marknadsorganisationen och därmed minska byråkratin - men att vi när vi vill kommer att kunna ta fram vinbestämmelserna utan att på samma gång få fram mjölkbestämmelserna. Vi har fått alla dessa försäkringar här i kväll och de flesta av oss kommer att rösta ja imorgon eftersom vi har fått dessa försäkringar. Sedan ser vi - som jag sa - fram emot att se vad som händer. Vi godtar kommissionens försäkringar i samma anda som de har getts här i kväll och ser fram emot att i framtiden tillsammans arbeta med dessa gemensamma marknadsorganisationer - eller rättare sagt med den enda gemensamma marknadsorganisationen.
<SPEAKER ID="413" NAME="Talmannen">
Debatten är härmed avslutad.
<P>
Omröstningen kommer att äga rum torsdagen den 20 november 2008.
