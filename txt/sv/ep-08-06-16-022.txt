<CHAPTER ID="022">
1 juli 2008, Europeiska tullunionen 40 år
<SPEAKER ID="140" NAME="Talmannen">
Nästa punkt är kommissionens uttalande om firandet med anledning av tullunionens 40-årsjubileum den 1 juli 2008.
<SPEAKER ID="141" NAME="László Kovács">
ledamot av kommissionen. - (EN) Herr talman! När vi talar om internationell handel eller europeisk integration måste vi tänka på tullen som vid EU:s yttre gränser ansvarar för den korrekta administrationen av alla åtgärder för att ta itu med den dubbla utmaning som tullen står inför idag: att underlätta handeln och samtidigt skydda EU:s medborgare och miljön.
<P>
Under de senaste 40 åren har EU:s tullmyndigheter gjort sitt bästa för att arbeta effektivt tillsammans som en gemensam myndighet. Det har ofta varit den avantgardistiska delen av den europeiska integrationen. Det är verkligen häpnadsväckande att en politik som inte särskilt ofta hamnar på förstasidorna ändå har lyckats spela en banbrytande roll när det gäller att öppna upp nya vägar för både den ekonomiska utvecklingen och integrationen i gemenskapen.
<P>
Idag spelar tullen fortfarande en viktig och svår roll som allmänheten tyvärr inte värderar lika högt som den borde. Tullens korrekta arbete är dock en förutsättning för att den inre marknaden och den fria rörligheten för varor, personer, kapital och tjänster ska fungera väl. Tullens insatser berör själva kärnan i gemenskapens arbete och påverkar våra medborgares dagliga liv, ofta utan att människor inser det.
<P>
För att öka medborgarnas medvetenhet om tullens viktiga roll har jag lanserat en informationskampanj över hela EU med anledning av tullunionens 40-årsjubileum. Medlemsstaternas tullmyndigheter har ställt sig bakom den idén.
<P>
Förra veckan besökte jag tre stora införselorter för varor vid EU:s yttre gränser - Rotterdams hamn, Frankfurts flygplats och gränsövergången vid Röszke på gränsen mellan Ungern och Serbien - för att belysa våra tulltjänstemäns dagliga arbete och stora motivation. Om detta handlar ett nyhetspaket som medierna nu har tillgång till för att informera allmänheten de kommande månaderna.
<P>
För att återgå till huvudfrågorna måste tullmyndigheterna idag uppfylla fem strategiska mål.
<P>
Det första är att skydda gemenskapens och medlemsländernas ekonomiska intressen. 2007 överfördes totalt 16,6 miljarder euro i tullavgifter till EU:s budget, vilket utgör 16 procent av gemenskapens budget.
<P>
Det andra är att underlätta den lagliga handeln och att främja de europeiska företagens konkurrenskraft. Moderniseringen av gemenskapens tullkodex och införandet av e-tull är två sätt att uppnå detta. Det senaste konkreta resultatet var införandet av begreppet godkänd ekonomisk aktör den 1 januari 2008.
<P>
Det tredje är att skydda våra medborgare mot terrorism, droger och förfalskade och piratkopierade varor, som till och med kan äventyra deras liv och hälsa, genom att kontrollera de försörjningskedjor som används för den internationella rörligheten för varor.
<P>
Det fjärde är att upprätthålla, utveckla och förbättra samarbetet mellan medlemsstaternas tullmyndigheter, mellan tullmyndigheter och andra statliga brottsbekämpningsorgan och dessutom mellan tullmyndigheter och näringsliv.
<P>
Det femte är samarbetet mellan EU och tredjeländer - samarbete med andra länder som är måltavlor för förfalskade varor och terrorism, till exempel Förenta staterna.
<P>
Vår strategi bygger på informationsutbyte, samarbete inom riskanalys och riskhantering och ömsesidigt erkännande av säkerhetsstandarder, upptäckter vid säkerhetskontroller och Customs-Trade Partnership. Det bygger dock även på samarbete med de förfalskade och piratkopierade varornas ursprungsländer, till exempel Kina, varifrån 60 procent av de förfalskade varorna kommer. 2005 undertecknade vi ett avtal om tullsamarbete och inrättade en gemensam tullsamarbetskommitté som sammanträder årligen. Förra året lanserade vi ett pilotprojekt om smarta och säkra handelsvägar mellan EU:s och Kinas hamnar och nyligen började vi utveckla ett åtgärdsprogram som ska undertecknas vid toppmötet mellan EU och Kina i december. Vi måste inrätta ett liknande samarbete med andra länder som Indien, Turkiet, Förenade arabemiraten med flera.
<P>
Sedan 1993 kan en försändelse skickas runt till alla övriga medlemsstater när den väl har godkänts av en nationell tullmyndighet. Det innebär att tullen har en enda chans att kontrollera varorna och slå till mot illegal handel. Det leder till att tullunionen är lika stark som dess svagaste länk. Med det menar jag att det vore oerhört lätt för handlarna att se var kontrollerna inte är lika noggranna eller stränga och skicka de illegala försändelserna dit. Det understryker vilket ansvar tullmyndigheterna i medlemsstaterna har för de yttre gränserna.
<P>
Mot bakgrund av den ständigt ökande internationella handeln och ansvaret för att bekämpa förfalskning gör tullen fortfarande omfattande insatser. Jag ska ge er några siffror för att visa hur stor arbetsbördan var 2007. Man behandlade 183 miljoner tulldeklarationer, vilket innebär runt 5,5 tulldeklarationer per sekund. Man hanterade 1 545 miljoner ton gods som transporterades med fartyg och 3 miljoner ton gods som transporterades med flyg. I 43 fall hittade man och beslagtog förfalskade varor, vilket uppgick till 79 miljoner förfalskade och piratkopierade produkter, och siffrorna stiger.
<P>
Vi kommer endast att kunna möta den dubbla utmaning som tullmyndigheterna står inför om vi ser över våra arbetsmetoder. Det innebär till exempel att ersätta det nuvarande transaktionsbaserade perspektivet på tullens formaliteter och kontroller med ett systembaserat perspektiv som är inriktat på de ekonomiska aktörernas interna kontrollsystem och försörjningskedjor.
<P>
Det innebär naturligtvis inte att vi ska sluta kontrollera enskilda laster utan att vi ska basera dessa kontroller på riskanalyser. Ett sådant nytt perspektiv innebär nya arbets- och kontrollmetoder och en gemensam riskhanteringsstrategi för alla EU:s tulltjänster. Det kommer också att utgöra en plattform för samarbetet med medlemsstaterna om vilken operativ struktur som är lämpligast att inrätta i framtiden för att tullunionen ska fungera effektivt.
<P>
Nya arbetsmetoder innebär också att alla nationella tullmyndigheter har utbildning, kompetens och resurser för att upprätthålla och öka sin effektivitet och ändamålsenlighet.
<P>
För att nå dessa mål har kommissionen i sitt meddelande om en strategi för vidareutveckling av tullunionen föreslagit att det utarbetas en strategisk plan. Denna långsiktiga planering skulle ge de nationella myndigheterna möjlighet att på förhand beräkna vad de behöver för resurser, utbildning och utrustning så att utvecklingen kan ske synkroniserat och harmoniserat i alla de 27 medlemsstaterna. Denna permanenta kommunikationskanal kommer också att bidra till att se till att de nya åtgärderna genomförs samtidigt.
<P>
Inför 40-årsjubileumet av tullunionen ber jag om ert politiska stöd för kommissionens initiativ till en strategi för vidareutveckling av tullunionen. Det gläder mig att man i den resolution som det ska röstas om på torsdag har tagit hänsyn till de flesta av kommissionens idéer för att vidareutveckla tullunionen genom att fördjupa samarbetet, höja säkerheten och öka tullens effektivitet, ändamålsenlighet och resultat till förmån för den inre marknaden.
<P>
Jag vill inte avsluta detta uttalande utan att tacka Europaparlamentet för allt stöd till tullen genom åren.
<SPEAKER ID="142" NAME="Malcolm Harbour">
för PPE-DE-gruppen. - (EN) Herr talman! Först av allt vill jag på min grupps vägnar gratulera kommissionsledamoten till hans ledarskap för tullfunktionen inom kommissionen. Jag vill också säga att vi i kväll har en mycket viktig möjlighet att vid detta 40-årsjubileum inte bara värdesätta, som han säger, kommissionens och alla medlemsstaternas tullmyndigheters stora prestationer, utan också blicka framåt. Jag vill bara försäkra honom om att vi på den här sidan av parlamentet verkligen kommer att ge den strategi som han talar om vårt fulla stöd. Ni kommer i resolutionen att kunna se att vi också särskilt har uppmanat medlemsstaterna att uttala sitt stöd för den och att avsätta de resurser som behövs för detta mycket viktiga projekt.
<P>
Som han sa i sitt anförande är tullen den myndighet vars tjänster i stor utsträckning är den inre marknadens dolda hjältar, men de är verkligen inte bortglömda i utskottet för den inre marknaden och konsumentskydd. Som han vet har vi intresserat oss särskilt för dokumenten, men inte nog med det. Precis som han har gjort den senaste veckan har vi under våra uppdrag runt om i EU och nu även längre bort, framförallt i Kina nyligen, regelbundet besökt tullmyndigheter för att få en känsla för vilka prioriteringar de gör och vilka problem de står inför i praktiken. Vi är mycket engagerade i det.
<P>
Jag vill idag bara ta upp ett par saker som vi måste göra. Jag anser att en av de uppgifter vi måste ta oss an tillsammans är att få företagen att samarbeta mycket mer med tullen när det gäller att ta itu med förfalskade och olagliga produkter. Tullen behöver information för att kunna stoppa försändelser. De behöver underrättelser. Jag tycker att företagen inte är tillräckligt medvetna om hur viktigt det är att lämna sådan information.
<P>
För det andra måste vi, med tanke på den ökande handeln, särskilt från länder som Kina, verkligen be medlemsstaterna att noga undersöka om de har tillräckligt med resurser för att hantera de mycket stora mängder varor som förs in och för att kontrollera och ta itu med förfalskningar och produkter som förs in i strid med tullens regler. Tack så mycket, herr kommissionsledamot, för allt som ni gör på området.
<SPEAKER ID="143" NAME="Evelyne Gebhardt">
för PSE-gruppen. - (DE) Herr talman! Eftersom vi är medvetna om att allmänheten blir alltmer skeptisk till EU är det särskilt viktigt att vi firar den här typen av symboliska dagar och tullunionens 40-årsjubileum är naturligtvis en högtidsdag. Herr kommissionsledamot! Som ni själv sa är den värd att uppmärksammas eftersom det för fyrtio år sedan togs stora steg mot integration när grunderna lades för den inre marknaden och för den fria rörligheten för personer, varor och tjänster. Jag anser att det är viktigt att vi fortsätter att berätta och tydligt visa för människor vilken nytta de har av EU och vad vi på den tiden åstadkom för att göra det möjligt.
<P>
Därför kommer jag att fortsätta att tala varmt om den händelsen eftersom det var en riktigt bra sak. Det arbete som ni nämnde att ni gör tillsammans med Kina och andra länder utanför EU är också viktigt för vår ekonomi och för EU:s konsumenter, eftersom vi naturligtvis vill ha säkra produkter och tjänster som vi kan utveckla. Det är mycket viktigt. I de senaste direktiven som vi utarbetade för tullunionen lagstiftade vi även för modern teknologi och införde det elektroniska tullsystemet. Jag anser att det visar vägen framåt. Om vi kan lyfta fram sådana positiva aspekter av EU:s politik och göra människor medvetna om vilken nytta de har av EU kommer vi att kunna börja återskapa allmänhetens förtroende för EU. Det bör vi göra tillsammans. Jag vill uppriktigt tacka er, herr kommissionsledamot, för ert arbete i kommissionen med den här frågan.
<SPEAKER ID="144" NAME="Janelly Fourtou">
för ALDE-gruppen. - (FR) Herr talman, herr kommissionsledamot, mina damer och herrar! Vid en tidpunkt då EU står inför svårigheter med ökande tvivel och minskande entusiasm ska vi fira en obestridlig framgång, tullunionens 40-årsjubileum.
<P>
Mellan 1968 och 2008 har tullen varit en förebild för sin rådighet och anpassbarhet. Ni kanske kommer ihåg när gränskontrollerna mellan medlemsstaterna slopades 1993. Tullmyndigheterna lyckades omplacera sin arbetskraft och göra det på ett modernt sätt. De har en komplicerad roll att spela eftersom de måste möta globala utmaningar. Samtidigt som de måste se till att EU och dess medborgare är säkra och att logistikkedjan är säker måste de också bibehålla rätt balans mellan att ha kontroller och att underlätta laglig handel för att öka EU:s konkurrenskraft.
<P>
För att lyckas med den uppgiften gjorde tullen en genomgripande omställning tack vare en ny tullkodex som är både enklare och mer omfattande till följd av ny teknik som kommer att innebära en papperslös förvaltning och till följd av samarbete. Detta samarbete som tullunionen bygger på måste i lika stor utsträckning tillämpas på internationella organ såsom Världshandelsorganisationen och Världstullorganisationen som på de nya förvaltningarna och industrierna.
<P>
Resultatet av samarbetet visar sig särskilt i beslagen av förfalskade varor. Tyvärr finns det gränser för det internationella samarbetet och för närvarande kan vi bara beklaga att Förenta staternas kongress ensidigt har beslutat att kontrollera 100 procent av all containerlast i EU:s hamnar.
<P>
Tullen behöver vårt stöd för att inleda realistiska samtal. Vi måste noga lyssna på de initiativ som har presenterats i strategin för den framtida tullunionen och vara beredda att stödja åtgärder för att göra dem ännu effektivare, särskilt när det gäller att bekämpa förfalskning och organiserad brottslighet.
<P>
(Talmannen avbröt talaren.)
<SPEAKER ID="145" NAME="Andreas Schwab" AFFILIATION="PPE-DE">
(DE) Herr talman, herr kommissionsledamot, mina damer och herrar! Som Evelyne Gebhardt nämnde innebär firandet av tullunionens 40-årsjubileum att människor blir medvetna om att EU har levt upp till delar av det löfte som det avgav för fyrtio år sedan. Under de år som har gått - och, herr kommissionsledamot, min politiska grupp har ställt sig bakom alla de lagförslag som ni har presenterat för Europaparlamentet de senaste månaderna - har tullunionen skyddat EU:s och medlemsstaternas ekonomiska intressen på ett mycket effektivare sätt än medlemsstaterna hade kunnat göra på egen hand. Den har underlättat gränsöverskridande investeringar inom EU på ett sätt som medlemsstaterna inte skulle ha kunnat göra på egen hand. Genom att modernisera tullkodexen och införa det elektroniska tullsystemet, som ni nämnde, har vi kommit en god bit på väg för att se till att sådana investeringar förenklas ytterligare i framtiden. Jag måste dock tillägga att företagen har fått stå för kostnaderna för övergången och det är otillfredsställande. Jag anser att tullsystemet står inför enorma utmaningar de kommande åren. Därför anser jag att det är viktigt, herr kommissionsledamot, att ni har en strategi för att ta itu med dessa utmaningar på ett effektivt och ändamålsenligt sätt.
<P>
I min valkrets har vi som ni vet problem med tullklarering vid den schweiziska gränsen. Jag hoppas att vi i framtiden kan fortsätta att lösa de många mindre frågetecken som våra företag möter i sin vardag lika konstruktivt som förut.
<P>
Under de kommande åren - och det här är den utmaning som ni med er strategi måste kunna ta itu med - kommer tullsystemet att behöva vara mycket mer inriktat på EU:s säkerhetsintressen än det har behövt vara tidigare. Det omfattar naturligtvis att skydda sig mot förfalskade och piratkopierade produkter men det finns ett allt större behov av att i ännu större utsträckning knyta samman tulltjänstens uppgifter med delar av kampen mot den globala terrorismen. Som Janelly Fourtou påpekade kommer det inom den globala handeln att finnas ett allt större behov av att inom Världshandelsorganisationen och på andra nivåer fundera över hur tullmyndigheterna kan spela en effektiv roll för att skydda de yttre gränserna.
<P>
Min sista punkt är att det ur vårt perspektiv inte verkar genomförbart att kontrollera alla försändelser mot bakgrund av idén om en gemensam transatlantisk marknad. Jag önskar er fortsatt framgång.
<SPEAKER ID="146" NAME="Arlene McCarthy" AFFILIATION="PSE">
(EN) Herr talman! Som ordförande för utskottet för den inre marknaden och konsumentskydd med ansvar för tullpolitiken välkomnar jag verkligen möjligheten att tala i den här debatten med anledning av tullunionens 40-årsjubileum. Utskottet för den inre marknaden och konsumentskydd fäster som sagt stor vikt vid vårt tullarbete, eftersom det är den pragmatiska och praktiska delen av EU:s arbete. Tullunionen har utan tvekan bidragit till att öka de europeiska företagens konkurrenskraft genom att förenkla och slopa onödiga regler för företag och lagliga handlare. 175 miljoner tulldeklarationer behandlas varje år och varje tullklarering tar i genomsnitt bara två minuter.
<P>
Det finns emellertid mer kvar att göra. Små och medelstora företag behöver mer hjälp att minimera de svårigheter de möter när de handlar i Europa. Det kommer att hjälpa och underlätta för våra små och medelstora företag att ha en papperslös tull, en centraliserad tullklarering och allting på ett ställe. Medlemsstaterna måste dock naturligtvis noga tillämpa detta om vi ska kunna dra nytta av det.
<P>
Det här är också en möjlighet att öka och stärka vårt engagemang för att hindra den stora införseln av piratkopierade och förfalskade produkter. Förfalskade varor och läkemedel undergräver inte bara EU:s företag utan de utgör också ett allvarligt och ständigt hot mot våra konsumenters hälsa och säkerhet, en fråga som man är djupt oroad över i konsumentskyddsutskottet.
<P>
Genom att arbeta med tredjeländer, framförallt Kina, vill vi därför förbättra tillslagen mot farliga och olagliga varor. I slutändan måste vi dock se till att vår tullunion fungerar bättre. Medlemsstaterna uppmanas ikväll att ta sitt ansvar på större allvar för genomförande och verkställighet och att backa upp detta med ordentliga resurser.
<P>
Herr kommissionsledamot! Ni kan fortsätta att lita på att vi i utskottet för den inre marknaden och konsumentskydd kommer att samarbeta med er för att förbättra tullunionen som är en av den inre marknadens hörnstenar och naturligtvis en central del för att EU:s ekonomi ska fungera och vara framgångsrik. Vi måste se till att våra 27 medlemsstater arbetar närmare tillsammans, att de upprätthåller kontakten, utbyter information och får EU att fungera bättre och smidigare för seriösa företag. Vi måste också slå till mot det allvarliga och växande problemet med att förfalskade och piratkopierade varor släpps ut på vår marknad.
<SPEAKER ID="147" NAME="Małgorzata Handzlik" AFFILIATION="PPE-DE">
(PL) Herr talman! Tullunionen är en viktig del av EU:s inre marknad, som inte kan fungera ordentligt om det inte finns gemensamma principer som tillämpas på de yttre gränserna. Bortsett från den uppenbara funktionen att samla in tullavgifter spelar tullunionen en oerhört viktig roll när det gäller att skydda våra medborgares hälsa och säkerhet.
<P>
De senaste månaderna har vi i parlamentet ägnat mycket tid åt att debattera frågor som produktsäkerhet, särskilt leksakers säkerhet, och förfalskning. Det är viktigt för oss alla att de varor vi köper uppfyller fastställda krav, särskilt att de inte äventyrar liv och hälsa. Jag vill påminna er om att förfalskade varor, trots den allmänna uppfattningen, inte bara påverkar exklusiva och dyra produkter utan även bildelar och dagligvaror, såsom livsmedel och läkemedel.
<P>
Många sådana produkter importeras till EU:s inre marknad från tredjeländer. Statistiken ger oss en uppfattning om hur omfattande problemet är. 2007 beslagtog tullmyndigheterna runt 128 miljoner förfalskade varor. Det innebar en ökning på 70 procent jämfört med 2005. När det gäller läkemedel var det en ökning på 380 procent. Det kan naturligtvis finnas många olika anledningar till ökningen. Den kan bero på en ökad mängd förfalskade varor som förs in i EU men den kan också bero på att tullmyndigheterna har blivit bättre på att upptäcka dem.
<P>
Vi bör dock komma ihåg att det inte räcker att bara ha standarder om det inte finns någon effektiv kontroll vid våra gränser eller framförallt om kontrollerna inte utförs på samma sätt överallt längs våra yttre gränser. Om kampen mot införseln av förfalskade varor i EU ska bli effektiv måste samarbetet mellan tullmyndigheterna och tillsynsmyndigheterna i EU:s medlemsstater bli bättre liksom samarbetet med tullmyndigheterna i tredjeländer. Detta förbättrade samarbete måste följa med i den tekniska utvecklingen. Därför är det mycket viktigt att tullmyndigheterna i hela EU har ordentlig utrustning som gör att de kan utföra sina plikter på ett effektivt sätt.
<SPEAKER ID="148" NAME="Zuzana Roithová" AFFILIATION="PPE-DE">
(CS) För fyrtio år sedan var tullunionen nyckeln till EU:s välstånd eftersom den gjorde det möjligt att inrätta den inre marknaden. Idag står vi inför nya problem på grund av globaliseringen av handeln. Vi vet att endast 0,5 procent av de enorma volymerna utländska importvaror kan kontrolleras i EU:s hamnar och att det finns förfalskade varor i en av tre containrar. Varor som inte uppfyller våra tekniska standarder och säkerhetsstandarder utgör ett ytterligare hot.
<P>
Jag vill understryka att vi måste ge de europeiska konsumenterna ett bättre skydd mot sådana varor. En effektivare samordning är beroende av att det noggrant genomförs ny, modern lagstiftning, vilket är (eller var) vår stora present vid tullunionens jubileum. Lagstiftningen omfattar även rätten att göra sig av med farliga och förfalskade varor. Det innebär en hel del arbete för tulltjänstemännen och det är en perfekt present till dem. Det finns emellertid många andra vägar att utforska: ett närmare samarbete med företagen, en effektivare samordning mellan medlemsstaterna genom e-tull och den senaste möjligheten att samarbeta med tredjeländer. Vi har förhoppningsvis också lyckats förbättra villkoren något för små och medelstora företag.
<SPEAKER ID="149" NAME="Andrzej Jan Szejna" AFFILIATION="PSE">
(PL) Herr talman! Den tullunion som inrättades den 1 juli 1968 var ett första steg mot att öka den ekonomiska integrationen i de dåvarande sex medlemsstaterna. Vi kan konstatera att detta var en stor framgång i den europeiska integrationens historia. Vid firandet av tullunionens 40-årsjubileum är det värt att notera att det här är ett utmärkt exempel på att det går att arbeta effektivt i en gemenskap som består av 27 medlemsstater. EU har när allt kommer omkring inte bara en tullmyndighet utan 20 nationella tullmyndigheter som har olika ansvarsområden och är organiserade på olika sätt. De arbetar tillsammans utifrån en gemensam EU-politik och inom den rättsliga ram som anger vilka förordningar och förfaranden som gäller. Tullmyndigheterna i de 27 medlemsstaterna måste arbeta som en enda myndighet.
<P>
För fyrtio år sedan var syftet med tullunionen att avskaffa tullavgifterna vid de inre gränserna mellan medlemsstaterna och att förverkliga idén om en inre marknad. Idag arbetar tullmyndigheterna tillsammans för att skydda EU:s yttre gränser och vidta åtgärder för att bekämpa smuggling, beslagta farliga förfalskade varor och utföra andra uppgifter som, och här vill jag gratulera kommissionsledamoten, också beaktades i kommissionens strategi för vidareutveckling av tullunionen som presenterades i april 2008.
<SPEAKER ID="150" NAME="Marios Matsakis" AFFILIATION="ALDE">
(EN) Herr talman! Tullunionen är fantastisk men den vore ännu mer fantastisk om alla de berörda länderna följde den. Jag syftar naturligtvis på Turkiet som trots EU:s stora påtryckningar fortfarande inte har genomfört eller ratificerat Ankaraprotokollet om Cypern. Det innebär i praktiken ett importstopp för alla sjö- och lufttransporter från Cypern.
<P>
Jag undrar varför EU låter Turkiet håna våra regler och förordningar? Varför låter man Turkiet komma undan med ett sådant oacceptabelt beteende? Varför tvingar inte kommissionen Turkiet att antingen genomföra tullunionen fullt ut eller utestängas från den helt och hållet? Hur länge måste vi stå ut med den här typen av respektlöshet och förlöjligande från ett kandidatland som vill tro att det är europeiskt?
<SPEAKER ID="151" NAME="Jean-Pierre Audy" AFFILIATION="PPE-DE">
(FR) Herr talman, herr kommissionsledamot, mina damer och herrar! Först vill jag hylla er och er förvaltning för ert arbete med det här dokumentet som är en heder för EU. Jag vill även tacka mina kolleger och min politiska grupp för deras stöd för ett ändringsförslag som jag lade fram. Det handlade om behovet av att uppmärksamma små och medelstora företag som ser svårigheterna att tillämpa import- och exportförfaranden som ett av de största icke-tariffära handelshindren.
<P>
Jag tycker dock att vi måste gå längre än det samarbete som föreslås i resolutionen. Vid en tidpunkt då man i Lissabonfördraget föreslår att skyddet av medborgarna ska vara ett av EU:s mål och Världshandelsorganisationen har stora problem måste vi gå längre eftersom tullstatistiken, som kommissionsledamoten sa, är oroväckande och förfalskningarna fortsätter att äventyra vår hälsa och säkerhet och vår ekonomi. Det har blivit dags att gå längre och överväga att förena tullförvaltningarna i mycket större utsträckning än dagens samarbete som har mycket tydliga begränsningar.
<SPEAKER ID="152" NAME="László Kovács">
ledamot av kommissionen. - (EN) Herr talman! Först av allt vill jag tacka för den mycket intressanta debatt som precis har ägt rum. Jag har noga noterat de synpunkter som framförts, eftersom de är oerhört användbara för mig och kommissionen - och tulltjänsterna - när det gäller att beakta de politiska prioriteringar som Europaparlamentet ger uttryck för.
<P>
Jag var mycket imponerad av den uppskattning och det stöd som uttryckts för tullunionens arbete. Jag kan försäkra er om att det kommer att fortsätta. Vilka garantier finns det? Garantierna är att vi har instrumenten, vi har strategin och vi har den rättsliga grunden, gemenskapens moderniserade tullkodex med regler och förfaranden som ska underlätta den lagliga handeln och skydda den inre marknaden, våra medborgares säkerhet, liv och hälsa.
<P>
Vi har id-tekniken inom ramen för e-tull och vi har ett mycket omfattande samarbetsnätverk: samarbete mellan medlemsstaternas tullmyndigheter, samarbete med andra brottsbekämpningsorgan, samarbete med företag. Med hänvisning till det som Malcolm Harbour sa vill jag också säga att jag var i Frankfurt förra veckan där jag hade chansen att få information om MediFake-projektet, som handlar om förfalskade läkemedel. Om det går att göra någon distinktion mellan olika typer av förfalskade produkter så är läkemedel säkerligen de farligaste.
<P>
Det gläder mig att säga att i det land som jag känner till bäst, Ungern, kom tullmyndigheterna och den ungerska läkemedelsindustriorganisationen för bara några dagar sedan överens om hur man ska förhindra att förfalskade läkemedel släpps ut på marknaden.
<P>
Vi samarbetar också med internationella organisationer, med tredjeländer som Kina, och jag måste säga att efter att ha arbetat med den här portföljen i över tre år nu och efter att ha hållit regelbundna möten med de kinesiska myndigheterna har jag verkligen märkt en viss förbättring i kinesernas attityd. De är mer konkreta, de uttrycker sig mer koncist, de är mer samarbetsvilliga, mer konstruktiva.
<P>
Skälet är förmodligen att det för dem mer och mer är en fråga om politisk prestige. Kina, som spelar en allt viktigare roll, inte bara inom världshandeln utan även inom världspolitiken, har inte råd att pekas ut som den största källan till och det största exportlandet av de förfalskade produkter som äventyrar säkerheten, hälsan och till och med livet för medborgare i andra länder.
<P>
Ett annat skäl är att Kina, vilket det finns mycket belägg för, i allt större utsträckning håller på att bli ett importland och inte bara ett exportland.
<P>
Minst två talare nämnde den amerikanska kongressens initiativ om 100-procentiga kontroller. Jag vill säga er att vi verkligen försöker att utöva påtryckningar på den amerikanska regeringen, och indirekt även påverka den amerikanska lagstiftningen, för vi är helt övertygade om - och det säger vi hela tiden - att initiativet skulle störa den internationella sjöfartshandeln. Det skulle skapa en falsk trygghet och skulle bara ta uppmärksamhet och resurser från de verkliga problemen. Vi hoppas att vi till slut kommer att lyckas.
<P>
Jag är säker på att tullunionens verksamhet, med ert stöd, med parlamentets stöd, med stöd från exempelvis utskottet för den inre marknaden och konsumentskydd och utskottet för internationell handel, som mycket aktivt har främjat tullunionen, kommer att fortsätta att vara framgångsrik under det kommande, fjärde året.
<P>
Tack så mycket för era inlägg och ert stöd.
<SPEAKER ID="153" NAME="Talmannen">
Jag har mottagit ett resolutionsförslag, som ingivits i enlighet med artikel 103.2 i arbetsordningen.
<P>
Debatten är avslutad.
<P>
Omröstningen kommer att äga rum torsdagen den 19 juni 2008.
<P>
Skriftliga förklaringar (artikel 142)
<SPEAKER ID="998" NAME="Sirpa Pietikäinen  " AFFILIATION="PPE-DE">
skriftlig. - (EN) Det finns många skäl att uppmärksamma tullunionens 40-årsjubileum. Det omfattande avskaffandet av tullar mellan EU:s medlemsstater är med all säkerhet en av unionens viktigaste prestationer. Det har varit till stor nytta för både företag och de europeiska konsumenterna.
<P>
Det läggs ett stort ansvar på tulltjänstemännen vid EU:s yttre gränser. Förfalskade produkter, olaglig handel med droger och andra skadliga ämnen samt smuggling av utrotningshotade arter eller produkter är utmaningar för den inre marknaden när det finns allt färre inre kontroller. Europa har en av världens största marknader för förfalskade produkter. Dessa produkter och den omfattande handeln med dessa utgör allvarliga kränkningar av de immateriella rättigheterna. Det bör hittas och vidtas kraftfullare åtgärder för att åtgärda situationen.
<P>
För att möta dessa utmaningar krävs det framförallt ett mer harmoniserat och beslutsamt samarbete mellan tullmyndigheterna i de olika medlemsstaterna. Totalt sett har utvecklingen av EU:s inre marknad emellertid varit en obestridlig framgång och förtjänar att firas som en av de viktigaste bidragande faktorerna till hela EU:s välstånd.
