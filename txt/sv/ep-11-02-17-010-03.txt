<CHAPTER ID="010-03">
3. Uganda: mordet på David Kato
<SPEAKER ID="443" NAME="Talmannen">
Nästa punkt är en debatt om sex resolutionsförslag om Uganda - mordet på David Kato.
<SPEAKER ID="444" NAME="Ulrike Lunacek">
författare. - (DE) Herr talman, herr kommissionsledamot, mina damer och herrar! Vi önskar alla att David Kato, som mördades för några veckor sedan, fortfarande levde och att han som i november förra året kunde vara här tillsammans med oss för att tala om lesbiska och homosexuella människors rättigheter och bristen på rättigheter för dessa människor i Uganda, och för att tillsammans med oss planera vad som kan göras för att ändra på detta. Vi alla skulle hellre vilja att han levde och inte hade fallit offer för ett brutalt mord. David Kato arbetade i sitt hemland Uganda för att försvara de mänskliga rättigheterna för lesbiska, bisexuella, homosexuella och transpersoner.
<P>
Det gläder mig att vi i denna resolution har lyckats få en överenskommelse mellan sex politiska grupper för att fördöma mordet på David Kato och för att uppmana myndigheterna, det nya politiska ledarskap som kommer att väljas i Uganda i morgon och även de religiösa ledarna, att en gång för alla få slut på förföljelserna av och våldet mot lesbiska, bisexuella, homosexuella och transpersoner och mot andra minoriteter och bidra till att göra det möjligt för lesbiska, bisexuella, homosexuella och transpersoner att leva fritt även i Uganda.
<P>
Här i EU har vi också ett ansvar att arbeta för sådana lika rättigheter och att hedra minnet av David Kato och andra som offrade sina liv för honom i kampen för lika rättigheter. Därför är det också viktigt att Catherine Ashton - vår utrikesrepresentant - och den nya Europeiska utrikestjänsten arbetar för samma lika rättigheter, t.ex. för att verktygslådan för att främja och skydda alla mänskliga rättigheter för lesbiska, bisexuella, homosexuella och transpersoner (hbt-personer) också används i alla länder som inte tillhör EU.
<SPEAKER ID="445" NAME="Marietje Schaake">
författare. - (EN) Herr talman! I dag har vi för tredje gången under denna valperiod en brådskande resolution om hbt-personers rättigheter i Uganda. De båda föregående var varningar och försök att förhindra det som hände David Kato, den människorättsaktivist som mördades på ett brutalt sätt.
<P>
Vi måste fördöma diskrimineringen av hbt-personer i hela världen, även i Europa, och t.o.m. i Europaparlamentet.
<P>
Mordet på David Kato är ett brott som måste undersökas fullständigt och objektivt. Förövarna måste inte bara ställas inför rätta utan det vidare sammanhang som gäller intolerans, diskriminering av och hot mot hbt-personer måste analyseras och förändras. Den lokala publikationen Rolling Stone och de ugandiska parlamentarikerna har snarare spelat rollen som anstiftare än som beskyddande medborgare. Sedan mordet på David Kato har myndigheterna varit alltför tystlåtna.
<P>
Gruppen Alliansen liberaler och demokrater för Europa har upprepade gånger fört upp rättigheterna för hbt-personer på dagordningen och, med stöd av alla ledamöter i Europaparlamentet, har vi krävt respekt för deras mänskliga rättigheter - eftersom detta är vad som menas med hbt-rättigheter - och vi kommer inte att tiga.
<P>
Jag hoppas att de ledamöter som ibland är tveksamma eller till och med ovilliga att stå upp för hbt-personers rättigheter kommer att tänka efter och inse att det aldrig är berättigat att döda och att detta måste bemötas med vårt ständiga och totala fördömande, precis som vi behandlar kränkningar av rättigheterna för andra minoriteter i världen, t.ex. de kristna.
<P>
Kommissionen och Europeiska utrikestjänsten måste använda verktygslådan för att i full utsträckning främja och skydda mänskliga rättigheter för hbt-personer när det gäller Uganda.
<SPEAKER ID="446" NAME="Charles Tannock">
författare. - (EN) Herr talman! Mordet på David Kato är det direkta resultatet av hatet och fientligheten mot Ugandas hbt-personer, som piskas upp av vissa kompromisslösa parlamentariker i detta land. Två gånger under det senaste året har vi attackerat de skandalösa försöken av några parlamentsledamöter i Uganda att kräva dödsstraff för det s.k. brottet ”sexuella handlingar mellan personer av samma kön”.
<P>
Det är oundvikligt att hbt-aktivisters liv hotas i ett så intolerant klimat och sorgligt nog har detta visat sig vara fallet med David Kato. Han kände till riskerna med att offentligen försvara homosexuella personer. Han och andra som påstods vara homosexuella avslöjades förra året av en tidning som publicerade deras fotografier i anslutning till en rubrik med den skandalösa texten ”Häng dem”. Jag är säker på att många av invånarna i min valkrets i London är djupt oroade över att EU ger ekonomiskt stöd till ett land där man uppenbarligen inte bara tolererar sådana avskyvärda känslor utan ibland uppenbarligen officiellt överser med dem.
<P>
Jag hoppas att parlamentets delegation för förbindelserna med det panafrikanska parlamentet noga kommer att överväga vilka åtgärder den kan vidta för att visa vår vrede och avsky över mordet på David Kato och att mer generellt understryka att EU:s fortsatta engagemang och ekonomiska stöd till de afrikanska länderna måste återgäldas med framsteg för de grundläggande mänskliga rättigheterna på den afrikanska kontinenten.
<SPEAKER ID="447" NAME="Marie-Christine Vergiat" LANGUAGE="FR">
Herr talman! Vi har nu kommit till Europaparlamentets tredje resolution denna valperiod om diskriminering mot hbt-personer (lesbiska, homosexuella, bisexuella och transpersoner) i Uganda. I dag tar vi speciellt upp fallet med David Kato. Mordet på denne man har kraftigt fördömts av många icke-statliga organisationer och internationella organ. David Kato var en symbol för kampen mot homofobin i hans land och mer specifikt för fördömandet av Bahati-lagförslaget, där man går mycket långt när det gäller att vidta stränga åtgärder mot homosexualitet, eftersom man genom denna lag avser att avkunna livstidsstraff och till och med dödsstraff. Vi måste hylla honom men också tänka på alla dem vars fotografier, namn och adresser har vanhedrats offentligen av en tidningsblaska vars namn jag inte ens vill nämna. Klimatet för hbt-personer är oacceptabelt, eftersom det förvärras av de religiösa myndigheterna och framför allt av de evangelistiska fundamentalister som står nära statschefen.
<P>
I morgon är det presidentval i Uganda. Trots att det finns åtta kandidater har den avgående presidenten redan förklarat att han är säker på att bli omvald och har tillkännagett att han kommer att fängsla alla som protesterar mot valet. Detta val är utan tvivel ett bra tillfälle att påminna Uganda om dess skyldigheter när det gäller de mänskliga rättigheterna och att meddela landet att kampen mot all form av diskriminering, inklusive diskrimineringen av hbt-personer, är en integrerad del av dessa universella värden, och att vi tillsammans bör uppfylla Ban Ki-moons vädjan att göra avkriminaliseringen av homosexualitet till en allmän kamp för mänskliga rättigheter.
<SPEAKER ID="448" NAME="Seán Kelly">
ställföreträdare för författaren. - (EN) Herr talman! För dem av oss som lever i den utvecklade världen är klyftan mellan oss och regionen söder om Sahara mycket svår att förstå, både när det gäller tänkesätt och praxis.
<P>
Fallet med David Kato är ett exempel på detta. Han var en man som betraktades som den ugandiska människorättsrörelsens fader. Som grundare och ledamot av organisationen Smug, Sexuella minoriteter i Uganda, dömdes han av en tidning vid namn Rolling Stone och vann rättegången mot denna tidning. Redaktören sade att förföljelsen av de homosexuella och avrättningarna av dem skulle fortsätta. Mycket riktigt mördades David Kato den 26 januari.
<SPEAKER ID="449" NAME="Michael Cashman">
författare. - (EN) Herr talman! Det är alltid sorgligt när vi måste anta en resolution om mordet på en människorättsförsvarare.
<P>
För mig är det ännu sorgligare eftersom jag, i likhet med andra i parlamentet, träffade honom när han kom till parlamentet för att vädja om att parlamentet skulle agera för dem som lever i Uganda.
<P>
Som homosexuell kan jag personligen tacka parlamentet för dess sätt att i denna resolution gemensamt säga att hatet mot lesbiska, homosexuella, bisexuella och transpersoner är helt oacceptabelt.
<P>
Den rättvisa vi kan ge David Kato är inte bara att se till att förövarna ställs inför rätta för det brott de har begått - det meningslösa mordet på denne unge man. Den verkliga frågan är att vi på den afrikanska kontinenten, som Charles Tannock med rätta har påpekat, när det gäller mänskliga och medborgerliga rättigheter har gjort saken alltför lätt för våra kolleger i dessa viktiga frågor. Det bästa som kan bli följden av detta är att den kolonialism som vi införde genom vår lagstiftning och ibland genom vår religion kan sluta med att lagstiftningen i de 38 länder som kriminaliserar homosexualiteten upphävs och att dödsstraffet avskaffas i Somalia, Mauretanien, Sudan och norra Nigeria.
<P>
Det skulle bli ett äreminne, inte bara över David Kato, en jätte i jämförelse med de dvärgar som sprider fördomar och uppmanar till förföljelse. Det skulle också bli ett äreminne över detta parlament att tala för dem som inte har någon röst.
<SPEAKER ID="450" NAME="Corina Creţu">
för S&D-gruppen. - (RO) Herr talman! Jag anser fullt och fast att diskussionen om kränkningarna av de sexuella minoriteternas rättigheter i Uganda bör sträcka sig längre än att ge uttryck för kritik. Vi bör begrunda effektiviteten av våra åtgärder att stödja de mänskliga rättigheterna och undersöka hur mycket den europeiska diplomatin bidrar till detta.
<P>
I december antog vi en resolution mot bestraffning av homosexuella personer i Uganda och uppvigling till brott mot en befolkningsgrupp som stigmatiseras för sin sexuella läggning. Jag känner avsky inför detta hemska brott, men samtidigt känner jag också avsky inför EU-institutionernas och EU-medlemsstaternas motvilja att använda de verktyg med övertalning och påtryckningar som står till buds. Jag anser att det anstår oss att bestämt kräva att de ugandiska myndigheterna garanterar respekt för de grundläggande rättigheterna, gör en rättvis undersökning av detta fall och förhindrar andra liknande brott. Jag anser också att vi måste utfärda en varning till kommissionen för att den mycket mer aktivt ska engagera sig för att försvara de mänskliga rättigheterna.
<SPEAKER ID="451" NAME="Alexandra Thein">
för ALDE-gruppen. - (DE) Herr talman, mina damer och herrar! I dag kommer vi att anta vår tredje resolution mot kriminaliseringen av homosexualitet i Uganda. På kort tid har de homosexuella blivit lovligt villebråd i Uganda. Till och med barn eller minderåriga berörs. Allt detta beror på de oansvariga handlingarna av en kristen sekt som är baserad i Förenta staterna och på uppmaningen av lokaltidningen Rolling Stone att hundra människor som de namngav som homosexuella skulle hängas.
<P>
Nu har David Kato - en person som offentligen namnges som homosexuell - massakrerats på en allmän gata. Detta är vad vi hoppades förhindra med vår senaste resolution. Vi uppmanar Uganda att först och främst göra en oberoende undersökning av mordet på David Kato och att inte arrestera vem som helst för brottet. Vidare uppmanar vi Uganda att åtala dem som kräver att homosexuella ska avrättas offentligt. Vi uppmanar också Uganda att se över sin lagstiftning.
<SPEAKER ID="452" NAME="Raül Romeva i Rueda">
för Verts/ALE-gruppen. - (ES) Herr talman! Jag vill tillsammans med er uttrycka min sorg, mina känslor och framför allt min vrede över mordet på David Kato och säga att, vad vi nu måste göra, är att visa en tydlig beslutsamhet och en fast vilja att inte bara bekämpa denna form av mord utan också förolämpningar och alla former av diskriminering som grundas på sexuell läggning.
<P>
I Afrika är homosexualitet bara lagligt i 13 länder och i 38 länder betraktas det som ett brott. Detta oacceptabelt och dessutom måste vi som EU bekämpa detta både politiskt och ekonomiskt. Vi får inte glömma att vi slutligen också har möjlighet att ur ekonomisk synpunkt bidra till att bekämpa sådana åtgärder.
<P>
Förföljelse på grund av sexuell läggning måste också betraktas som en viktig del av grunderna för ansökan om flyktingstatus och för rätten till skydd av EU och medlemsstaterna, som tyvärr för närvarande inte beviljar denna rättighet.
<P>
Om vi hade haft den möjligheten i fallet med David Kato skulle vi kanske inte nu sörja över att vi har förlorat honom. Hur många ytterligare döda kommer vi att tvingas sörja i framtiden?
<SPEAKER ID="453" NAME="Ryszard Czarnecki" LANGUAGE="PL">
Herr talman! Jag anser att det är mycket oroande att vi för tredje gången på 14 månader talar om Uganda och för andra gången på bara några månader. Jag håller med de föregående talarna om att detta inte bara handlar om en enda grupps mänskliga rättigheter, utan att det handlar om mänskliga rättigheter i allmänhet i Uganda, eftersom alla minoriteter där står inför extrema utmaningar. Jag anser att det är särskilt viktigt att Europaparlamentet än en gång yttrar sig i denna fråga. Jag välkomnar att företrädarna för olika politiska grupper talar med varandra om denna fråga och att de talar med en röst, trots att grupperna kan betona saker och ting i olika hög grad. De mänskliga rättigheterna respekteras inte alls i Uganda och framför alltid inte denna grupps rättigheter. Vi bör därför särskilt skydda denna grupp. Vi bör försvara rätten till fri politisk verksamhet och vi bör också i detta sammanhang betona människorättsförsvararnas rättigheter.
<SPEAKER ID="454" NAME="Joanna Senyszyn" AFFILIATION="S&amp;D">
(PL) Herr talman! Det brutala mordet på David Kato, en av Ugandas mest välkända människorättsförsvarare, är en följd av hatet mot homosexuella människor. Även om mördaren straffas kommer hatstämningen att finnas kvar, understödd av en lagstiftning som innebär att man diskriminerar hbt-personer. Homosexualitet är ett brott i 38 afrikanska länder och i fyra av dessa länder är det belagt med dödsstraff.
<P>
EU stöder aktivt den demokratiska förändringen i Afrika. Vi får inte tillåta att de mänskliga rättigheterna kränks på ett så drastiskt sätt. Hur mycket blod måste flyta, hur många ytterligare människor måste dö innan världssamfundet kan tvinga fram en förändring av den lagstiftning i Afrika som innebär att man kränker de mänskliga rättigheterna? Det är också nödvändigt att undersöka den roll som spelas av kyrkan, som i stället för att främja kärlek och fred främjar hatet mot de homosexuella och undervisar om den befängda teori enligt vilken homosexualitet är en sjukdom som måste botas.
<SPEAKER ID="455" NAME="Nicole Sinclaire" AFFILIATION="NI">
- (EN) Herr talman! Jag vill bara ta upp en ordningsfråga innan jag går över till mitt anförande. Det här är tredje gången vi har utlovats talartid och inte har förts upp på listan. Att vi är oberoende ledamöter av parlamentet innebär inte att vi inte får yttra oss.
<P>
När jag nu övergår till det anförande jag vill hålla vill jag passa på att hylla den bortgångne David Kato för hans modiga arbete i Uganda, för att han inte bara försvarade sina egna rättigheter utan också rättigheterna för andra hbt-personer i Uganda, och även i Afrika. Det är bara alltför sorgligt att vi, trots att han kom till parlamentet i oktober förra året, tydligen inte fäste avseende vid hans varningar - det gjorde inte heller världssamfundet - och nu har han dödats.
<P>
Jag anser att det är häpnadsväckande att EU fortfarande ger bistånd till Uganda. Jag hoppas att vi, efter det val som äger rum under de närmaste dagarna, kommer att se över detta. Jag hoppas att vi, om det inte finns någon amnesti för människor som åtalas för hbt-brott, kommer att dra tillbaka allt stöd.
<P>
Jag skulle vilja göra en sista kommentar. Det är mycket sorgligt att EU:s nuvarande ordförandeskap, Ungern, har beslutat att förbjuda en Prideparad i juni detta år. Vilket budskap ger detta ... ?
<P>
(Talmannen avbröt talaren.)
<SPEAKER ID="456" NAME="Talmannen">
Nicole Sinclaire! Jag har fått veta att din personal inte meddelade din talartid. Om din personal kan lämna bevis på att anmälan har gjorts försäkrar jag dig att jag kommer att undersöka saken personligen. Jag kommer att ombesörja detta personligen om du ger mig bevis på anmälan.
<SPEAKER ID="457" NAME="Sergio Paolo Francesco Silvestris" AFFILIATION="PPE">
(IT) Herr talman, herr kommissionsledamot, mina damer och herrar! Mordet på David Kato har bemötts med ett skarpt och bestämt fördömande från EU-institutionerna.
<P>
Men vi får inte glömma att denna våldshandling bara är en enda episod i ett större sammanhang, där kulturella, etniska eller religiösa minoriteter utsätts för diskriminering i olika delar av världen. För bara några veckor sedan antog vi en brådskande resolution där vi fördömde det som i Alexandria i Egypten hade hänt de koptiska kristna, som hade mördats brutalt bara därför att de ville utöva sin tro på ett fritt och respektfullt sätt.
<P>
Om man bortser från hbt-rättigheterna är Uganda ett synnerligen sårbart land, ett offer för finansiella spekulationer från vissa makter som är intresserade av att tjäna pengar på detta lands svaghet. EU måste därför uppmärksamma Uganda så att landet kan dra fördel av vår förmåga att främja demokrati och medborgerliga rättigheter, även i länder som inte tillhör EU.
<SPEAKER ID="458" NAME="Anneli Jäätteenmäki" AFFILIATION="ALDE">
(EN) Hat och kränkningar av de mänskliga rättigheterna mot sexuella minoriteter fortsätter över hela världen. Den senaste nyheten om mordet på David Kato i Uganda är ytterligare ett sorgligt exempel på den diskriminering och brutalitet som de sexuella minoriteterna möter.
<P>
Mordet på David Kato måste undersökas grundligt och den eller de personer som bär ansvaret måste ställas inför rätta. Man har rapporterat att vissa källor, däribland tabloidtidningen Rolling Stone, offentligen hade krävt att David Kato skulle dödas. Dessa anklagelser måste undersökas.
<P>
Jag måste säga att jag blev förskräckt över kommentarerna från Ugandas minister för etik och integritet, när han tillkännagav att de homosexuella kan glömma bort talet om mänskliga rättigheter.
<SPEAKER ID="459" NAME="Róża Gräfin von Thun und Hohenstein" AFFILIATION="PPE">
(PL) Herr talman! När jag tänker på Uganda tänker jag på hur mycket detta underbart vackra land har lidit sedan Idi Amins tid och på att man där fortfarande kränker de mänskliga rättigheterna, och jag känner tacksamhet mot alla kolleger som så noggrant framhäver detta. Jag anser att vi, med anledning av detta ämne, också bör tala om hatspråket och det som kan bli följden av det. I slutändan var det nämligen hatspråket (den tabloidtidning som publicerade fotografier av David Kato) som ledde till detta avskyvärda mord. Hatspråk används också här i EU. Det finns webbplatser som Redwatch och på dessa platser uppger man namnen på och ibland till och adresserna till människor som har en annorlunda sexuell läggning, en annan religion eller en annan världsbild. På dessa webbplatser uppmanar man öppet till våld mot minoriteter. Vi måste skydda de mänskliga rättigheterna och säkerheten för minoriteterna i hela världen, men vi måste göra detsamma här i EU.
<SPEAKER ID="460" NAME="Siim Kallas">
kommissionens vice ordförande. - (EN) Herr talman! Låt mig börja med att hylla den bortgångne David Kato. David Kato var en modig människorättsförsvarare och en orädd förkämpe för hbt-personers rättigheter.
<P>
Som en ledande röst för hbt-personers rättigheter var hans liv i fara. Den 2 oktober 2010 publicerades David Katos namn och fotografi, tillsammans med namnen och fotografierna på andra påstådda hbt-personer av en ugandisk tabloidtidning, Rolling Stone, under rubriken ”Häng dem”, vilket på ett skamlöst sätt äventyrade deras liv.
<P>
Det var en framgång att han vann ett överklagande mot tidningen. Den 3 januari fastslog en domstol att tidningen hade kränkt deras grundlagsenliga rättigheter till privatliv och säkerhet och beviljade de tre kärandena skadestånd.
<P>
Det var hans sista framgång. Den 26 januari dödades David Kato. EU har, genom sina delegationschefer i Uganda, uttryckt sin bestörtning och uppmanat de ugandiska myndigheterna att göra en grundlig undersökning av mordet på David Kato och att se till att förövarna av denna fruktansvärda handling ställs inför rätta.
<P>
David Katos död kommer att vara en stor förlust för den globala gemenskapen av människorättsförsvarare och för Uganda. Genom hans död påminns vi om den osäkra situationen för hbt-personer i Uganda och på annat håll. Strax efter hans död publicerade en annan tidning, Red Pepper, den 28 januari en skandalös artikel med mycket förolämpande uttalanden om de homosexuella. Lagförslaget mot homosexualitet som lades fram inför det ugandiska parlamentet har temporärt skjutits upp, men det kan åter läggas fram så snart ett nytt parlament har inrättats efter det kommande valet i Uganda.
<P>
EU:s ståndpunkt när det gäller hbt-rättigheter är mycket tydlig. Kriminaliseringen av homosexualitet, som ingår i det ugandiska lagförslaget, strider mot de internationella normerna för de mänskliga rättigheterna. Lagförslaget strider också mot FN:s förklaring om sexuell läggning och könsidentitet av den 18 december 2008 som stöds av EU.
<P>
EU:s beskickningschefer har vid flera tillfällen och på högsta nivå tagit upp denna fråga med den ugandiska regeringen: med presidenten, premiärministern, utrikesministern, justitieministern och Ugandas utskott för mänskliga rättigheter.
<P>
Den 9 februari uppmanade arbetsgruppen för mänskliga rättigheter, som sammanför flera partner i Uganda, människorättsförsvarare att lämna en uppdatering av de åtgärder som har vidtagits av hbt-personer - och andra människorättsförsvarare - efter mordet på David Kato.
<P>
Den 3 februari inledde EU-delegationen, tillsammans med tio EU-medlemsstater som är företrädda i Uganda och Norge, den lokala genomförandestrategin om EU:s riktlinjer om människorättsförsvarare. I strategin fastställdes, på ett mera praktiskt sätt, hur man genom EU-uppdragen och Norge kan arbeta för att bistå och erkänna människorättsförsvararnas arbete, däribland hbt-aktivisternas arbete.
<P>
EU har för avsikt att fortsätta att vid varje lämpligt tillfälle ta upp sin oro när det gäller lagförslaget mot homosexualitet och andra fall av förföljelse av hbt-personer i Uganda i en dialog med regeringen. Dessutom kommer EU att fortsätta att stödja lokala människorättsorganisationer i deras ansträngningar att ändra attityderna i landet. EU-delegationen kommer inom kort att sammanträda med en skyddsorganisation för människorättsförsvarare för att diskutera olika sätt att stödja deras arbete för hbt-aktivister.
<SPEAKER ID="461" NAME="Talmannen">
Debatten är härmed avslutad.
<P>
Omröstningen kommer att äga rum i morgon.
<P>
Skriftliga förklaringar (artikel 149)
<SPEAKER ID="462" NAME="Monica Luisa Macovei" AFFILIATION="PPE">
skriftlig. - (RO) Med stor oro tog jag emot beskedet om att människorätts- och hbt-aktivisten David Kato Kisule i Uganda var död. Vi har redan i parlamentet fördömt de kriminella sanktioner som tillämpas för förbindelser i privatlivet mellan vuxna av samma kön som ger sitt samtycke till sådana förbindelser och Bahati-lagförslaget, där man föreskriver strängare straff och till och med dödsstraff. Mordet på David Kato Kisule är ett bevis på att det finns en stor och verklig fara att hatet och diskrimineringen kommer att kosta människoliv. Jag välkomnar de uttalanden som har gjorts av president Barack Obama och av utrikesminister Hillary Clinton, som fördömde David Kato Kisules död och underströk hans ansträngningar att skapa ett värdigt liv i Uganda, oberoende av sexuell läggning och könsidentitet. Jag delar känslorna hos dem som uppmanar kommissionen och rådet att vidta snabba och effektiva åtgärder för att fördöma och stoppa denna diskriminering enligt lagen och i verkligheten.
<SPEAKER ID="463" NAME="Kristiina Ojuland" AFFILIATION="ALDE">
skriftlig. - (EN) Herr talman, herr vice kommissionsordförande! Mordet på David Kato var en enorm tragedi för hans familj och vänner och en stor förlust för hbt- och människorättsrörelsen i Afrika söder om Sahara. Jag finner det häpnadsväckande att denna fasansfulla handling har behandlats med påfallande likgiltighet av de ugandiska myndigheterna. David Katos martyrskap och diskrimineringen av hbt-minoriteter bör hanteras genom personliga samtal med de ugandiska myndigheterna.
<P>
David Katos ansträngningar hade varit förgäves om Bahati-lagförslaget mot homosexualitet antogs i Ugandas parlament utan starka internationella reaktioner. EU måste utöva påtryckning på de ugandiska myndigheterna för att avkriminalisera homosexualiteten och förkasta användningen av dödsstraffet under alla omständigheter.
<P>
Uganda måste uppfylla sina förpliktelser enligt den internationella rätten och Cotonouavtalet, enligt vilket Uganda åtar sig att skydda alla personer, oberoende av deras sexuella läggning eller könsidentitet, mot hot och våld. Det skulle vara en allvarlig överträdelse om den ugandiska regeringen och den dömande makten själva skulle uppmuntra och utöva sådant våld. EU och medlemsstaterna måste utnyttja villkorligheten för utvecklingsstöd och upphöra med att stödja sådana regeringar.
