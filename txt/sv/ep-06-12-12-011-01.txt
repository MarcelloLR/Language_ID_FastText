<CHAPTER ID="011-01">
1. Utnämning av en bulgarisk kommissionsledamot (omröstning)
<SPEAKER ID="067" NAME="Talmannen">
Nästa punkt är omröstningen.
<P>
(För omröstningsresultat och andra uppgifter som rör omröstningen: se protokollet.)
<P>
Vi ska inleda med förslagen till beslut om utnämningarna av de nya ledamöterna av kommission, utsedda av Bulgarien respektive Rumänien. Kommissionens ordförande, José Manuel Barroso, kommer att tala för kommissionen.
<SPEAKER ID="068" NAME="José Manuel Barroso">
kommissionens ordförande. (EN) Herr talman! Ni har i dag möjlighet att uttrycka er åsikt om utnämningen av de två kommissionsledamöter som Bulgarien och Rumänien har nominerat, Meglena Kuneva och Leonard Orban. Det är första gången som samråd med Europaparlamentet vid en utnämning av kommissionsledamöter från nya medlemsstater tillåts uttryckligen i ett anslutningsfördrag. Jag välkomnar varmt denna viktiga roll för er institution, eftersom den leder till både större demokratiska rättigheter för parlamentet och större ansvarighet för kommissionen.
<P>
Jag står här inför er i dag för att be er godkänna våra två nya kolleger. Jag menar uppriktigt att de båda uppfyller de allra högsta krav. Efter Europaparlamentets godkännande av utnämningen av de båda kommissionsledamotskandidaterna kommer kommissionen att kunna utnämna dem formellt. Meglena Kuneva och Leonard Orban kommer således att bli fullvärdiga kommissionsledamöter den 1 januari 2007.
<P>
Som kommissionsordförande är jag särskilt glad och stolt över att Melena Kuneva och Leonard Orban - två fantastiska personer - kommer med i mitt lag. Båda har arbetat otroligt hårt för att hjälpa sina länder att lyckas med de slutliga förberedelserna för anslutning. De kommer båda, med sin erfarenhet och sin europeiska övertygelse, att ge ett värdefullt bidrag till det gemensamma arbetet i kommissionen med att föra EU framåt, också de institutionella lösningar som krävs för ett mer demokratiskt, öppet och effektivt EU.
<P>
Under de senaste veckorna har många av er haft tillfälle att lära känna de två kandidaterna, antingen genom direkta möten eller genom utfrågningarna. Meglena Kuneva och Leonard Orban har blivit godkända i de berörda parlamentsutskotten. Det är min fasta övertygelse att båda kandidaterna under utfrågningarna har visat att de besitter personlig integritet och självständighet, allmän kompetens och yrkeserfarenhet liksom ett djupt och äkta europeiskt engagemang.
<P>
Främjande av språklig och kulturell mångfald i Europeiska unionen tangerar själva andemeningen i våra europeiska värderingar och vår europeiska identitet och är en nödvändig förutsättning för att föra ut det europeiska budskapet och en multikulturell dialog. Jag är säker på att Leonard Orban är rätt person för det jobbet.
<P>
Skyddet för konsumenträttigheter är centralt för var och en av våra medborgare. Jag är säker på att Meglena Kuneva är den bästa personen för det jobbet.
<P>
Den 1 januari 2007 kommer verkligen att bli ett historiskt tillfälle. Anslutningen av Bulgarien och Rumänien kommer att fullborda den femte utvidgningen av Europeiska unionen. Utvidgningen har inte bara bidragit till fred, välstånd och stabilitet i hela Europa utan också gjort oss alla rikare - socialt, ekonomiskt och kulturellt. Med Bulgarien och Rumänien som medlemmar av Europeiska unionen kommer ambitionerna och förhoppningarna att infrias för så många människor som har kämpat så länge för frihet i Europa.
<P>
De nya medlemsstaterna kommer nu att få en fast förankring i den gemenskap av europeiska värderingar som präglar och genomsyrar det allmänna syftet med Europeiska unionen. Deras rättmätiga plats i hjärtat av denna gemenskap kommer att ge dem ny tillförsikt och ny dynamik, som jag är säker på kommer att gynna hela vår union.
<P>
(Applåder)
<SPEAKER ID="069" NAME="Hans-Gert Poettering">
för PPE-DE-gruppen. - (DE) Herr talman! Jag är ärligt talat överraskad över att bli kallad till talarstolen just nu, men livet är alltid fullt av överraskningar. Det som kommissionsordföranden hade att säga gjorde mig mycket glad: utfrågningarna har genomförts, och resultatet är att både Meglena Kunewa och Leonard Orban har mottagits med acceptans av de berörda utskotten. Det är en ära och en glädje för mig att kunna bekräfta dessa två kommissionsledamöter. Vi i gruppen för Europeiska folkpartiet (kristdemokrater) och Europademokrater kommer att anstränga oss för att samarbeta mycket väl med dem. Vi har den goda viljan att göra det, och vi säger ”ja” till utnämningarna av dem båda.
<P>
(Applåder)
<SPEAKER ID="070" NAME="Martin Schulz">
för PSE-gruppen. - (DE) Herr talman, mina damer och herrar! Utfrågningen av kommissionsledamöterna är ett viktigt prerogativ för parlamentet. Det är något som vi tar på allvar, och det verkar som att kommissionen också gör det. Det är av denna anledning som Varujan Vosgenian, den första rumänske kandidaten, inte ens kom så långt som till en utfrågning, som han inte hade klarat, och ni, herr kommissionsordförande, gjorde rätt i att ta lärdom av detta och vidta åtgärder för att få fram en annan kandidat. Detta visar att EU:s demokratiska strukturer fungerar när institutionerna tar sina roller på allvar.
<P>
Dessa utfrågningar är långt ifrån en formalitet, utan ett verkligt godkännandeförfarande, och den socialdemokratiska gruppen i parlamentet anser att båda kandidaterna, Meglena Kuneva och Leonard Orban, har klarat sig väl, och att de är duktiga nog för de uppgifter som de blivit tilldelade, och vi kommer därför att rösta för att de båda blir utnämnda.
<P>
Trots detta måste det fortfarande påpekas att den skrivelse som ni, herr Barroso, skrev som svar på våra frågor inte på något sätt klargör exakt vilken portfölj som Leonard Orban har tilldelats, och detta visar att jakten på en portfölj i en kommission som består av 27 medlemmar kan tolkas som att denna kommission utformas på grundval av Nicefördraget, ett fördrag som inte ens passade för 15 stater, enligt de som lade fram förslaget till det, och det fungerar verkligen inte för 27 stater.
<P>
(Applåder)
<P>
Vi har alltså, institutionellt talat, nått vår gräns. Denna anmärkning får varken hållas tillbaka eller tas som en kritik riktad mot Meglena Kuneva eller Leonard Orban, för det beror inte på misstro mot någon av dem.
<P>
Herr Orban, fru Kuneva! Vi visste redan före utfrågningarna att ingen av er är entusiastiska anhängare av den socialdemokratiska rörelsen, men vi kommer inte att lägga er till last för detta, för alla har rätt att missta sig. Men trots detta vädjar vi till er, att när ni blir medlemmar av kollegiet se till att detta kollegium inte förlorar behovet av politisk balans mellan ekonomiskt och socialt ansvar inom EU ur sikte. Genom att rösta för er uttrycker vi vårt förtroende för att ni kommer att se till detta.
<P>
(Applåder)
<SPEAKER ID="071" NAME="Graham Watson">
för ALDE-gruppen. - (EN) Herr talman! Att Rumäniens och Bulgariens anslutning nu ligger nära framhävs av dagens omröstning om de två kandidaterna till kommissionen och de två nominerade ledamöterna till revisionsrätten.
<P>
Både Meglena Kuneva och Leonard Orban var i högsta grad inblandade i förhandlingarna om sina respektive länders medlemskap. Båda två hade tuffa förutsättningar, särskilt om man tänker på hur långt de båda länderna har vandrat på vägen mot medlemskap. Det visade sig svårare än förväntat och krävde ytterligare två år jämfört med andra länder som uppstått i det tidigare Europa.
<P>
Vi måste nu lära oss att anpassa vår union till ett större antal medlemmar - ett mer välfyllt hus - med oundvikliga familjegräl. Alla måste lära sig att ge, om de ska få någonting. Om det redan är fullt i huset är självfallet en fråga att diskutera, och kanske Elmar Brok skulle vilja upplysa oss mot slutet av veckan.
<P>
Det är passande att de som har burit bördan med anslutningsförhandlingarna också får njuta något av frukterna av sitt arbete. Meglena Kuneva och Leonard Orban har mycket att ge till EU. De omfattande kunskaper som de har samlat på sig från samtalen kommer att vara till god hjälp i det gemensamma beslutsfattandet på de övre våningarna i Berlaymontbyggnaden.
<P>
Om de väljer att spela hjärter dam eller spader ess i ordförande José Manuel Barrosos korthus är upp till dem, men det är min övertygelse att Rumänien och Bulgarien kommer att vara en tillgång för unionen och inte en börda, som vissa vill få oss att tro.
<P>
Jag vet att vissa här i parlamentet funderar på att rösta emot en av de nominerade ledamöterna till revisionsrätten. Om vi menar allvar med att ta in två länder i unionen ska vi också ta in dem på ett ordentligt sätt och inte krångla med kandidaterna.
<P>
Låt mig erbjuda ordförande Barroso ett råd, medan han grubblar på hur han ska använda de två senaste förvärvens talanger: det finns inte tillräckligt med jobb för 27 kommissionsledamöter. Det var därför vi stödde bestämmelserna i konstitutionen om att banta kommissionen. Se till att kommissionsledamöterna handlar i gemenskapens intresse och inte som företrädare för sina hemländer! Definiera deras jobb tydligt, tydligare än ni gjorde i brevet till talman Josep Borrell, där det talas om att ”förtydliga” den interkulturella dialogens roll. Det har försett många av oss med fler frågor än svar. Vi önskar er dock lycka till. Vi önskar de båda nya kommissionsledamöterna lycka till, och vi förväntar oss att ni kommer att göra det som är nödvändigt för att föra Europas sak framåt.
<P>
(Applåder)
<SPEAKER ID="072" NAME="Monica Frassoni">
för Verts/ALE-gruppen. - (IT) Herr talman, mina damer och herrar! Ordföranden för gruppen De gröna/Europeiska fria alliansen kommer att rösta för införlivandet av Meglena Kuneva och Leonard Orban i kommissionen.
<P>
Vi skulle vilja gratulera dem till deras utnämningar, och vi hoppas att de kommer att kunna arbeta i ett lag vars inre sammanhållning, motivation och europeiska vision tyvärr inte överensstämmer med det som vi hoppas på och som EU behöver.
<P>
Av denna anledning är vår godkännanderöst i dag mer ett välkomsttecken till de två nya medlemsstaterna, här företrädda av de två nya kommissionsledamöterna, än ett stöd för den sittande kommissionen och dess politik.
<P>
Fru Kuneva! Ni kommer inom mycket kort tid att inse att i den kommission som ni i dag ansluter er till har industrins lobbygrupper mycket lättare att få tillträde och en mycket lättare tillvaro än konsumentrörelserna. Jag hoppas att ni kommer att lyckas införa förändring och trotsa detta på något sätt.
<P>
Herr Orban! Ni kommer snabbt att märka att det är en mycket svår uppgift att bevara Europeiska unionens kulturella dimension i en kommission som kanske är alltför öppen mot en del av vår värld än till andra.
<P>
För oss innebär avgivandet av vår godkännanderöst i detta ärende också att på ett sätt skapa ett prejudikat, genom att rösta på enskilda kommissionsledamöter. Detta är något som vi ofta har krävt, och något som vi hoppas kunna göra i framtiden.
<P>
(Applåder)
<SPEAKER ID="073" NAME="Francis Wurtz">
för GUE/NGL-gruppen. - (FR) Herr talman, herr kommissionsordförande! Jag skulle som talesman för gruppen Europeiska enade vänstern/Nordisk grön vänster vilja välkomna våra två nya kommissionsledamöter, Meglena Kuneva och Leonard Orban. Min grupp kommer att godkänna dessa två utnämningar.
<P>
Jag själv skulle ha föredragit om kommissionens ordförande hade gjort det mesta möjliga av utvidgningens resultat i detta skede för att föra en grundläggande debatt om en halvtidsutvärdering av hans kommission, för att blanda om korten inom den utvidgade kommissionen, om det är lämpligt, och slutligen för att låta hela hans lag underkasta sig parlamentets röst. Vid en tidpunkt när så många frågor ställs om verksamheten, ledningen och EU:s framtid skulle detta inte alls ha skadat kommissionens auktoritet och parlamentets demokrati. Som vi kan se var det inte detta som bestämdes. Trots detta önskar vi all välgång till Meglena Kuneva och Leonard Orban.
<P>
(Applåder)
<SPEAKER ID="074" NAME="Brian Crowley">
för UEN-gruppen. - (EN) Herr talman! I dag tar Rumänien och Bulgarien ännu ett steg framåt när vi välkomnar dem tillbaka till familjen med demokratiska nationer i Europeiska unionen. Jag välkomnar utnämningen av de nominerade ledamöterna till kommissionen Meglena Kuneva och Leonard Orban, och jag hoppas att kollegerna här i parlamentet inte kommer att försöka vinna politiska poäng genom att försöka angripa dem i den viktiga roll som de kommer att ta på sig i framtiden.
<P>
I den portfölj som kommissionsledamot Leonard Orban kommer att få ingår särskilt respekten för mångfald, som kommer att krävas i Europeiska unionen under 2000-talet. Jag uppmanar alla kolleger att vara så generösa som möjligt mot honom - och mot alla kommissionsledamöter, men särskilt mot honom - och föreslå nya sätt för att skydda mångfalden i Europeiska unionen.
<P>
Slutligen är det mycket viktigt, vid denna betydelsefulla tidpunkt, att alla folk i hela Europa förenas och förstår att det som förenar oss, det som vi har gemensamt - vad som än skiljer oss åt i våra olika ideologier, våra olika politiska åsikter eller i våra olika religioner - besitter mycket mer kraft och är mycket viktigare för att åstadkomma förändringar till det bättre, inte bara i Europa utan på världsarenan. Låt oss se ett större sammanhang i stället för att gräva ned oss i politiken. Låt oss fånga de möjligheter som Rumänien och Bulgarien har fått i dag, och, viktigast av allt, låt oss fånga de möjligheter som Europeiska unionen har fått att vara en hoppets ledstjärna, en ledstjärna för demokrati, frihet och respekt för de mänskliga rättigheterna i hela världen. Låt oss särskilt se till vad vi kan göra gemensamt för att åstadkomma förbättringar för hela mänskligheten.
<P>
(Applåder)
<SPEAKER ID="075" NAME="Jeffrey Titford">
för IND/DEM-gruppen. - (EN) Herr talman! Vi har i dag tillfälle att godkänna utnämningen av ledamöter i Europeiska kommissionen från Bulgarien och Rumänien. Jag godkänner den i varje fall inte. Jag röstade emot anslutningen av Bulgarien och Rumänien, liksom många av mina kolleger från IND/DEM-gruppen.
<P>
Mina kolleger och jag från UK Independence Party baktalades 2004 eftersom vi var emot anslutningen. Det var vi av flera anledningar, inte minst på grund att vi är helt emot Europeiska unionens imperiebyggande eftersom det är en helt igenom odemokratisk organisation som urholkar självstyret. Vi röstade också emot därför att vi visste att det skulle bli en massinvandring från vissa av de nya medlemsstaterna till Storbritannien - en massinvandring som infrastrukturen i mitt land inte klarar av. Två år senare visar det sig att vi hade rätt: uppskattningsvis 650 000 människor kom till Storbritannien från anslutningsländerna under det första medlemskapsåret. Dessutom har det varit en sådan åderlåtning på kvalificerade arbetstagare att vi nu har den löjliga situationen med Polens president som gör uttalanden och uppmanar sina landsmän att återvända till sitt hemland.
<P>
Kommer unionens imperiebyggare någonsin att begrunda den enorma sociala kostnaden för sina handlingar? Vi står nu inför en tragedi: ytterligare två länder som nyligen har kastat av sig kommunismens ok och tagit fatt sin frihet ska just slänga bort den genom att axla oket från Bryssel, med dess kvävande byråkrati och oförsonliga maktsträvan. Det kommer inte att dröja många år innan Bulgarien och Rumänien upptäcker vilket misstag de har gjort genom att underkasta sig en intolerant europeisk kommissions vilja. Det kommer att bli som att byta ut järnridån mot en enorm pappersridå, som i slutändan kan visa sig vara ett lika stort hot mot civila friheter och välstånd som sin föregångare.
<P>
Friheten är odelbar. Den får aldrig ges upp i strävan efter ekonomisk vinning, särskilt inte när den har vunnits till ett så högt pris.
<P>
(Applåder)
<SPEAKER ID="076" NAME="Bruno Gollnisch" AFFILIATION="NI">
(FR) Herr talman, mina damer och herrar! Jag skulle vilja lägga till två snabba kommentarer till det som Jeffrey Titford just sa med tanke på dessa kommissionsledamöter från två vänskapsnationer - den ena slavisk och den andra latinsk - som nyligen har befriats, det stämmer, från kommunismens ok, och som vi hoppas inte kommer finna sig under ett annat ok.
<P>
Min första kommentar är att Leonard Orbans portfölj, flerspråkighet, måste behandla inlärandet och användandet av medlemsstaternas nationella språk som en prioriterad fråga, och detta också inom EU:s institutioner. Om en liten stund kommer vi att avlägga vår röst om utnämningen av två medlemmar av Europeiska revisionsrätten. Jag har den franska versionen av dessa betänkanden framför mig: ett av dem har utarbetats av José Javier Pomés Ruiz, en spansk föredragande, om den bulgariska kandidaten, det andra, av en ungersk föredragande, om den rumänska kandidaten! I dessa franska versioner är biografierna över revisionsrättens medlemmar och frågeformulären på engelska. Så där har vi ett viktigt område som Leonard Orban kan arbeta med: att se till att den språkliga mångfalden respekteras inom våra institutioner.
<P>
Jag skulle också vilja önska Meglena Kuneva lycka till. Hon har haft ett mycket svårt arbete när det gällde att försvara sina bulgariska medborgares intressen under förhandlingarna. Jag hoppas att hon kommer att få det lättare med att försvara de europeiska konsumenternas intressen.
<P>
Slutligen skulle jag vilja säga att vi motsätter oss tillämpningen av det protokoll som lagts till Nicefördraget där det föreskrivs att från och med den tidpunkt då Europeiska unionen har 27 medlemmar kommer antalet kommissionsledamöter att bli färre än antalet medlemsstater, något som skulle förvägra några av dem all representation inom denna institution. Vi har ytterligare två och ett halvt år på oss att visa att denna åtgärd är helt meningslös och står i strid med jämlikhet mellan de nationer som ska avgöra framtiden för vår internationella organisation.
<SPEAKER ID="077" NAME="Talmannen">
Vi ska nu rösta om förslaget till beslut om utnämning av en bulgarisk kommissionsledamot, Meglena Kuneva. Det kommer att bli en omröstning med namnupprop i enlighet med artikel 99.4 i arbetsordningen.
<P>
(Parlamentet antog beslutet.)
<P>
(Livliga applåder)
<P>
Tack så mycket. Jag gratulerar, fru Kuneva. Det är få ledamöter av kommissionen som har mottagit så ihållande och livliga applåder som ni.
