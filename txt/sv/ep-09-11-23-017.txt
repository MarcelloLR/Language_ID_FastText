<CHAPTER ID="017">
Elektroniska kommunikationsnät och kommunikationstjänster (debatt)
<SPEAKER ID="069" NAME="Talmannen">
Nästa punkt är ett betänkande av Catherine Trautmann, för Europaparlamentets delegation till förlikningskommittén, om förlikningskommitténs gemensamma utkast till Europaparlamentets och rådets direktiv om ändring av direktiv 2002/21/EG om ett gemensamt regelverk för elektroniska kommunikationsnät och kommunikationstjänster, direktiv 2002/19/EG om tillträde till och samtrafik mellan elektroniska kommunikationsnät och tillhörande faciliteter och direktiv 2002/20/EG om auktorisation för elektroniska kommunikationsnät och kommunikationstjänster (03677/2009 - -.
<SPEAKER ID="070" NAME="Catherine Trautmann" LANGUAGE="FR">
Herr talman, fru kommissionsledamot, mina damer och herrar! Så var det dags igen, men nu för sista gången, att diskutera telekompaketet och framför allt mitt betänkande om regelverk-, tillträdes- och auktorisationsdirektiven, som utgör den sista hörnstenen.
<P>
Detta ger mig en möjlighet att tacka mina kolleger, framför allt mina medföredragande Pilar del Castillo och Malcolm Harbour, förlikningskommitténs ordförande Alejo Vidal-Quadras, ordföranden för utskottet för industrifrågor, forskning och energi Herbert Reul och alla Europaparlamentets övriga tjänsteavdelningar som varit engagerade. Jag vill också tacka kommissionsledamoten för hennes engagemang och stöd genom hela perioden, och jag tackar även hennes avdelningar. Slutligen välkomnar jag det svenska ordförandeskapets insatser för att nå en tillfredsställande lösning. Låt oss ett ögonblick minnas Ulrika Barklund Larsson.
<P>
Morgondagens omröstning kommer att sända en mycket positiv signal till dem som förväntar sig en mer dynamisk europeisk näringslivspolitik. Eftersom enigheten kring 99 procent av texten från andra behandlingen kvarstår, ska jag bara sammanfatta de aspekter som vi har prioriterat. Framför allt ville vi bibehålla en effektiv, långsiktig konkurrenskraft, men också se till att konkurrensen blir nyttig för den ekonomiska och sociala utvecklingen genom en komplett täckning av det europeiska territoriet i fråga om tillträde, höghastighetsinternet för alla och för alla regioner, inklusive en bättre hantering av radiospektrum, och fullständiga rättigheter för konsumenterna.
<P>
Detta kommer att innebära att man fastställer en konsekvent, operativ ram för dem som ska utnyttja dessa direktiv, dvs. lagstiftare, Europeiska gruppen av regleringsmyndigheter för nät och tjänster inom området elektronisk kommunikation samt kommissionen, att man garanterar rättssäkerheten, uppmuntrar de investeringar som krävs för att åter få fart på vår ekonomi och skapar en dynamisk marknad för operatörerna, deras konsumenter och anställda, och slutligen, att man utvecklar mängder av tjänster av högsta kvalitet som är tillgängliga för majoriteten och rättvist prissatta.
<P>
Det är viktigt att vi håller oss kvar inom avtalets villkor. Dessvärre skapar uttalanden nyligen från vissa medlemsstater viss osäkerhet när det gäller deras engagemang i det avseendet. Jag tänker stödja kommissionens tolkning av resultaten av våra förhandlingar om artikel 19. Jag kan också nämna att den utformning som valdes för den artikeln är nära knuten till diskussionen om mekanismerna i artikel 7 och 7a. Det skulle vara en besvikelse om rådet genom icke-bindande förklaringar för ut budskapet att det på något sätt både vill behålla kakan och äta den genom att vägra gå med på en rättvis maktfördelning mellan medlemsstaterna, organet för europeiska regleringsmyndigheter för elektronisk kommunikation (Berec) och kommissionen, såsom framgår av den slutgiltiga kompromissen.
<P>
Låt mig slutligen nämna den viktiga punkt som ledde oss fram till förlikningen, ändringsförslag 138. Jag vill bara säga att det resultat som uppnåddes var det bästa möjliga som parlamentet kunde uppnå med den rättsliga grund vi hade: harmonisering av den inre marknaden. Så det resultatet måste tas på allvar, eftersom det ger alla användare av elektroniska anslutningar ett stabilt skydd för rätten att vara anonyma och att betraktas som oskyldiga och ha rätt till kontradiktoriska förfaranden, oavsett vilka åtgärder de ställs inför och innan man beslutar om några påföljder.
<P>
Jag gläder mig också mycket över kommissionens vilja att utvärdera situationen för nätneutralitet i EU och att ställa lämpliga instrument till parlamentets och rådets förfogande till årsslutet på grundval av resultatet från sådana observationer.
<P>
Avslutningsvis vill jag därför be alla fundera över hur paketet ska genomföras. Jag är redan medveten om att parlamentet, för vilket detta paket är mycket viktigt, kommer att se till att genomförandet sker med respekt för tidigare överenskommelser. Jag kommer nu att lyssna uppmärksamt på mina kollegers anföranden innan jag tar till orda igen i slutet av diskussionen.
<SPEAKER ID="072" NAME="Viviane Reding">
ledamot av kommissionen. - (EN) Herr talman! I dag är kulmen för vad som har varit en mycket lång och mycket ofta intensiv lagstiftningsprocess, och de ansträngningar som gjorts på alla sidor i förhandlingarna har lett till resultat som varit väl värda att vänta på. Jag vill tacka föredragandena, utskottsordförandena, talmannen och förlikningskommitténs ledamöter, och alla enskilda parlamentsledamöter som bidragit med sitt engagemang och sin expertis.
<P>
Genom antagandet av reformpaketet i dess nuvarande utformning kommer unionen att få ett regelverk som kan hjälpa oss att möta utmaningarna med en digital ekonomi i snabb utveckling som bygger på rimliga priser för alla när det gäller tillgång till telefon- och Internetanslutning, samtidigt som förberedelser görs för investeringar i höghastighetsnät med högkvalitativa och innovativa tjänster.
<P>
Dessa bestämmelser och dessa reformer kommer att göra Europeiska unionen världsledande i fråga om regleringen av elektronisk kommunikation, inte bara genom att förbättra mekanismen för att gå mot en konkurrenskraftig inre marknad, utan också genom att placera medborgarnas rättigheter i centrum för en regleringspolitik.
<P>
Genom den kompromiss som nåddes vid förlikningen fastställs för första gången i EU-rätten Internetanvändarnas grundläggande rättigheter i fråga om åtgärder som skulle kunna begränsa deras tillgång till Internet. Detta är en mycket viktig bestämmelse om frihet på Internet. Genom bestämmelsen klargörs att Internet, som blir allt mer centralt i vår vardag, ska vara föremål för samma skyddsklausuler i fråga om våra grundläggande rättigheter som andra verksamhetsområden. Föregående, rättvisa förfaranden, med presumtionen för oskuld och rätten till integritet, tillsammans med rätten till effektiv och snabb domstolsprövning: det är dessa bestämmelser som har införts i det nya reformpaketet.
<P>
Samtidigt införlivas i reformpaketet en vision om ett öppet och ömsesidigt Internet som ett mål för regleringspolitiken. EU:s strategi är mycket praktiskt inriktad. Den har förresten redan hyllats på andra kontinenter som en viktig trendsättare.
<P>
Konsumenternas skydd mot förlust av personuppgifter och mot skräppost har också stärkts, särskilt genom kravet på att operatörerna ska meddela konsumenterna vid personuppgiftsbrott och genom den förstärkta principen om användarnas samtycke när det gäller användningen av kakor. Bland andra stora förbättringar för konsumenterna finns rätten att byta fast eller mobil operatör på en arbetsdag och samtidigt behålla sitt gamla telefonnummer.
<P>
Tack vare parlamentet kommer de nya bestämmelserna om radiospektrum att medföra lägre priser och främja införandet av nya tjänster, vilket kommer att bidra till att överbrygga den digitala klyftan. Parlamentet kommer att spela en central roll i fastställandet av den strategiska inriktningen för spektrumpolitiken på EU-nivå genom det nya fleråriga politiska programmet om radiospektrum. Tack vare reformerna kommer operatörerna också att kunna att investera i nästa generations nätverk. Reformerna kommer att stärka incitamenten att göra effektiva investeringar i ny infrastruktur med beaktande av investeringsriskerna, och samtidigt se till att konkurrensen inte hämmas.
<P>
På institutionell nivå erbjuder organet för europeiska regleringsmyndigheter, det berömda Berec, en möjlighet för de 27 nationella tillsynsmyndigheterna att bidra till den inre marknadens funktionssätt på ett mer öppet och effektivt sätt. Kommissionens skärpta tillsyn av möjligheterna till prövning, med stöd av Berec, kommer att bidra till att stärka den inre marknaden genom att förbättra konsekvensen och kvaliteten hos genomförandet av regelverket inom EU och garantera lika konkurrensvillkor för operatörerna.
<P>
Vi får inte glömma den viktiga överenskommelse som nåtts angående artikel 19 i ramdirektivet, som ger kommissionen förstärkta harmoniseringsbefogenheter i fråga om allmänna regleringsstrategier, bland annat när det gäller möjligheter till prövning. Detta ger kommissionen en central roll, i samarbete med Berec, när det gäller att se till att telekomförordningen tillämpas på ett konsekvent sätt på den inre marknaden till förmån för medborgarna och näringslivet.
<P>
Jag uttalade mig redan vid parlamentssammanträdet i maj, och sade då att kommissionen kommer att bygga vidare på reformerna genom att genomföra breda samråd nästa år om räckvidden för framtida samhällsomfattande tjänster och en bredare tillämpning av principerna om anmälan av databrott. Jag bekräftar i dag åter dessa åtaganden, med anpassning till den tid som förflutit sedan dess naturligtvis.
<P>
Kommissionen kommer också att göra sitt för att se till att de nya verktygen verkligen används när de behövs. Jag har sagt att kommissionen kommer att övervaka inverkan av marknadsutvecklingen och den tekniska utvecklingen på nätfriheterna och rapportera till Europaparlamentet och rådet före slutet av 2010 om huruvida ytterligare vägledning krävs. Kommissionen kommer också att åberopa sina befintliga konkurrensrättsliga befogenheter för att ta itu med eventuella konkurrensfientliga metoder som kan uppkomma.
<P>
Jag anser att det förtroende och den rättssäkerhet som dessa reformer kommer att ge kommer att vara av avgörande vikt för att hjälpa e-kommunikationssektorn att bidra till EU:s ekonomiska återhämtning. Jag vill därför berömma parlamentet för dess stöd för paketet och uppmana ledamöterna att rösta för dess antagande.
<P>
(Applåder)
<SPEAKER ID="073" NAME="Pilar del Castillo Vera" LANGUAGE="ES">
Herr talman, mina damer och herrar! Jag vill börja med att tacka mina kolleger i parlamentet, och i detta fall framför allt föredraganden, Catherine Trautmann, eftersom hon verkligen har gjort ett extraordinärt arbete. Man var tvungen att vara där för att förstå hur mycket som uppnåtts i detta slutliga skede, vilket har lett till ett framgångsrikt förlikningsförfarande.
<P>
Jag skulle säga att vi för tillfället har en utmärkt utgångspunkt för att börja ta oss an en framtid som på ett sätt är revolutionerande, eller borde vara det.
<P>
Vi har äntligen - eller kommer snart att ha - ett regelverk som ger oss mycket goda förutsättningar för att sätta utvecklingen av Internet, det digitala samhället och den digitala ekonomin i förgrunden för våra målsättningar. Detta regelverk skapar ett bra skydd för konsumenterna, det främjar deras rättigheter och innebär också en säkerhet för investerarna.
<P>
Jag anser dock att det är mycket viktigt att vi nu beslutsamt blickar framåt. Vi måste beslutsamt blicka framåt efter 2010 så att vi kan ägna alla våra ansträngningar åt att anta en digital agenda efter 2010. De centrala målen för denna digitala agenda borde innefatta att se till att alla konsumenter och medborgare har alla nödvändiga resurser för att få tillgång till och delta via Internet och naturligtvis att skapa en intern digital marknad som är öppen och konkurrenskraftig.
<P>
Detta är ett absolut centralt mål om vi vill ge den europeiska ekonomin den plats den borde ha i dagens globala värld.
<SPEAKER ID="074" NAME="Corinne Lepage">
för ALDE-gruppen. - (FR) Herr talman, fru kommissionsledamot, mina damer och herrar! Det gladde mig, fru kommissionsledamot, att höra er säga att fri tillgång till Internet borde garanteras på samma sätt som andra grundläggande rättigheter.
<P>
Det är precis denna fråga som vi ledamöter i Europaparlamentet har kämpat för: att få samma garantinivå, det vill säga ett föregående förfarande med prövning av en opartisk domare.
<P>
Vi lyckades inte riktigt med det, men tack vare föredragandens arbete tycks vi ha nått en så bra lösning som möjligt. Den är inte perfekt. Den är inte perfekt eftersom den kommer att bana väg för dispyter som vi helst skulle ha undvikit, och om vi hade varit så tydliga som jag just har varit skulle inga dispyter ha uppkommit. Vi nådde tyvärr ingen kompromiss på denna punkt.
<P>
Detta innebär att vi åter kommer att behöva ta upp frågorna om fri tillgång till Internet, nätneutralitet och att det, i ett så öppet samhälle som dagens, borde finnas en viss nivå av fri tillgång till kunskap och information. Allt detta rör samma fråga. Vi har tagit första steget, vi har den grundläggande centrala första texten, och därför kommer jag personligen att rösta för den, även om andra tvekar.
<P>
Vi kommer dock att behöva gå mycket längre när det gäller att skydda den fria tillgången till öppen vetenskap, öppen forskning och alla intellektuella verk, samtidigt som vi förstås måste komma ihåg att även äganderättigheter på områden som litteratur, konst och forskning måste skyddas. Vi kommer dock under de kommande åren nästan säkerligen att tvingas göra ytterligare kompromisser.
<SPEAKER ID="075" NAME="Philippe Lamberts" LANGUAGE="FR">
Herr talman, mina damer och herrar! Vi gläder oss över att Europaparlamentets åtgärder har gjort det möjligt för Internetanvändarna att få ett garanterat och nu uttalat skydd. Det är sant att om parlamentet inte hade röstat två gånger för det berömda ändringsförslaget 138 skulle vi inte stå där vi står i dag. Det är tydligt att innehållet i kompromisstexten i dag har uppnåtts tack vare det.
<P>
Men som Corinne Lepage sade är den kompromiss som nåtts säkerligen inte A och O när det gäller skyddet av Internetanvändarnas rättigheter.
<P>
Jag tror att vi gått så långt vi kunnat med tanke på den konstitutionella ordning inom vilken Europaparlamentet i dag verkar. Kompromissen banar därför väg för antagandet av detta telekompaket som för oss innebär verkliga framsteg jämfört med det system som vi har ärvt från tiden för telekommunikationsmonopolen, vilket är en era som lyckligtvis ligger i det förflutna.
<P>
Morgondagens omröstning är dock bara början. Vi kommer såväl här som i de nationella parlamenten att mycket noga övervaka hur den kompromiss som antas i morgon införlivas i den nationella lagstiftningen, för vi vet att ett antal EU-medlemsstater är en aning bortkomna kan man säga när det gäller allmänna friheter - särskilt Internet - och jag är inte säker på att de kommer att lyckas undvika fallgropen med att avvika från den regel som vi kommer att anta i morgon.
<P>
Det är slutligen dags för Europeiska unionen att anta en verklig stadga för Internetanvändarnas rättigheter, i vilken tillträdesrättigheter naturligtvis ska definieras, men även rätten till integritet, yttrandefrihet och nätneutralitet. För oss är det inte tillräckligt med bara ett uttalande om nätneutralitet.
<P>
Det är också sant att vi särskilt borde uppmärksamma författares och upphovsmäns rättigheter, så att spridningen av deras verk på Internet blir en uppmuntran för dem. Det får dock inte leda till att detta anmärkningsvärda verktyg beslagtas till förmån för privata intressen.
<SPEAKER ID="076" NAME="Malcolm Harbour" LANGUAGE="EN">
Herr talman! Som en av de tre föredragande som bedrivit ett mycket nära samarbete om hela paketet - och det är tydligt att detta är ett paket - vill jag mycket varmt välkomna denna kompromissöverenskommelse och också gratulera Catherine Trautmann, som har lett förhandlingarna med stor skicklighet. Den slutliga textens vittomspännande karaktär och de garantier detta ger i fråga om konsumenträttigheter är ett bevis på hennes förhandlingsskicklighet.
<P>
Jag välkomnar att alla politiska grupper som var företrädda i förlikningen har godkänt texten och att vi slutligen kan frigöra fördelarna hos hela paketet genom omröstningen i morgon, för det har nu gått ett antal månader sedan vi arbetade med det. Rådet godkände redan den 26 oktober mitt initiativbetänkande om samhällsomfattande tjänster och användarrättigheter, varav Viviane Reding betonade ett antal punkter. Jag kommer inte att upprepa dessa, det räcker att säga att detta är ett stort framsteg för konsumenterna.
<P>
Jag vill göra ett par kommentarer om vissa inslag i mitt initiativbetänkande och särskilt betona våra förhandlingar med rådet - herr talman, ni har tyvärr inte fått chansen att tala, men ni var djupt engagerad i dessa förhandlingar - vilka har bidragit till avsevärda framsteg på områdena för databrott och i synnerhet frågor som rör användningen av kakor och de rättigheter som konsumenterna har att motsätta sig enheter som kan samla information i deras datorer.
<P>
Fru kommissionsledamot! Vi välkomnar verkligen det uttalande som ni redan gjort om databrott, men jag måste säga att jag blev aningen förvånad när jag mottog ett uttalande från 13 medlemsstater som jag snarast tyckte innebar en omtolkning av den överenskommelse som de redan hade ingått den 26 oktober. Ni kanske vill kommentera detta senare. Jag vill bara betona att vad vi har enats om är ståndpunkten, och det är jag säker på att ni instämmer i, herr talman. Kommissionen kommer nu att genomföra denna ståndpunkt. Om den måste klargöras är det kommissionens uppgift. Vi ser fram emot att få se kommissionen stärka och genomföra detta snarast möjligt, särskilt på området för nätneutralitet, om vilket ert uttalande varmt välkomnas, eftersom det är något som vi kämpat mycket hårt för i mitt utskott. Detta är ett viktigt steg framåt för konsumenterna. Jag välkomnar det innerligt på min grupps vägnar och på hela parlamentets vägnar hoppas jag.
<SPEAKER ID="077" NAME="Eva-Britt Svensson">
för GUE/NGL-gruppen. - Herr talman! I morgon avgörs telekompaketet. Jag vill tacka Catherine Trautmann och alla kolleger som har kämpat för ett fritt internet. Framför allt vill jag också tacka alla engagerade medborgare. Med rätta har de engagerat sig oerhört starkt, eftersom det ytterst handlar om yttrandefrihet och våra medborgerliga fri- och rättigheter. Tack vare engagerade medborgare blev internetanvändarnas skydd mot maktövergrepp och övervakning bättre än väntat, men enligt min och vänsterns uppfattning inte tillräckligt bra.
<P>
Jag har tre skäl att rösta nej. För det första för att kompromissen, ändringsförslag 138, inte ger medborgarna tillräckligt skydd mot myndigheters och internetleverantörernas makt. Den talar bara om en prövning före avstängning - inte om en domstolsprövning. Detta kan öppna för godtyckliga åtgärder. Texten innebär att slutanvändarnas rättigheter inte kan begränsas av medlemsstaterna, vilket är bra, men företag kan införa begränsningar om de gör det i avtalen.
<P>
Det andra skälet är att mina ändringsförslag om rättigheter på internet, dvs. de välkända Citizens' Rights Amendments, inte finns med i kompromissen. Det öppnar faktiskt för ett nät där det inte är självklart att alla användare har tillgång till hela nätet, och där alla sajter inte har samma möjlighet att synas. Jag tycker att vi borde ha varit mycket tydliga med att det inte ska vara tillåtet att leda in internet i en sådan fålla. Slutresultatet riskerar då nämligen att bli som en samling kabel-TV-kanaler snarare än fri kommunikation för alla.
<P>
Det tredje skälet är att telekompaketet hamnar under reglerna för den inre marknaden. Det betyder naturligtvis att det vid en eventuell konflikt blir domstolen som avgör. Yttrandefrihet ska inte avgöras av EG-domstolen. Det räcker inte med ett halvdant skydd för medborgarnas rättigheter, utan de måste ha ett fullgott skydd.
<SPEAKER ID="078" NAME="Jaroslav Paška" LANGUAGE="SK">
I slutet av omröstningen vid plenarsammanträdet den 6 maj 2009 godkände Europaparlamentet ett utkast till direktiv om fastställande av villkoren och bestämmelserna för elektronisk kommunikation.
<P>
Parlamentet godkände dock även ett ändringsförslag som rådet betraktade som svårt att genomföra. Ett förlikningsförfarande pågick därför fram till den 29 september, genom vilket man försökte harmonisera rådets, kommissionens och Europaparlamentets åsikter så att man skulle kunna se till att kraven i artikel 138 kunde införlivas korrekt i den nuvarande EU-lagstiftningen.
<P>
Jag vill därför berömma insatserna från Europaparlamentets förhandlingsgrupp, samt det affärsmässiga och konstruktiva tillvägagångssätt som rådets och kommissionens företrädare tillämpat, tack vare vilka det var möjligt att nå en överenskommelse om ordalydelsen i den omtvistade bestämmelsen på ett sådant sätt att syftena och idéerna i den ursprungliga artikel 138 införlivades på ett godtagbart sätt i det nya telekommunikationsdirektivet. Jag anser bestämt att det nya telekommunikationsdirektivet till följd av förlikningsförfarandet är redo att tillämpas i EU:s offentliga förvaltning.
<SPEAKER ID="079" NAME="Herbert Reul" AFFILIATION="PPE">
(DE) Herr talman, fru kommissionsledamot, mina damer och herrar! Detta var ett mödosamt arbete som krävde två ronder så att säga, men det var väl värt ansträngningen. Resultatet är något som Europaparlamentet kan vara stolt över.
<P>
På min kollega Angelika Nieblers vägnar, som tyvärr inte kan vara här i dag, vill jag också särskilt tacka föredragandena Pilar del Castillo Vera, Malcolm Harbour och Catherine Trautmann, samt alla andra som bidragit till att bana väg för en kompromiss. Det var verkligen en svår uppgift, som ibland krävde en hel del ansträngningar från enskilda personer och politiska grupper, men i slutändan nåddes en enighet.
<P>
Telekommunikationssektorn är en avgörande sektor i fråga om ekonomisk utveckling, eftersom den utgör en viktig drivfjäder för sysselsättningen. Enbart under 2007 redovisade denna sektor en omsättning på omkring 300 miljarder euro. Det innebär att denna sektor kommer att få en ny rättslig ram, som också kommer att ha en stor inverkan på EU:s ekonomiska utveckling.
<P>
EU står inför stora utmaningar: att investera i högpresterande bredbandsnätverk och att utöka dem. Näringslivet är redo att agera och vi vill också öppna dörrar. Ett viktigt beslut har fattats.
<P>
Sist men inte minst vill vi göra radiospektrumpolitiken mer flexibel, och vi måste utnyttja den digitala utdelningen. Också här har en viktig förutsättning uppfyllts. Och slutligen har vi tvingats göra en hel del ansträngningar, eftersom många av oss till en början inte var medvetna om problemen och om hur man hanterar Internetfrihet och stärker medborgarnas rättigheter på Internet.
<P>
Vi har nu säkrat skyddet av våra medborgare i mycket högre grad än vi hade föreställt oss i början av processen, eftersom saker och ting har utvecklats. Åtgärder som har vidtagits i EU-medlemsstaterna i fråga om tillgång till eller användning av elektroniska kommunikationsnätverkstjänster får inte på något sätt begränsa de grundläggande rättigheterna. Begränsningar får endast införas efter en rättvis och oberoende process. Individer måste ha rätt till prövning och kunna bestrida ett beslut i domstol. Detta är en ändring som inte kunde förutses i början. Alla bidrog till denna process, och jag hoppas att alla därför kommer att kunna rösta för förslagen. Tack så mycket.
<SPEAKER ID="080" NAME="Christian Engström" AFFILIATION="Verts/ALE">
(EN) Herr talman! Vi i svenska Piratpartiet stöder den kompromiss som nåddes vid förlikningen. Den är inte perfekt och den är inte allt vi hade önskat oss, men vi anser att den är ett bra steg i rätt riktning.
<P>
Ingen borde utestängas från Internet utan åtminstone ett föregående, rättvist och opartiskt förfarande som omfattar rätten till prövning och respekterar principen att man är oskyldig till dess att man bevisas skyldig.
<P>
Kompromissen sänder medlemsstaterna en tydlig signal om att saker som den franska HADOPI-lagen eller Mandelson-metoden i Storbritannien helt enkelt inte är acceptabla. Det är nu upp till aktivisterna i Frankrike och Storbritannien att se till att deras regeringar respekterar detta.
<P>
Men för oss här i Europaparlamentet var detta bara början. Vi behöver, liksom flera talare sagt, verklig lagstiftning om rättigheter för Internet, där det fullständigt tydligt framgår att Internet är en viktig del av samhället, där våra grundläggande medborgerliga rättigheter måste respekteras.
<P>
Detta innefattar rätten till informationsfrihet och rätten till integritet enligt Europeiska konventionen om skydd för de mänskliga rättigheterna och de grundläggande friheterna. Vi behöver nätneutralitet och vi behöver en politik som säger ja till de fantastiska möjligheter som Internet och den nya informationstekniken ger oss alla.
<P>
EU har en unik möjlighet att visa ledarskap och att föregå med gott exempel inför världen på ett fritt och öppet Internet. Vi borde ta denna chans. Vägen framåt ligger öppen. Denna kompromiss är bara ett första steg, men det är ett steg i rätt riktning. Så jag uppmuntrar alla kolleger att rösta ja till den.
<SPEAKER ID="081" NAME="Trevor Colman" AFFILIATION="EFD">
(EN) Herr talman! Tanken på denna föreslagna åtgärd har fått håret att resa sig i nacken på Internetanvändare i alla medlemsstater. Genom förslaget hotar aldrig förut skådade nivåer av statlig övervakning, statligt ingripande och kommersiell exploatering och man vill till och med beröva Internetanvändarna domstolskyddet.
<P>
Rådet har angett att parlamentet överskrider sina befogenheter genom att föreskriva att domstolsskyddet ska kvarstå. Men oavsett om detta är sant eller inte, hur mycket mer skulle inte dessa befogenheter överskridas genom en bestämmelse som tillåter tjänstemän att förfölja och spionera på Internetanvändarna, samtidigt som de står kvar över lagen?
<P>
Parlamentet medlade genom ändringsförslag 138 mellan regeringarna och såg till att skydda dem från allvarliga justitiemord, vilket byråkrater är mer än kapabla till när de inte är underställda rättslig övervakning. Enligt ett tillförlitligt rättsutlåtande har andan och ordalydelsen i ändringsförslag 138 förvrängts genom förlikningsförfarandet. Jag uppmanar alla ledamöter att besluta sig för att om parlamentet inte kan ge de garantier som med rätta borde åtfölja denna åtgärd, borde det inte anta åtgärden alls.
<SPEAKER ID="082" NAME="Gunnar Hökmark" AFFILIATION="PPE">
Herr talman! Skyddet för användarna har stått i fokus för en stor del av telekomdebatten. I våras röstade bland andra Eva-Britt Svensson ner ett förslag som ställer krav på domstolsprövning om någon skulle stängas av. Nu har vi fått en annan lösning, som skyddar användarna genom mycket tydliga hänvisningar till det regelsystem som måste krävas i varje medlemsstat. Jag tycker att det är viktigt att säga att skillnaden här inte handlar om huruvida man vill skydda användarna, utan om huruvida man respekterar medlemsstaternas rätt att besluta över sina egna rättssystem.
<P>
Där är det intressant att notera att en av de svenska parlamentariker som är mest emot Europeiska unionen och Sveriges medlemskap vill göra den mer överstatlig än vad någon annan i denna kammare brukar föreslå, eftersom hon vill att Europeiska unionen ska lagstifta om hur medlemsstaternas rättssystem ska utformas. Det är ett stort steg och det har den mycket breda majoriteten i parlamentet gått emot, eftersom vi stöder den kompromiss som nu finns och som kommer att innebära ett bra skydd för användarna. Vi gör det också därför att vi vill öppna upp för Europas konsumenter och användare att alltid kunna välja mellan olika leverantörer, olika operatörer. Att kunna byta ut de operatörer som fungerar dåligt är att ge konsumenterna och medborgarna en makt som de ännu aldrig har haft. Det är någonting annat, Eva-Britt Svensson, än den tid då vi hade de stora monopolen som bestämde över medborgarnas rätt att se, att avgöra, att använda information. Det är en fantastisk förändring som tyvärr Eva-Britt Svensson och möjligtvis också några andra kommer att rösta emot.
<P>
Men den stora saken - som jag också vill gratulera Catherine Trautmann och kommissionären till - är att vi nu också tar tag i spektrumfrågan och ser till att vi i Europa kan bli ledande när det gäller att utnyttja den digitala dividenden. Det kommer att ge Europas medborgare framgång och möjligheter och europeisk industri en möjlighet att vara världsledande. Därför stöder jag och det stora flertalet i denna kammare det förslag som vi ska rösta om imorgon.
<SPEAKER ID="083" NAME="Eva Lichtenberger" AFFILIATION="Verts/ALE">
(DE) Herr talman, mina damer och herrar! De komplicerade diskussioner som var en del av förlikningsförfarandet hade ett centralt och viktigt syfte, nämligen att fastställa grundläggande rättigheter och friheter på Internet, och framför allt respekt för rättssäkerheten. Dessa får inte göras ineffektiva genom de enskilda intressena hos de stora ekonomiska makterna på Internet för att de vill kämpa med näbbar och klor för att rädda ett föråldrat copyrightsystem som inte har anpassats till Interneteran.
<P>
Vi behöver ett helt nytt system för att skydda de immateriella rättigheterna hos de skapande krafterna på Internet, och det systemet måste vi utveckla tillsammans. När det gäller skyddet av medborgarnas rättigheter måste vi dock vara konsekventa, och det omfattar att övervaka tillämpningen i medlemsstaterna. Det var trots allt rådet som inte förespråkade ett skydd av dessa rättigheter och som skulle ha föredragit att lämna dem åt sidan. Vi måste delta i denna maktkamp om skyddet av medborgarnas rättigheter och vi måste vinna. Ingen medlemsstat får nu tillåtas att slingra sig ur dessa skyldigheter.
<SPEAKER ID="084" NAME="Lambert van Nistelrooij" AFFILIATION="PPE">
(NL) Europaparlamentet har med rätta lagt tonvikten på ett antal frågor: att garantera tillträdet, nätneutraliteten och en bättre övervakning.
<P>
Hela paketet i dess nuvarande utformning är utomordentligt välbalanserat. Å ena sidan tillåter paketet oss nu att utnyttja möjligheterna till verklig konkurrens, tillväxt inom denna sektor och även i ekonomiska termer möjligheterna att skapa sysselsättning och ekonomiska fördelar. Å andra sidan skapar paketet särskilt goda förutsättningar för konsumentskyddet. Konsumenter som misstänks ha begått ett straffbart brott kan endast utestängas från Internet efter det att en dom har avkunnats av de rättsliga myndigheterna, och ett tydligt förfarande måste följas. Vi har också en bestämmelse om överklagande, vilket innebär att etablerade mänskliga rättigheter garanteras, liksom borde vara fallet.
<P>
Förra veckan hölls en viktig konferens om förvaltning av Internet under överinseende av FN, där även en delegation från Europaparlamentet deltog. Det visade sig att alla i hela världen såg till oss för att se hur vi reglerar detta område. I många länder och i stora delar av världen vill regeringarna diktera vilket innehåll som kan visas på Internet och under vilka omständigheter medborgare kan utestängas från Internet, eller för den sakens skull, ges tillgång till det. Vi föregår här med gott exempel på en rättslig ram och vi når en balans mellan marknaden och skyddet av medborgarna. I synnerhet de icke-statliga civila samhällsorganisationerna världen över tittar på hur denna fråga har reglerats i detta paket.
<P>
Jag hade möjligheten att själv bevittna detta förra veckan och jag vill påpeka att vi i viss mån skriver telekommunikationshistoria. Jag vill gratulera föredraganden Catherine Trautmann, som har gjort ett fantastiskt arbete med att fastställa gränserna. Detta är en pièce de résistance för konsten att förhandla. Rådet var dock ursprungligen inte redo att gå så långt.
<SPEAKER ID="085" NAME="Sandrine Bélier" AFFILIATION="Verts/ALE">
(FR) Herr talman, mina damer och herrar! Den 4 november fick parlamentet en garanti från rådet om att inskränkningar av tillgången till Internet endast kan införas om vissa villkor uppfylls: ett föregående, rättvist och opartiskt förfarande, en garanti för principen om presumtion för oskuld och respekt för integriteten, och respekt för Europeiska konventionen om skydd för de mänskliga rättigheterna och de grundläggande friheterna. Denna överenskommelse är första steget mot ett bättre skydd av medborgarna, som möts av allt fler försök av vissa stater och privata operatörer att trivialisera principen om ett flexibelt svar, datalagring och kontrollen av digitalt utbyte på Internet.
<P>
Det är dock inte tillräckligt. Att acceptera inskränkningar av de digitala friheterna och att gå emot nätneutraliteten är inte godtagbart. Det strider mot Lissabonstrategin och undergräver unionens grundläggande rättigheter och värderingar. Som den enda direktvalda EU-institutionen har parlamentet, för att skydda medborgarnas intressen, nu den moraliska och politiska plikten att ta itu med denna fråga och definiera Internetanvändarnas rättigheter och skyldigheter för att garantera deras digitala frihet och tillgång till kunskap.
<P>
Vi kommer att rösta för denna text, men vi kommer att se till att vi vidareutvecklar frågan i morgon.
<SPEAKER ID="086" NAME="Paul Rübig" AFFILIATION="PPE">
(DE) Herr talman, fru kommissionsledamot, mina damer och herrar! Jag vill börja med att innerligt tacka kommissionsledamoten. Den telekomlagstiftning som antagits under de senaste fem åren har visat att EU målmedvetet och systematiskt gör framsteg, tack vare det engagemang och den expertkunskap som gjort att vi kunnat införa lämplig lagstiftning. Jag vill nu tacka mina kolleger och framför allt föredragandena.
<P>
Vi har sett att nya generationer av teknik uppkommer, och att dessa nya generationer av teknik, som t.ex. fjärde generationens långtidseffektnätverk, behöver få utrymme på EU:s inre marknad. För att detta ska ske måste vi också använda den digitala utdelningen på ett förnuftigt sätt, och vi behöver uppgiftsroaming som motsvarar behoven på den inre marknaden. Jag tror att vi fortfarande har en hel del arbete framför oss på detta område. Frågan om frihet på Internet har diskuterats noggrant och mycket ingående. Jag vill tacka alla som deltagit i debatten. Vi måste dock fortfarande vidta åtgärder avseende immateriella rättigheter, så att vi kan vidta de nödvändiga åtgärderna under nästa mandatperiod.
<P>
I detta hänseende tänker jag också på de nationella tillsynsorganen, som nu har fått ytterligare befogenheter genom Berec. Det är deras uppgift att hjälpa sina nationella industrier och nationella kunder att hävda sina rättigheter i de övriga 26 länderna. Det finns i detta hänseende ett stort behov av att de nationella tillsynsmyndigheterna vidtar åtgärder, eftersom detta är utgångspunkten för en framtida expansion på området för digital kommunikation inom och utanför EU och för att EU ska kunna inta en ledande roll på detta område internationellt.
<SPEAKER ID="087" NAME="Ioan Mircea Paşcu" AFFILIATION="S&amp;D">
(EN) Herr talman! Låt mig byta spår och uppmärksamma er på ett antal verkliga fakta. Om man måste rapportera större incidenter, som t.ex. hackning av ett e-postkonto, kan man bara göra det elektroniskt. Det går inte att tala med en verklig person och föra en normal dialog. Om man har ett problem som man vill rapportera till en telefon- och Internetleverantör fastnar man i en labyrint med inspelade röster som förflyttar en från den ena till den andra tills företaget är nöjt med det belopp de tjänat på en, även om det problem man vill rapportera har orsakats av deras bristfälliga tjänster.
<P>
Jag vill därför föreslå att den nya kommissionen ska se över denna fråga och lägga fram en förordning som tvingar leverantörerna att ha en verklig person som kan besvara ens första förflyttning. Det skulle bespara konsumenterna tid och pengar och skona deras hälsa och ändå ge tjänsteleverantören en vinst, om än en mindre sådan, och ett antal jobb till arbetslösa.
<P>
Sammanfattningsvis, fru kommissionsledamot, vill jag uppmärksamma er på ett annat verkligt fakta, nämligen den mängd personliga uppgifter som konsumenten ombes lämna vid fria nedladdningar av programvara vid inköp av produkter som finns i lager. Var samlas denna information, och vad är syftet?
<SPEAKER ID="088" NAME="Axel Voss" AFFILIATION="PPE">
(DE) Herr talman! Våra liv, och i synnerhet unga människors liv i dag, kretsar kring Internet i avsevärd utsträckning, och såväl den digitala revolutionen som användningen av elektroniska kommunikationsmedel bidrar till framstegen på detta område.
<P>
Därför ser många människor en enkel tillgång till Internet och den informationsrikedom som finns tillgänglig på nätet som en nödvändighet. I detta avseende bör och får vi inte heller glömma bort de människor som hittills inte har haft tillgång till Internet. Därför välkomnar jag särskilt varmt de åtgärder som har tagit oss så här långt, eftersom vi nu är på rätt väg när det gäller att skapa större konkurrens och förbättra tillgången till viktig information. Jag är säker på att vad som än återstår att göra fortfarande kan uppnås framöver.
<SPEAKER ID="089" NAME="Seán Kelly" AFFILIATION="PPE">
(EN) Herr talman! Jag är mycket nöjd med vad jag har hört här i kväll och jag vill gratulera föredraganden och kommissionsledamoten till deras tydliga och koncisa presentation av sitt ärende.
<P>
De viktiga frågorna har nämnts: medborgarnas rättigheter, investeringar, kontroll, insyn, befästande av den inre marknaden, lika konkurrensvillkor, ansvarsskyldighet, verklig konkurrens och konsumentskydd. Allt detta är mycket viktigt. Lambert van Nistelrooij sade att vi i kväll skriver kommunikationshistoria här. Vad som nu måste ske är att detta införlivas snarast möjligt i den nationella lagstiftningen och genomförs, och de centrala punkterna är tre ord: vi kommer att få fri, rättvis och snabb tillgång till Internet för personer och företag, oavsett om de befinner sig i unionens centrum eller i dess yttersta regioner.
<P>
Vi har börjat skriva historia. Vi måste nu fortsätta med det och tillämpa det för alla medborgares bästa. Bra jobbat!
<SPEAKER ID="090" NAME="Sophia in 't Veld" AFFILIATION="ALDE">
(NL) Det finns många bra inslag i detta paket, men det finns också ett antal frågor som fortfarande oroar mig allvarligt. En av dem är naturligtvis bestämmelsen om ”tre försök, sen är du ute”, och än i dag kan jag inte förstå varför den har införlivats i detta telekommunikationspaket över huvud taget. Det är ett helt främmande inslag i paketet. Jag förstår inte heller varför EU måste förklara för medlemsstaterna varför den inför en sådan bestämmelse. De har redan själva en tämligen bra uppfattning om varför den har införts och behöver ingen förklaring från EU. Enligt min åsikt är detta ännu ett utmärkt exempel på policytvätt.
<P>
Jag är besviken över att parlamentet inte har visat någon styrka inför rådet och inte har sagt till rådet: detta är vad vi har röstat om och vi kommer att hålla oss till det. Jag har fortfarande inte bestämt mig för hur jag till sist ska rösta, eftersom det som sagt fortfarande är en hel del med detta paket som är bra. Men samtidigt anser jag att telekommunikationspaketet som helhet fortfarande är något av ett hopkok, att det inte når ända fram till målet och att vi behöver förtydliganden om vilka områden det gäller för och vilka det inte gäller för. Jag förmodar därför att detta endast är ett första steg, men jag vill ha fler garantier och fler försäkringar om att vi inte kommer att förlita oss till detta telekommunikationspaket för att lösa det problem som policyn med ”tre försök, sen är du ute” är avsedd att lösa, och att vi i stället kommer att eftersträva vägledning genom bättre lagstiftning, för att belöna och skydda intellektuella, kreativa och finansiella insatser.
<SPEAKER ID="091" NAME="Lena Kolarska-Bobiñska" AFFILIATION="PPE">
(EN) Herr talman! Diskussionen om artikel 138 och den kompromiss som nåtts visar att Europaparlamentets ledamöter reagerar på den allmänna opinionen och människors intressen och att parlamentet försvarar friheten, i relation till människors reaktioner.
<P>
Detta är ett underbart exempel där Internetanvändarna har utfört övervakning, skrivit till Europaparlamentsledamöterna och antagit en ståndpunkt till försvar för sina rättigheter och önskemål. Det bör användas som en viktig fallstudie i parlamentets arbete.
<SPEAKER ID="092" NAME="Viviane Reding">
ledamot av kommissionen. - (EN) Herr talman! Jag tror att jag kan sälla mig till alla de som har sagt att detta är ett bra samarbete för att få en bra rättsakt. Inga rättsakter är perfekta och inte heller denna är perfekt, och ni vet hur mycket tid vi skulle behöva för att utarbeta ny lagstiftning - så när vi väl når en överenskommelse har världen redan avancerat så mycket att vi borde börja från början igen. Det är precis därför vi sade att skyddet av de individuella rättigheterna i fråga om nätneutralitet är det första steget, och ett andra steg som måste tas är hur upphovsrätten måste anpassas till online-världen. Eftersom vi inte kan vänta till dess att alla dessa regler har införts i den nationella lagstiftningen har jag, på kommissionens vägnar, sagt att kommissionen kommer att övervaka inverkan av marknadsutvecklingen och den tekniska utvecklingen på nätfriheterna och rapportera till Europaparlamentet och rådet före årsslutet 2010. Vi måste sedan tillsammans avgöra om vi behöver vidta andra kompletterande åtgärder eller om vi måste trycka på för att genomföra de befintliga åtgärder som vi ska rösta om i morgon när det gäller medlemsstaternas agerande.
<P>
Två konkreta svar på två konkreta frågor: för det första, uttalandet om artikel 19 om harmoniseringsförfaranden. Precis som parlamentet beklagar jag att 16 medlemsstater gjort ett uttalande i vilket man ifrågasätter räckvidden för kommissionens befogenheter, vilka överenskommits av parlamentet och rådet i enlighet med den ändrade artikel 19, i synnerhet kommissionens befogenheter i fråga om de lagstiftningsmässiga skyldigheter som kan påföras av de nationella tillsynsmyndigheterna. Så med tanke på dessa 16 uttalanden har kommissionen också gjort ett uttalande där det påpekar att även om kommissionen kanske inte fattar beslut enligt den artikel som hänvisar till specifika anmälningar av de nationella tillsynsmyndigheterna i enlighet med artikel 7a, kan kommissionen fatta beslut om allmänna lagstiftningsregler om införlivande, bevarande, ändring eller upphävande av sådana skyldigheter. Parlamentet har rätt, en överenskommelse har ingåtts och vi borde inte försöka ändra den i smyg.
<P>
För det andra, frågan om kakor. Kommissionen blev liksom Malcolm Harbour förvånad över att vissa medlemsstater tycktes ifrågasätta den överenskomna texten om kakor. Jag vill vara mycket tydlig: vi var eniga med parlamentet och vi anser att den slutliga texten är otvetydig. Användarna måste för det första ges tydlig och omfattande information, utifrån vilken andrahandsanvändarna måste ge sitt samtycke. Så är det med det, och det borde nu tillämpas i medlemsstaterna. Jag uppskattar inte att vissa, efter att allt har bestämts, försöker sig på manövrar för att inte behöva hålla sig fullt ut till pacta sunt servanda-avtal i politiken. Det är så jag ser på saken. Så jag är mycket stolt över EU-institutionerna. Jag anser att de har lyckats utarbeta en bra rättsakt. De har också lyckats bevara denna jämvikt mellan operatörernas intressen, den ekonomiska aspekten av reglerna, användarnas intressen och medborgarnas rättigheter, och det är denna jämvikt som jag anser att EU handlar om: EU handlar om ekonomin och samhället. I denna text har vi lyckats sammanföra dessa båda saker. Jag vill gratulera alla de som bidragit till att göra detta möjligt.
<SPEAKER ID="093" NAME="Catherine Trautmann">
föredragande. - (FR) Herr talman! Jag vill framföra mitt varmaste tack till de kolleger som har deltagit i debatten och säga att de verkligen har klargjort vilket riskabelt och svårt arbete det var att slutföra detta telekompaket. Paketet försenades slutligen genom ett ändringsförslag om vilket vi haft flera högljudda omröstningar här i parlamentet, men som inte godkändes av rådet.
<P>
Liksom andra anser jag att detta är en utgångspunkt och inte ett slutresultat. Vi har inte lyckats lika bra med denna punkt som med andra. Kommissionsledamoten betonade också detsamma i sitt svar angående artikel 19. Jag hade hoppats att vi skulle göra mycket större framsteg med att införa ett ekonomiskt medlingsförfarande med tanke på de europeiska tillsynsmyndigheterna, men vi kunde naturligtvis inte lyckas med allt på en gång.
<P>
Vi försökte vara effektiva, rättvisa och balanserade, och vi ville visa att samtidigt som Internet och det digitala samhället drivs av användningen och rörligheten, får medborgarnas rättigheter aldrig förlöjligas, hånas eller ignoreras.
<P>
Det här är första gången som en text av detta slag innehåller en sådan referens i sin första artikel, vilket gör den till en grundläggande princip och kopplar samman Internet med utövandet av rättigheter och grundläggande friheter. Vi anser att detta gör vårt arbete tämligen distinktivt när vi lagstiftar med rådet och utarbetar texter med kommissionen.
<P>
Vi anser faktiskt att informationssamhället både borde respektera medborgarnas rättigheter och vara positivt ur ekonomisk och social synvinkel, och skapa en ny kulturell sfär. Det är därför vi förväntar oss att marknaden ska möjliggöra detta, att användarnas rättigheter ska tydliggöras och garanteras, men att vi också kan få denna utökade tillgång och dessa uppkopplingsmöjligheter för alla. Men det är också därför som vi nu har en stor uppgift framför oss på områdena för upphovsrätt, nätneutralitet och radiospektrum. Europaparlamentet kommer att ge sitt stöd.
<P>
Jag vill säga att det varit ett nöje att arbeta med mina kolleger och att jag gläder mig över att denna kompromiss respekterar den röst som vi så starkt framfört tillsammans.
<SPEAKER ID="094" NAME="Talmannen">
Ärade kolleger! Ni kan föreställa er min frustration över att inte kunna delta i denna debatt, så jag kommer helt enkelt att använda min institutionella roll i slutet av debatten för att varmt gratulera Catherine Trautmann, Pilar del Castillo Vera och Malcolm Harbour till deras arbete. Jag vill också tacka kommissionen, och särskilt kommissionsledamot Viviane Reding, för deras utmärkta samarbete under en mycket komplicerad process, och säga att det skulle ha varit ett nöje att ha fått välkomna rådet till denna viktiga debatt, eftersom det bättre än oss andra skulle ha kunnat förklara de förvånande ordalydelser som nämndes i fråga om vissa rättsliga aspekter av denna debatt.
<P>
Debatten är härmed avslutad.
<P>
Omröstningen kommer att äga rum tisdagen den 24 november 2009 kl. 12.00.
<P>
Skriftliga förklaringar (artikel 149 i arbetsordningen)
<SPEAKER ID="999" NAME="Ivo Belet  " LANGUAGE="NL">
Herr talman! Jag vill ta upp den kniviga frågan med Internetkompromissen (även kallad ”ändringsförslag 138”). Det lagstiftningspaket som vi har lagt fram ger maximalt skydd för alla Internetanvändare: vi har sett till att användarnas integritet respekteras och att Europeiska konventionen om skydd för de mänskliga rättigheterna och de grundläggande friheterna tillämpas och framför allt att ingen någonsin kommer att utestängas från Internet utan att ett oberoende organ först granskar deras fall och beslutar om det. Det innebär rent konkret att ingripande endast är tillåtet vid grovt missbruk. Denna rättsliga bestämmelse gäller såväl myndigheterna som själva Internetleverantörerna. Denna EU-lag garanterar dock fri tillgång till Internet och bekräftar de facto att Internet är en tjänst av allmänt intresse, som ingen konsument kan utestängas från utan giltigt skäl (precis som ingen konsument kan utestängas från tillgången till gas, vatten eller elektricitet). Att denna kompromiss har godkänts enhälligt i alla parlamentets delegationer är ett bevis för att det är en utmärkt överenskommelse som har placerat konsumenternas rättigheter i centrum för det nya telekommunikationspaketet.
<SPEAKER ID="998" NAME="Tiziano Motti  " LANGUAGE="IT">
Vi har anledning att vara nöjda med det resultat vi nått i dag om telekommunikationspaketet, eftersom det stärker Internetanvändarnas rättigheter och främjar konkurrensen mellan telefonföretagen. De nya reglerna kommer att garantera konsumenterna större rättigheter, ovillkorlig frihet i fråga om tillgången till Internet och skydd av personuppgifter. Detta är ett utmärkt exempel på hur vårt arbete som lagstiftare inverkar på våra medborgares dagliga liv. Internet har faktiskt för första gången i världen börjat innebära utövandet av en rättighet och en grundläggande frihet. Som sådan kommer den att komplettera och även utformas i proportion till, och i enlighet med, andra grundläggande friheter som redan finns och som garanteras genom fördraget: jämlikhet mellan könen, respekt för människors sexuella läggning och religiösa tro, skydd av barns rättigheter, och yttrandefrihet i linje med skyddet av den mänskliga värdigheten. Åtgärder som begränsar tillgången till Internet kan nu endast införas om de bedöms vara ”lämpliga, proportionella och nödvändiga” i ett demokratiskt samhälle. Vi har i dag visat att vi samtycker till fullständig frihet på Internet, till främjandet av ett elektroniskt civilt samhälle, till främjandet av de grundläggande friheterna och bästa praxis, och till identifiering och isolering av alla de personer, i synnerhet pedofiler och sexförbrytare, som försöker missbruka denna absoluta frihet.
<SPEAKER ID="997" NAME="Siiri Oviir  " AFFILIATION="ALDE">
skriftlig. - (ET) Det grundläggande syftet med ändringarna av ramdirektivet om elektroniska kommunikationsnätverk och tjänster är att stärka rättigheterna för telefon- och Internetanvändare och även att öka konkurrensen mellan telekommunikationsleverantörerna. För närvarande regleras elektroniska kommunikationer av regler som antogs för sju år sedan. Sedan dess har dramatiska framsteg gjorts på området. Som advokat anser jag att parlamentet överskred sina befogenheter enligt fördraget när det i sista stund lade till ett förslag till ändringar med krav på att de allmänna tillsynsmyndigheterna skulle främja EU-medborgarnas intressen, och föreskrev att inga inskränkningar fick införas av de grundläggande rättigheterna och friheterna för slutanvändarna utan en förhandsdom från EG-domstolen. Det gläder mig att man, till följd av diskussionerna i förlikningskommittén, har hittat ett bättre sätt att säkra textens rättsliga korrekthet och även ge skydd till alla användare och visa respekt för medlemsstaternas domsrätt. Beslutet gör slutligen att vi kan godkänna ändringarna av ramdirektivet om elektroniska kommunikationsnätverk och tjänster.
<SPEAKER ID="096" NAME="Bernadette Vergnaud  " LANGUAGE="FR">
Det gläder mig att detta långdragna och mycket kontroversiella arbete når ett slut, vilket visar på telekommunikationssektorns betydelse inte bara som ekonomisk aktör utan också som ett mycket viktigt inslag i dagens samhälle. Våra medborgare kommunicerar över gränserna dagligen och vårt mål var att garantera en kvalitet hos tjänsterna och samtidigt se till att användarnas grundläggande rättigheter respekteras.
<P>
Jag vill gratulera Catherine Trautmann och förhandlingsgruppen till den kompromiss de nått genom att göra alla sanktioner mot användare föremål för ett föregående kontradiktoriskt förfarande. Dessutom var kommissionen besluten att garantera nätneutralitet och bekämpa konkurrensfientliga och diskriminerande förfaranden från operatörernas sida.
<P>
Denna överenskommelse kommer att innebära att konsumenterna kommer att dra nytta av positiv utveckling på många områden, som ibland varit resultatet av tuffa förhandlingar. Jag vill särskilt betona garanterad tillgång till och lokalisering för samtal till nödnumret (112), förbättrad tillgång för funktionshindrade, mer information om avtal och räkningar, varningar vid ovanligt omfattande användning, införande av en maximal väntetid vid flytt av en kunds telefonnummer, och information vid säkerhetsöverträdelser i fråga om personuppgifter.
