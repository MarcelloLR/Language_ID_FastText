<CHAPTER ID="024">
Anföranden på en minut om frågor av politisk vikt
<SPEAKER ID="164" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="165" NAME="Elena Oana Antonescu" AFFILIATION="PPE">
(RO) I Rumänien och många andra EU-medlemsstater öppnas nu så kallade ”drömbutiker”, där kemiskt bearbetade ämnen säljs som en ersättning för narkotika. Den rumänska regeringen har utfärdat en extraordinär förordning som förbjuder ett dussintal sådana ämnen.
<P>
Men dessa butiker arbetar på ett sätt som gör att man inte lyckats stoppa hotet från de dödliga drogerna. Faktum är att det inte kommer att gå att stoppa det utan en gemensam respons från EU:s institutioner och alla medlemsstaternas regeringar. Ett flertal dödsfall har inträffat och tusentals personers hälsa är i fara.
<P>
Många icke-statliga organisationer i Rumänien varnar för att det finns ett stort antal kemiskt bearbetade ämnen som har liknande effekter. Att införa förbud mot dem efterhand som de dyker upp är inte en realistisk lösning på problemet. Rumänien har som tur är upptäckt ökningen av detta fenomen i god tid, men problemet kan vara minst lika aktuellt i andra EU-länder.
<P>
Därför anser jag att EU:s institutioner måste ta initiativ för att se till att vi för en ständig kamp inte bara mot narkotika, utan även mot de dödliga surrogatdrogerna.
<SPEAKER ID="166" NAME="Rovana Plumb" AFFILIATION="S&amp;D">
(RO) I Rumänien fortsätter det ständiga maktmissbruket från högerregeringen som angriper rätten till yttrandefrihet. Nu diskuteras ett lagförslag i det rumänska parlamentet om organisationen och driften av den offentliga radio- och tv-tjänsten. Regeringens förslag är ett direkt angrepp på yttrandefriheten i Rumänien och kränker allvarligt konstitutionen, minoriteters rättigheter och internationella bestämmelser på området.
<P>
Såväl europeiska som rumänska organisationer som arbetar inom sektorn har redan framfört kritik. Alla lagar och förordningar om medier i EU föreskriver respekt för rätten till yttrandefrihet och informationsfrihet, som garanteras i artikel 10 i europeiska konventionen om skydd för de mänskliga rättigheterna.
<P>
Jag ber Europeiska kommissionen och de rumänska myndigheterna att komma med en korrekt och demokratisk lösning för att skapa en mekanism som gör att offentliga radio- och tv-tjänster kan arbeta opartiskt, etiskt och enligt EU:s principer.
<SPEAKER ID="167" NAME="Sonia Alfano" AFFILIATION="ALDE">
(IT) Fru talman, mina damer och herrar! Ett ögonblick bara.
<P>
(Talaren låtsas lägga munkavle på sig själv och visar att hon inte kan tala.)
<P>
Detta är vad som skulle hända i Italien om ett lagförslag som lades fram och godkändes i den italienska senaten i förra veckan, nämligen förslaget till lag om avlyssning, också skulle godkännas i kammaren.
<P>
Förslaget innebär mer eller mindre ett förbud för journalister, bloggare - ja, alla - att publicera telefonavlyssningar. Det strider uppenbart mot grundlagen och även mot Europeiska unionens stadga om de grundläggande rättigheterna, där det i artikel 11 fastställs att alla har rätt till yttrandefrihet, och rätt att ta emot och sprida uppgifter.
<P>
Jag skulle vilja ge ett enda exempel för att fästa EU-institutionernas uppmärksamhet på detta, eftersom det verkligen rör sig om en otrolig form av censur. Mitt exempel är slående, uppenbart och verkligt. Min far var journalist. Han dödades av maffian och under de senaste sju åren har de verkliga omständigheterna kring detta maffiamord framkommit just genom avlyssning. Genom avlyssning har vi kunnat klargöra att han dog på grund av att en förrymd person gömde sig i det område där vi bodde. Jag vill därför fästa EU-institutionernas uppmärksamhet på denna fråga.
<SPEAKER ID="168" NAME="James Nicholson" AFFILIATION="ECR">
(EN) Fru talman! Jag vill uppmärksamma kammaren på den situation som den regionala regeringen i Nordirland står inför. Den konfronteras nu med böter på över 60 miljoner euro som kommissionen utfärdat på grund av så kallade felaktigheter vid tilldelningen av subventioner till jordbrukare.
<P>
Även om jag har full förståelse för att korrekta förfaranden måste följas vill jag göra det fullständigt klart att de felaktigt tilldelade medlen uppgår till cirka 3 miljoner euro under en femårsperiod. Jag skulle alltså vilja påstå att detta beslut är grovt oskäligt i och med att bötesbeloppet är schablonmässigt snarare än ett proportionellt.
<P>
Vi är alla mycket medvetna om de budgetrestriktioner som regeringarna i hela EU måste hantera, och man behöver knappast någon fantasi för att inse att de offentliga finanserna i Nordirland kommer att bli lidande.
<P>
Jag vet inte vem som ytterst bär skulden för detta, men jag vet att det inte nödvändigtvis är jordbrukarna, som inte gjort något medvetet fel, eller den utbetalande avdelningen eller någon annan, men det blir Nordirlands budget som drabbas och det vid en tidpunkt då man verkligen inte har råd med det.
<SPEAKER ID="169" NAME="Søren Bo Søndergaard" AFFILIATION="GUE/NGL">
(DA) Fru talman! Jag vill tacka talmannen Jerzy Buzek för att han i sitt inledningsanförande nämnde situationen i Iran. Han kallade situationen ”oroande”. Det måste vara en diplomatisk underdrift. Situationen i Iran är katastrofal! Människor som kämpar för demokrati fängslas och torteras, fackföreningar förtrycks, religiösa minoriteter som bahaier fängslas i åratal på grundval av absurda anklagelser och nya avrättningar sker varje dag. Många av dem sker dessutom offentligt för att skrämma oppositionen och alla regimkritiker. Talmannen nämnde däremot inte att parlamentet sedan den senaste sammanträdesperioden har haft besök av den iranske utrikesministern. Jag vill därför uppmana presidiet att diskutera frågan hur vi ska förhålla oss till officiella besök av företrädare för den iranska mördarregimen.
<SPEAKER ID="170" NAME="Corneliu Vadim Tudor" AFFILIATION="NI">
(RO) För några veckor sedan spreds en film som spelats in med dold kamera över hela världen. Sarah Ferguson, hertiginnan av York, den brittiska drottningens före detta svärdotter, bad om en muta på 500 000 pund för att skaffa snabbt tillträde till ex-maken prins Andrew för att hjälpa honom att lösa ett problem. Hennes försök att i efterhand skylla på att hon var full lurade ingen, eftersom det är hennes normala tillstånd.
<P>
Vilket tekniskt underverk dessa dolda kameror är! Vi borde resa ett monument över dem i alla länder. Utan dem skulle vi kanske aldrig få reda på den dolda sidan av saken, de hemliga beteenden som så många offentliga personer ägnar sig åt.
<P>
För tvåhundra år sedan tog Napoleon en väckarklocka av silver från Fredrik den stores sovrum i slottet Sans Souci, vilken han i sitt testamente sedan lämnade till en nära vän. Detta var krigsbyte.
<P>
Dagens krigsbyten heter provision, uppmärksamhet och sponsring. Om Östeuropa står på randen till konkurs beror det inte enbart på korruption i våra länder, utan också på den korruption och utpressning som utövas av vissa offentliga personer och institutioner i väst, i synnerhet banker. Det är dags för oss att förena våra ansträngningar och förstöra maffian, dessa resursrika parasiter ...
<P>
(Talmannen avbröt talaren.)
<SPEAKER ID="171" NAME="Luis Yáñez-Barnuevo García" AFFILIATION="S&amp;D">
(ES) Fru talman! Jag vill passa på att tacka det spanska ordförandeskapet för dess ansträngningar under detta halvår för att få bort den gemensamma ståndpunkten om Kuba och skapa en ny sorts relation mellan Europeiska unionen och Kuba, en där man naturligtvis prioriterar försvaret av de mänskliga rättigheterna.
<P>
Tyvärr har man inte lyckats, vilket främst beror på den kubanska diktaturens motsträvighet. I januari inledde den kubanska regeringen det spanska ordförandeskapet med att avvisa en parlamentsledamot som - helt lagligt med alla nödvändiga visum i ordning - försökte besöka ön för att tala med dem om att fokusera på mänskliga rättigheter.
<P>
Den spanska regeringens nya politik i frågan kommer dock att ge resultat, snarare förr än senare.
<SPEAKER ID="172" NAME="Sergej Kozlík" AFFILIATION="ALDE">
(SK) Den nya högerextrema ungerska regeringen under premiärminister Viktor Orbán, som har en konstitutionell majoritet i det ungerska parlamentet, spelar på ren nationalism. Den första rättsakten som antogs av det nya ungerska parlamentet var en lag om dubbelt medborgarskap. Den gör det möjligt för medlemmar i ungerska minoriteter i grannländerna att få ungerskt medborgarskap enbart på grundval av etnisk identitet.
<P>
Den ungerska regeringen har vägrat att diskutera denna rättsakt med grannländerna, trots att den får dramatiska gränsöverskridande följder. Detta är en grov kränkning av EU:s princip om vänskaplig samexistens mellan nationer. I Ungerns högsta politiska kretsar ifrågasätter man också helt öppet slutsatserna i Trianonfördraget och efterkrigstidens arrangemang i Europa. Detta borde minst sagt få varningsklockorna att ringa i EU. Alla militära konflikter på den här kontinenten har föregåtts av kommentarer av den typen.
<SPEAKER ID="173" NAME="Rareş-Lucian Niculescu" AFFILIATION="PPE">
(RO) Enligt den italienska tidningen La Repubblica av den 31 maj 2010 använder sig vissa italienska försäkringsbolag av en så kallad riskavgift grundad på nationalitet. Avgiften innebär att medborgare i länder med stora migrationsströmmar, som Rumänien eller Bulgarien, måste betala högre premier när de tecknar en bilförsäkring.
<P>
Enligt italienska juridiska experter föreskriver den italienska immigrationslagstiftningen icke-diskriminerande tillgång till tjänster, oberoende av sökandens nationalitet.
<P>
Frågan jag ställer till parlamentet i kväll är huruvida en sådan praxis kan anses överensstämma med EU:s lagstiftning om diskriminering.
<SPEAKER ID="174" NAME="Iliana Malinova Iotova" AFFILIATION="S&amp;D">
(BG) Jag skulle tala om Schengen i dag, men ett annat ämne har visat sig vara ännu viktigare. Europaparlamentet och ministrarna kommer att ge Eurostat mer makt att granska medlemsstaternas budgetar. Samtidigt uppger kommissionsledamot Olli Rehn att Bulgarien blir destinationen för det team som Eurostat kommer att skicka ut för att genomföra den första kontrollen med de nya revisionsbefogenheterna, på grund av tvivel om äktheten i de uppgifter som den bulgariska regeringen lämnat om sitt budgetunderskott och sina skulder. Detta uttalande har lett till att Bulgariens ställning på de globala finansmarknaderna försämrats kraftigt bara under de senaste dagarna.
<P>
De flesta av oss stöder Eurostats utökade befogenheter och ökade möjligheter till inspektion. Men vi skulle nog ha önskat att dessa befogenheter omfattade mekanismer som utesluter preliminära bedömningar om någon särskild medlemsstat, som kan skada dess finansiella ställning. Innan man gör så här måste kommissionen göra en analys som visar om uppgifterna verkligen har förfalskats, och om det i så fall gjorts medvetet eller inte.
<P>
Det är uppenbart att det i fallet med den bulgariska regeringen har brustit i kommunikationen med kommissionen, vilket har gett ett intryck av att de uppgifter som har lämnats är svårgenomblickbara och felaktiga. Men det är inte rätt att ett enskilt land ska pekas ut och att det används som ett argument för beslutet att bevilja Eurostat nya revisionsbefogenheter.
<SPEAKER ID="175" NAME="Antonyia Parvanova" AFFILIATION="ALDE">
(EN) Fru talman! Den iranska regimen har tagit de massprotester som följt på det omstridda presidentvalet i juni 2009 som en förevändning för att fortsätta sin förföljelse av människorättsaktivister och sitt förnekande av kvinnors rättigheter och religionsfrihet. Enligt flera organisationer, däribland Amnesty International, har underrättelsetjänsten under den högste ledaren för det revolutionära gardet stärkt sin kontroll över landet och intensifierat den förföljelse som den redan utövat i många år.
<P>
Trots att 81 fångar nyligen frigavs rapporteras att 450 personer fortfarande hålls fängslade, ofta dömda i skenrättegångar som hållits efter valet. Bara i juni har 22 avrättningar rapporterats i Iran. Europaparlamentet måste sända en stark signal om solidaritet med det iranska folket. Vi får inte blunda för kränkningar av mänskliga rättigheter och jag föreslår att vi i linje med Europaparlamentets resolution av den 10 februari 2010 agerar aktivt för att stödja människorättsaktivister genom att ge dem tillfällig asyl. EU bör också än en gång uppmana Iran införa ett moratorium för dödsstraff, i enlighet med resolutionerna från FN:s generalförsamling.
<SPEAKER ID="176" NAME="Diane Dodds" AFFILIATION="NI">
(EN) Fru talman! Jag vill här i kammaren framföra min oro över att terrorismen på senare tid ökat i Nordirland.
<P>
En del ledamöter känner kanske till mordet på Bobby Moffat som inträffade nyligen. Moffat sköts ned av personer som misstänks ha anknytning till så kallade lojalistiska paramilitärer, mitt på dagen på Shankhill Road i Belfast, inför unga och gamla människor som handlade och ägnade sig åt sina vardagssysslor.
<P>
Förövarna av detta fega dåd är få till antalet, men de tror att rättvisa kan skipas genom mord, misshandel och hot. Under de senaste dagarna har en hög befälhavare inom polisväsendet i Nordirland uppgett att hotet från den republikanska terrorismen är allvarligare än det varit på många år.
<P>
Jag är säker på att mina kolleger här i parlamentet håller med mig om att detta parlament står bakom de goda människorna på Shankhill Road i Belfast och den stora majoriteten av människorna i Nordirland, uttrycker sin avsky för detta mord och kommer att stå vid deras sida i kampen mot terrorism i alla dess former.
<SPEAKER ID="177" NAME="Nuno Teixeira" AFFILIATION="PPE">
(PT) Ett frihandelsavtal håller för närvarande på att slutas mellan Europeiska unionen, Colombia och Peru. Det kommer att öppna vår marknad ytterligare för jordbruksprodukter som är helt avgörande för våra yttersta randområden. Jag talar om bananer, rom och socker.
<P>
Avtalet underlättar EU-företagens tillträde till marknaden för industrivaror i dessa två länder och kommer att gynna de medlemsstater som exporterar högteknologi och importerar jordbruksprodukter. Men avtalet orsakar allvarlig skada för alla de yttersta randområdena, som är kända för att vara mycket sårbara. Under de första fyra månaderna i år har Kanarieöarna redan förlorat ca 20 procent av sin andel av bananmarknaden.
<P>
Jag vill dock klargöra att vi inte är emot avtalet. Det enda vi begär är att det ska göras en utvärdering av avtalets effekter för de regioner som påverkas mest - exempelvis bananproducenterna på Madeira och Kanarieöarna - och att kompensationsåtgärder ska vidtas för att minimera skadorna.
<SPEAKER ID="178" NAME="Edit Bauer" AFFILIATION="PPE">
(HU) Centraleuropa har drabbats av översvämningar av kanske aldrig skådad omfattning. Polen, Ungern, Tjeckien och Slovakien har drabbats hårt av flodvågorna. Europeiska unionens solidaritet är därför extremt viktig just nu. Särskilt viktigt är det att stödet når fram snabbt och jag vill be kommissionen mobilisera alla resurser som går för att hjälpa till att mildra skadorna, eftersom ingen medlemsstat har de reserver som krävs för att reparera så omfattande förstörelse.
<P>
Det andra problem jag vill uppmärksamma är den diskriminering som blir följden av ändringen av den slovakiska medborgarlagen, som gäller dem som efter den 17 juli kan anta ett andra medborgarskap förutom det slovakiska, oavsett om det rör sig om medborgarskap i en annan medlemsstat eller i ett tredjeland. Enligt den nya lagen kommer medborgare som ansöker om dubbelt medborgarskap att nekas tillgång till en rad olika arbeten. Exempelvis kan de inte bli statstjänstemän, eller ens brandmän, med motiveringen att de utgör en säkerhetsrisk för staten. Denna diskriminering av medborgare är helt oacceptabel.
<SPEAKER ID="179" NAME="Silvia-Adriana Ţicău" AFFILIATION="S&amp;D">
(RO) Under de kommande nio månaderna kommer kommissionen, medlemsstaterna och Europaparlamentet att fastställa det framtida centrala transeuropeiska transportnätet TEN-T och noderna för att koppla ihop det med transportnäten i EU:s grannländer. Utvecklingen av TEN-T, både infrastruktur och transporttjänster, måste vara en central del av Europa 2020-strategin. EU:s inre marknad och ekonomiska och sociala sammanhållning är beroende av en effektiv, säker och driftskompatibel transportinfrastruktur. EU behöver en infrastruktur för höghastighetståg som betjänar alla EU:s huvudstäder och Europas större städer. Infrastrukturen i både havs- och flodhamnarna måste också moderniseras.
<P>
Jag uppmanar kommissionen att som en del av den framtida ekonomiska planeringen öka budgeten för utveckling av det transeuropeiska transportnätet från 11 procent till minst 20 procent av budgeten för sammanhållningspolitiken och att hjälpa till att minska de klyftor som finns mellan länderna i centrala och sydöstra delen av Europeiska unionen när det gäller transportinfrastrukturens utveckling. Jag ber också kommissionen att öka andelen medfinansiering från TEN-T-budgeten, särskilt för de gränsöverskridande delarna, för att uppmuntra medlemsstater att investera i TEN-T-infrastruktur.
<SPEAKER ID="180" NAME="Graham Watson" AFFILIATION="ALDE">
(EN) Fru talman! Jag vill uppmärksamma blockaden i den indiska delstaten Manipur. Väg 39, som förbinder delstaten med resten av Indien, har varit blockerad sedan den 12 april. Detta har inneburit att cirka två och en halv miljon människor inte kunnat få livsmedel, bränsle och medicinsk utrustning. Sjukhus har tvingats stoppa alla operationer utom de mest akuta, priserna på basvaror har ökat med 300 procent på den svarta marknaden, och bland de värst drabbade är en halv miljon barn under åtta års ålder.
<P>
Vägen blockeras av människor från Nagastammen och särskilt av All Naga Students' Association. Jag hoppas att kammaren kommer att hålla med mig och uppmana den indiska regeringen att snarast söka en förhandlingslösning, inbegripet ett beslut om upphävande av lagen om försvarsmaktens särskilda befogenheter, för att få ett slut på en humanitär kris som är nästan lika allvarlig som den i Gaza.
<SPEAKER ID="181" NAME="László Tőkés" AFFILIATION="PPE">
(HU) Fru talman! Översvämningar orsakar förödelse i Ungern och dess grannland Slovakien. Nästan samtidigt hålls parlamentsval i de båda länderna. Jag ser en metafor i dessa parallella händelser. Samtidigt som vi engagerar oss i ett omfattande samarbete för att hjälpa de områden som härjats av översvämningarna kan vi inte låta bli att tänka på länderna i det forna östblocket som härjats av kommunismen. Mitt eget land Rumänien är ett av de länder som kämpar mot den post-kommunistiska krisen.
<P>
Jag vill uttrycka min medkänsla med dem som drabbats av översvämningarna och jag uppmanar Europeiska unionen och parlamentet att ge dem snabb och effektiv materiell hjälp. Det gläder mig att de ungerska och slovakiska valen har inneburit segrar för anti-kommunismen. Jag ber Europaparlamentet om stöd även för våra länders ansträngningar att frigöra sig från arvet av sitt splittrande kommunistiska förflutna.
<SPEAKER ID="182" NAME="George Sabin Cutaş" AFFILIATION="S&amp;D">
(RO) Europeiska kommissionen arbetar nu med en grönbok om pensioner, som EU:s verkställande makt kommer att använda för att försöka få i gång en diskussion om en EU-strategi för pensioner. Det främsta syftet med denna strategi måste vara att lösa medlemsstaternas demografiska och budgetmässiga problem. EU:s befolkning åldras och trycket på de offentliga finanserna kommer att öka avsevärt under de kommande åren.
<P>
Oavsett den politiska situationen i medlemsstaterna måste strategins huvudsakliga prioritering vara att garantera en anständig levnadsstandard för dem som har gått i pension. Vi får inte glömma att pensionärerna utgör en låst social grupp. Oftast har de inte längre möjlighet att välja en alternativ inkomstkälla och sysselsättning på grund av sin höga ålder. Därför anser jag att den prioriteringen måste vara dokumentets huvudsyfte.
<SPEAKER ID="183" NAME="Alajos Mészáros" AFFILIATION="PPE">
(HU) Den här månaden högtidlighåller vi 90-årsdagen av undertecknandet av Trianonfördraget. Genom det fördraget förlorade det historiska Ungern två tredjedelar av sitt territorium och mer än hälften av sin befolkning. Miljontals ungrare befann sig plötsligt under ett främmande lands styre utan att ha lämnat sina hem. Men vi måste sätta oss över denna orättvisa som saknar motstycke i det moderna Europas historia och ödmjukt acceptera situationen till förmån för en bättre, gemensam europeisk framtid. Vi har inga funderingar på att ändra gränser för att lösa situationen med de avskurna områdena, utan vi begär bara en sak - respekt för vårt språk och vår kultur och rätten att fritt använda och utöva dem. Tyvärr är detta ett område där vi ungrare i Slovakien aldrig kan bli helt nöjda. Den nya ungerska regeringens beslut att bevilja dubbelt medborgarskap till ungrare som hamnat utanför landets gränser är en symbolisk gest som är avsedd att visa att den ungerska nationen i grunden är enad. Detta innebär inget som helst hot mot våra grannländer, och därför ber vi att de gör det möjligt för de berörda medborgarna att anta detta erbjudande utan några villkor.
<SPEAKER ID="184" NAME="Frédéric Daerden" AFFILIATION="S&amp;D">
(FR) Fru talman, mina damer och herrar! Jag vill lyfta fram en framgång i kampen mot fattigdom under detta år, som är Europaåret för bekämpning av fattigdom och social utestängning. Faktum är att rådet (sysselsättning och sociala frågor) nu har fastställt och godkänt kvantifierade mål i kampen mot fattigdom - antalet människor i riskzonen för fattigdom ska minska med 20 miljoner.
<P>
Detta kvantifierade mål har identifierats som ett av nyckelmålen av Belgiens vice premiärminister Laurette Onkelinx, som är ansvarig för sociala frågor, och jag har själv på Europaparlamentets vägnar förespråkat denna ambition i våra diskussioner. Tillsammans med de övriga ministrarna i rådet har Laurette Onkelinx gjort sitt yttersta för att se till att ett mål skulle fastställas.
<P>
Den belgiska regeringen är fast besluten att göra det kommande ordförandeskapet till en framgång och att uppfylla målen i sitt sociala program, trots vår nuvarande institutionella situation. Av vårt valresultat att döma är jag övertygad om att det kommande belgiska ordförandeskapet kommer att vara aktivt och beslutsamt när det gäller att uppnå dessa sociala mål.
<SPEAKER ID="185" NAME="Petru Constantin Luhan" AFFILIATION="PPE">
(RO) Under 2010 har vi sett nya översvämningar längs Donau, som orsakat materiella förluster för lokala samhällen och krävt mycket resurser för att mildra följderna. Översvämningarnas effekter på de företag som har utvecklats i samhällena längs Donau är en viktig aspekt som måste återspeglas i EU:s strategi för Donau.
<P>
I de senaste diskussionerna som hölls i Constanţa i Rumänien ägnades mycket uppmärksamhet åt medlemsstaternas växande oro för Donauregionens ekonomiska och sociala utveckling. Förslagen måste backas upp av samtidiga innovativa åtgärder för att minska de materiella förluster som orsakas av översvämningarna.
<P>
I annat fall står dessa regioner inför ökade förluster som drabbar både den befintliga näringsverksamheten och den utvecklingspotential den genererat. Regionerna behöver stöd för att kunna möta utmaningarna och minimera de förluster som orsakats av Donaus översvämningar.
<SPEAKER ID="186" NAME="Edward Scicluna" LANGUAGE="MT">
Jag vill ta upp ett viktigt ämne som är centralt för de demokratiska principerna: yttrandefriheten.
<P>
Som parlamentsledamot har jag en lagstadgad skyldighet att utöva mina demokratiska rättigheter genom att informera mina väljare om mitt parlamentariska arbete genom medierna, inklusive tv. Myndigheten för radio- och tv-sändning har som regleringsmyndighet en lagstadgad skyldighet att se till att det i det stora hela upprätthålls en politisk balans i de program som sänds av de olika privata tv-stationerna. Lagen kräver inte att varje enskilt program ska vara balanserat på så sätt att en person som framträder själv inte kan uttrycka sina egna åsikter i allmänpolitiska frågor. Trots detta har jag tre gånger anklagats för lagöverträdelser - samtidigt som tv-stationen bötfällts för att ha rapporterat om betänkanden som jag utarbetat för Europaparlamentet - på den löjliga grunden att jag skulle ha skapat obalans i mitt eget program. Det som ligger bakom dessa beslut är den felaktiga uppfattningen att balans ska eftersträvas, inte genom att främja mångfalden och uppmuntra personer med olika politiska åsikter att träda fram och ge uttryck för dem, utan tvärtom genom att hindra dem från att göra det.
<P>
Många malteser som hade mycket höga förväntningar på Europeiska unionen och dess värderingar är besvikna över att censuren sticker fram sitt huvud nu när omständigheterna verkar oroväckande.
<P>
Jag kräver parlamentets skydd mot denna kränkning av mina demokratiska rättigheter som EU-medborgare och som vald ledamot av Europaparlamentet.
<SPEAKER ID="187" NAME="Milan Zver" AFFILIATION="PPE">
(SL) I ett av mina senaste anföranden framhöll jag ett problem som har bekräftats av flera studier. Jag talar om den tillbakagång som den demokratiska utvecklingen nu präglas av både inom EU och globalt.
<P>
I dag vill jag uppmärksamma er på det faktum att mediernas frihet har mött ett liknande öde. Även vissa utvecklade länder upplever denna bakåtsträvan och det är ännu påtagligare i en del nya medlemsstater, som fortfarande kämpar med att upprätta en stabil demokrati.
<P>
Det enda exemplet jag ska nämna är Slovenien, mitt hemland, som under det senaste året har sjunkit med sju placeringar i den rankning av mediefriheten som Reportrar utan gränser upprättar och tre placeringar i Freedom Houses förteckning.
<P>
Det är i dessa övergångsländer som journalister är som mest sårbara och snabbt kan hamna under medieägarnas, den politiska maktens och kapitalets inflytande. De är sårbara på grund av sin osäkra sociala status och bristen på yrkeskompetens och erfarenhet och så vidare.
<P>
Denna allmänna tendens bör inte få gå obemärkt förbi. Jag uppmanar därför Europeiska kommissionen och medlemsstaterna att utveckla en effektiv strategi för ökad mediefrihet. Objektiv information är inte bara ett skydd för demokratin utan också en av de grundläggande mänskliga rättigheterna.
<SPEAKER ID="188" NAME="András Gyürk" AFFILIATION="PPE">
(HU) Fru talman! I mars antog Europaparlamentet en resolution som uppmanar Kuba att frige landets politiska fångar. Resolutionen föranleddes av att en hungerstrejkande fånge hade avlidit. Kuba svarade med en cynisk förklaring om att man inte tänkte ge efter för internationella påtryckningar. Mot denna bakgrund är det obegripligt att vi under det spanska ordförandeskapet fått höra allt fler röster om att Europeiska unionen måste se över sin strategi för Kuba.
<P>
Argumenten för detta är mer eller mindre att världen har förändrats och vi måste mjuka upp vårt förhållningssätt. Ja, mycket har förändrats de senaste åren, men Kubas förtryckardiktatur består. Den grundläggande förutsättningen för varje närmande mellan EU och Kuba måste därför även i fortsättningen vara att den kommunistiska regimen tar första steget och friger de politiska fångarna så snart som möjligt. EU:s gemensamma utrikespolitiska strategi får inte besudlas av kompromisser när det gäller de mänskliga rättigheterna. Vår gemensamma utrikespolitik måste präglas av konsekvens och trovärdighet.
<SPEAKER ID="189" NAME="Tamás Deutsch" AFFILIATION="PPE">
(HU) Fru talman, mina damer och herrar! Miljoner EU-medborgare förväntar sig nu att vi ska fatta snabba beslut. Offren för översvämningarna i Centraleuropa och miljontals EU-medborgare i nöd ser på oss med förväntan och tillit. Under de senaste veckorna har miljontals polacker, tjecker, slovaker och ungrare fått sina liv förstörda av översvämningar och naturkatastrofer i Centraleuropa. Enligt ett ungerskt ordspråk är snabb hjälp dubbel hjälp. Det verkar som om Europaparlamentet är på väg att uppfylla denna förväntan. Ett förslag till beslut om bistånd har utarbetats och kommer att läggas fram för antagande redan denna vecka. Vi förväntar oss att kommissionen vidtar liknande snabba och effektiva åtgärder för att ge de centraleuropeiska medborgarna lämpligt materiellt bistånd för att hjälpa dem att bygga upp det som förstörts.
<SPEAKER ID="190" NAME="Cristina Gutiérrez-Cortines" AFFILIATION="PPE">
(ES) Fru talman! Jag talar för eleverna i Europaskolorna, vars kvalifikationer inte erkänns av det spanska utbildningsministeriet.
<P>
Nästan alla elever är barn till spanska tjänstemän och de diskrimineras och behandlas orättvist. I den jämförelsetabell som används, och som nyligen konsoliderats av det spanska utbildningsministeriet, dras en halv eller en hel poäng från elever som har gått i Europaskolorna. Detta är dessutom språkkunniga ungdomar. Det innebär att de hamnar utanför systemet när de försöker komma in på program som kräver höga betyg.
<P>
Vi anser att detta är i grunden orättvist. Spanien har undertecknat alla avtal och konventioner men följer dem inte. Dessutom är det grundläggande diskriminering. Ett land kan inte fortsätta hävda att det är europeiskt då det i realiteten behandlar elever från våra Europaskolor orättvist och diskriminerande.
<SPEAKER ID="191" NAME="Nuno Melo" AFFILIATION="PPE">
(PT) Fru talman! Jag vill framföra ett klagomål och en vädjan. Klagomålet gäller ett miljöbrott: 320 000 ton mycket farligt avfall har dumpats på en öppen tipp i ett tätbefolkat område i norra Portugal mellan 2001 och 2002 och förorenat mark och vatten. Detta är produkter med extremt höga halter av bly, zink, kadmium, krom och arsenik. De portugisiska nationella myndigheterna har larmats, men de har inte vidtagit några åtgärder.
<P>
Under denna mandatperiod har den socialistiska regeringen faktiskt lämnat ett svar till en ledamot av det portugisiska parlamentet och bekräftat att inga åtgärder har vidtagits, trots att en socialistisk miljöminister under den förra mandatperioden försäkrat att så skulle ske. Därför vädjar jag nu också till EU-institutionerna att de ska ingripa. Jag har redan framställt en begäran om ingripande till kommissionen. I dag framför jag mitt klagomål till Europaparlamentet, och jag hoppas att den resolution som jag kommer att lägga fram kommer att debatteras och röstas igenom, så att människors hälsa inte längre sätts på spel.
<SPEAKER ID="192" NAME="Salvatore Iacolino" AFFILIATION="PPE">
(IT) Fru talman, mina damer och herrar! Att redan 2012 höja kvinnors pensionsålder till 65 år gynnar sannerligen inte jämställdheten. Detta var ursprungligen tänkt som en gradvis process som skulle ha lett till harmonisering mellan mäns och kvinnors pensionsålder i Italien först 2018.
<P>
Även om regeringen omedelbart gick med på detta måste vi ändå ifrågasätta detta förhastade och till stor del ogrundade beslut. Varje välfärdssystem har sina särdrag och sin egen flexibilitet, och alla besparingar som kan garanteras måste leda till aktiva kompenserande åtgärder till stöd för kvinnor.
<P>
När det gäller Sonia Alfanos inlägg nyss om lagen om avlyssning i Italien, så finns det inte någon sådan lag ännu. Det finns ett lagförslag som ska upprätthålla en balans mellan den okränkbara rätten till pressfrihet och rätten till privatliv. Detta är grundläggande faktorer som kommer att beaktas av det italienska parlamentet.
<SPEAKER ID="193" NAME="Anna Záborská" AFFILIATION="PPE">
(SK) Den 3 juni mördades ärkebiskop Luigi Padovese, en företrädare för katolska kyrkan i Turkiet. Jag har två kommentarer angående detta.
<P>
Tragedin har förklarats på ett sätt som man känner igen - mördaren är psykiskt instabil. Samma förklaring har också använts vid andra religiösa mord i Turkiet. Diagnosen ställdes nästan så fort utredningen började. Det är enklast att lägga hela affären åt sidan och sedan avfärda förövaren som religiös extremist.
<P>
Min andra kommentar är att jag är förvånad över att ingen av de ledande EU-politikerna har reagerat på politisk nivå, utom ordföranden för gruppen för Europeiska folkpartiet (kristdemokrater). Detta visar hur mediernas arbete bär frukt. När det gäller en katolsk fråga reagerar de som det passar dem. Antingen håller de tyst, eller så startar de en hatkampanj.
<P>
Jag hoppas att EU-institutionerna kommer att granska utredningen av detta mord noga och göra förföljelsen av kristna och kränkningarna av de mänskliga rättigheterna i Turkiet till en viktig fråga i förhandlingarna.
<SPEAKER ID="194" NAME="Joe Higgins" AFFILIATION="GUE/NGL">
(EN) Fru talman! I kväll har barn, kvinnor och män från tre olika arbetarstadsdelar i Dublin - Coolock, Crumlin och Sean McDermott Street i norra innerstaden - protesterat utanför rådhuset i Dublin i ett desperat försök att stoppa nedläggningen av deras offentliga simhallar, som kommunfullmäktige säger sig inte ha råd att driva längre.
<P>
I dessa områden, som redan drabbas hårt av arbetslöshet, är fritidsanläggningarna mycket få, och att stänga dessa simhallar vore en barbarisk handling och social vandalism. De hotande nedläggningarna återspeglar den irländska regeringens hårda nedskärningar i de offentliga utgifterna, som stöds till fullo av EU-kommissionen.
<P>
Driftskostnaderna för simhallarna uppgår till kanske 1 miljon euro per år. Samtidigt pumpar den irländska regeringen in 30 miljarder euro i kapitaltillskott till banker och exploatörer. Otroligt nog har Dublin dessutom utsetts till EU:s idrottshuvudstad 2010! Jag ställer mig bakom dessa stadsdelar i kraven på att simhallarna hålls öppna, att man håller fritidsanläggningar i arbetarområden öppna för folket och i stället avvecklar exploatörerna och obligationsinnehavarna.
<SPEAKER ID="195" NAME="Talmannen">
Punkten är härmed avslutad.
