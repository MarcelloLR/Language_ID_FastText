<CHAPTER ID="013">
Anföranden på en minut om frågor av politisk vikt
<SPEAKER ID="029" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="030" NAME="Georgios Papastamkos" AFFILIATION="PPE-DE">
(EL) Herr talman! Låt mig upplysa kammaren om Turkiets kränkande beteende mot Grekland.
<P>
De ständiga kränkningarna och överträdelserna av grekiskt luftrum, jaktflygplan som flyger på låg höjd över befolkade grekiska öar, förhindrandet av säker sjöfart och inblandningen i sök- och räddningsoperationer i Egeiska havet som Grekland är ensamt ansvarigt för samt den omfattade hjälp som Turkiet tillhandahåller olagliga invandrare bådar illa för stabiliteten i hela området.
<P>
Vi måste fördöma både detta kränkande beteende och Turkiets fortsatta strategiska utmaning av en medlemsstats, Greklands, suveräna rättigheter och sända ett tydligt budskap om att detta beteende sätter Turkiets möjligheter till EU-inträde på spel.
<SPEAKER ID="031" NAME="Csaba Sándor Tabajdi" AFFILIATION="PSE">
(HU) Efter de diskriminerande åtgärder som infördes 2004 för EU-anställda från de nya medlemsstaterna och som EG-domstolen ansåg vara olagliga i en dom från 2008, vill jag uppmärksamma er på ett nytt diskriminerande beslut.
<P>
Fyra och ett halvt år har gått och medborgarna från de nya medlemsstaterna känner sig fortfarande som andra klassens medborgare. Vad som hände var att man förra året utlyste tjänsten som avdelningschef för den ungerska översättningsavdelningen vid Europaparlamentet. En tjänst som alla EU-medborgare hade rätt att söka. Avdelningschefen har inte bara ansvar för administrativa uppgifter utan även för översynen av införlivandet av EU-terminologi till ungerska.
<P>
Det är förfärande att av två lämpliga kandidater, en ungersk och en brittisk medborgare, var det britten som fick arbetet. Kan ni tänka er en engelsman eller spanjor på den franska översättningsavdelningen? Denna diskriminering är inte godtagbar och den orsakar stor skada när det gäller översättningen av EU-dokument. Jag protesterar på alla nya medlemsstaters vägnar.
<SPEAKER ID="032" NAME="Talmannen">
Ni ska naturligtvis få ett svar.
<SPEAKER ID="033" NAME="Marian Harkin" AFFILIATION="ALDE">
(EN) Herr talman! I eftermiddags hörde vi er och flera andra uttala er om den fruktansvärda situationen i Gaza, att det krävs en omedelbar vapenvila och att de israeliska styrkorna måste dra sig tillbaka från Gaza. Jag måste säga att jag i detta sammanhang håller med Daniel Cohn-Bendit om att parlamentet måste ta ställning - vi kan inte bara avvakta.
<P>
Efter att ha lyssnat till allt som har sagts känns det på sätt och vis trivialt att prata om vardagsbekymmer, men vardagsbekymmer angår ju alla våra medborgare. På Irland offentliggjorde företaget Dell förra helgen att de omlokaliserar 2 000 arbetstillfällen, vilket kom som en chock för människorna i de västra och mellanvästra delarna av Irland. I en tid av global finansiell avmattning är detta speciellt problematiskt för arbetstagare anställda direkt av Dell och för Dells leverantörer etc.
<P>
Här kunde Europeiska fonden för justering för globaliseringseffekter visa sin speciella betydelse genom att vara till hjälp i vidareutbildning och omskolning av arbetstagare och främja entreprenörskap för egenföretagare. Det är viktigt att den irländska regeringen omedelbart söker medel från globaliseringsfonden så att arbetstagarna kan se framtiden an med tillförsikt och se att EU arbetar för att hjälpa alla arbetstagare och, just i detta fall, arbetstagarna i de västra och mellanvästra delarna av Irland.
<SPEAKER ID="034" NAME="Ryszard Czarnecki" AFFILIATION="UEN">
- (PL) Herr talman! Vi har nyligen nått en överenskommelse enligt vilken flödet av rysk gas slutligen kommer att återupptas till flera medlemsstater vars tillgång hade skurits av. Det kan vara värt att betona solidariteten mellan medlemsstaterna i denna fråga, trots att den tråkigt nog inte var uppenbar från början. Medlemsstaterna hade mycket olika uppfattningar i frågan. Lyckligtvis kunde vi anstränga oss och visa upp en enad front till slut.
<P>
Eftersom vi ska diskutera frågan om två dagar, vill jag betona två punkter. För det första visar detta att Ryssland hanterar uteslutande ekonomiska frågor som om de vore rena politiska instrument. För det andra klargör det att vi som union måste utforma en gemensam energipolitik. Det är vad vi behöver. Inte att de största länderna för sin egen energipolitik, som de som anlägger gasledningar i Östersjön på eget initiativ.
<SPEAKER ID="035" NAME="László Tőkés" AFFILIATION="Verts/ALE">
(HU) Herr talman, mina damer och herrar! I detta tidevarv av colans och chipsens ohälsosamma världsdominans vill jag tala ut till försvar för den ungerska odlingen av vindruvor och vin i det karpatiska bäckenet, som är av internationell betydelse. Till följd av feltolkade EU-direktiv går EU-medel numera till stöd för dem som lägger ned sina vingårdar, och det är inte ovanligt att det straffar sig att plantera de nya och bästa druvvarianterna.
<P>
Det karpatiska bäckenet, som ligger inom Ungerns historiska territorium, var en gång i tiden ett av de största vinodlingsområdena i Europa, med odlingar som sträckte sig över cirka 600 000 hektar. År 1948 fanns det fortfarande 260 000 hektar vinodlingar i Ungern, men i dag har odlingarna krympt till 40 000 hektar. Hur länge till ska denna förstörelse av det karpatiska bäckenets vingårdar, vinhandlare och naturmiljö få fortsätta?
<P>
Vin, vete, fred! Jag vill använda denna folkliga ungerska välgångsönskning för att önska er ett välsignat nytt år.
<SPEAKER ID="036" NAME="Mary Lou McDonald" AFFILIATION="GUE/NGL">
(EN) Herr talman! Jag vill ta upp Palestinafrågan. Jag konstaterar att ni i era tidigare uttalanden har varit något undvikande i er ståndpunkt om Israel: 900 döda palestinier, varav en tredjedel är barn, men parlamentet är fortfarande oförmöget att starkt fördöma denna brutalitet från Israels sida.
<P>
Detta angrepp är inte bara oproportionerligt utan också helt obefogat. Det drivs inte av israeliska säkerhetsbehov utan är i själva verket en cynisk och klinisk attack men inte mot Hamas, utan mot den palestinska befolkningen. Jag anser att medlemsstaterna nu har en moralisk skyldighet att spänna sina diplomatiska och politiska muskler fullt ut mot Israel för att få slut på våldet.
<P>
Att trippa på tå kring Israels administration fungerar inte och det har aldrig fungerat. Israel måste nu inse att deras agerande faktiskt får konsekvenser. Jag uppmanar därför alla parlamentsledamöter att kräva att Euromed-överenskommelsen och alla andra förmånliga handelsavtal mellan EU och Israel omedelbart upphävs. Samtidigt måste vi stå emot alla försök att förstärka förbindelserna mellan EU och staten Israel som belägrar Gaza och våldför sig på det palestinska folket.
<P>
Vi måste nu i ord och handling leva upp till den retorik om mänskliga rättigheter som så ofta ekar här i kammaren. Det är den enda möjligheten för en framgångsrik fredsprocess i Mellanöstern.
<SPEAKER ID="037" NAME="Talmannen">
Man kan se hur komplex denna fråga är bara på den tid ni tog för ert anförande. Ni överskred tidsgränsen för ert anförande med 50 procent. Debatten kommer att äga rum på onsdag eftermiddag.
<SPEAKER ID="038" NAME="Kathy Sinnott" AFFILIATION="IND/DEM">
(EN) Herr talman! Min valkrets var förra veckan förkrossad över tillkännagivandet om förlusten av nästan 2 000 arbetstillfällen på Dells fabrik, vilket Marian Harkin nämnde tidigare. Detta innebär också att troligtvis ytterligare 2 000 arbetstillfällen försvinner som är beroende av Dells produktion på Irland. Dell flyttar sin produktion till Łódź i Polen med hjälp av nästan 52 miljoner euro i statligt stöd.
<P>
Kan kommissionen försäkra mig om att det statliga stöd som Polen använder överensstämmer med EU:s konkurrensregler? Kan kommissionen också försäkra mig om att tillräckligt med stöd från Europeiska fonden för justering för globaliseringseffekter kommer att tillgängliggöras för att skapa nya arbetstillfällen för den friställda arbetsstyrkan?
<SPEAKER ID="039" NAME="Dimitar Stoyanov" AFFILIATION="NI">
(BG) Mina damer och herrar! För två dagar sedan klottrades väggarna i fyra skolor i staden Burgas ned med rasistiska slagord. Förövarna hade spraymålat saker som ”Gör tvål av bulgarerna” och ”Död åt giaurerna” på väggarna. ”Giaur” är ett nedsättande turkiskt uttryck som användes på Osmanska rikets tid om icke-muslimska undersåtar och personer som inte var av turkiskt ursprung. I det turkiska sinnet anses en giaur vara en lägre stående varelse, vilket gör uttrycket till den mest anstötliga rasistiska förolämpningen på det turkiska språket. ”Giaurer” är också det ord som den tidigare jordbruksministern Nihat Kabil och de turkiska tjänstemännen på jordbruksdepartementet använde om bulgarer som hade anställts vid departementet, där turkarna favoriserades.
<P>
Låt denna händelse bli en varning om hur den turkiska mentaliteten på 2000-talet ser ut. Detta exempel räcker för att visa att Turkiet inte hör hemma i Europeiska unionen, eftersom det är ett rasistiskt, främlingsfientligt land som stöder och främjar rasism och främlingsfientlighet i sina grannländer. Detta fall visar att bulgarerna inte bara är källan till hatet, utan att de är offer för hat och etnisk intolerans.
<P>
Europaparlamentet har alltid intagit en stark ståndpunkt mot rasism och etnisk intolerans. Jag uppmanar er som parlamentsledamöter att göra det ännu en gång och stödja vår skriftliga förklaring där turkisk rasism mot bulgarer fördöms.
<SPEAKER ID="040" NAME="Tunne Kelam" AFFILIATION="PPE-DE">
(EN) Tack, herr talman. Jag lovordar de insatser som det tjeckiska ordförandeskapet har gjort för att hantera den pågående gaskrisen, men att bara medla i den ena krisen efter den andra är ingen lösning på problemet. EU kan inte fortsätta med denna barnpassarroll; rollen som enfant terrible. En slutsats är helt klar: att räkna med en ömsesidigt fördelaktig strategisk allians med Ryssland som en tillförlitlig energileverantör är en strategisk felbedömning. Den grundläggande orsaken till den nuvarande krisen är inte Ukraina utan i stället krisen inom själva Gazprom som inte klarar av att leva upp till sina åtaganden.
<P>
I åtta år i rad har gasproduktionen från Gazprom stagnerat i stadig takt. Detta är det typiska resultatet av politisk statlig kontroll över produktionen. Att inte samtidigt kunna leverera gas till ryska kunder och klara av åtagandena i utlandet har troligtvis fått president Vladimir Putin att utlösa den politiska krisen och peka ut Ukraina som syndabock. Därför är det ännu viktigare att vi koncentrerar oss på att hitta nya energikällor.
<SPEAKER ID="041" NAME="Magda Kósáné Kovács" AFFILIATION="PSE">
. - (HU) Herr talman, kära kolleger! Den ekonomiska krisen, som många inledningsvis tog som skrämseltaktik från medierna, har nu nått Europa. Den drabbar länder, regioner, lokalsamhällen, företag och med dem familjer och arbetstagare. Två av våra kolleger har redan uttalat sig om detta. Konsekvenserna av lågkonjunkturen påverkar inte alla i lika stor grad, som kommissionen påminner oss om i sitt meddelande. Den negativa inverkan ökar exponentiellt i utkanterna av Europa och av samhället.
<P>
För att förhindra att den nuvarande situationen förvandlar principen om hederligt arbete till tomma ord och för att undvika en explosionsartad ökning av fattigdomen, måste vi inrikta våra insatser på de resurser vi har. Därför välkomnar jag kommissionens meddelande och kommissionsledamot Vladimír Špidlas engagemang för att öka medvetenheten och hans uppmaningar till EU att anstränga sig för att skydda de mest utsatta socialgrupperna i dessa tider av sjunkande ekonomisk aktivitet.
<P>
Kommissionens differentierade strategi ger oss anledning att hoppas att ett enat EU inte kommer att innebära påtvingad enhetlighet, särskilt inte under en krisperiod. Jag hoppas och förväntar mig att kommissionen kommer att få stöd från Europaparlamentet i detta avseende.
<SPEAKER ID="042" NAME="Magor Imre Csibi" AFFILIATION="ALDE">
(EN) Herr talman! Vi har nu att göra med en paradox. Trots att en majoritet av EU-konsumenterna upprepade gånger har förklarat att de är emot genetiskt modifierade organismer (GMO) visar undersökningar att konsumenterna köper genmodifierat livsmedel när det finns tillgängligt i livsmedelsaffärerna.
<P>
Många konsumenter är helt enkelt inte medvetna om att genmodifierad mat säljs i EU eller faller i fällan för olagliga varumärken och till slut vet de inte vad de köper.
<P>
En möjlig lösning kunde vara att tillåta att livsmedel som innehåller GMO har en märkning på etiketten. Men just nu finns det inga gemensamma regler om märkning med ”GMO-fri”, vilket innebär att det står medlemsstaterna fritt att välja. Detta skapar förvirring hos konsumenterna och snedvrider den inre marknaden eftersom vissa länder redan har infört regler för märkningen ”GMO-fri” medan andra inte tillåter att sådan information visas.
<P>
Människor vill välja mat utifrån sina egna värderingar och inte efter säkerhetsanalytiska studier. Om vi tar våra konsumenters oro på allvar måste vi visa öppenhet rakt igenom och ge dem faktiska valmöjligheter. Därför uppmanar jag kommissionen att skapa rättsliga ramar för frivillig GMO-fri märkning på EU-nivå.
<SPEAKER ID="043" NAME="Bogusław Rogalski" AFFILIATION="UEN">
- (PL) Herr talman! Jag vill ta tillfället i akt att uppmana rådet att vidta lämpliga åtgärder i enlighet med artikel 13 i EG-fördraget för att bekämpa diskriminering på grundval av etniskt ursprung i Litauen.
<P>
Tre politiker från den polska minoriteten blev nyligen valda i det litauiska parlamentsvalet. De litauiska myndigheterna försökte därefter att ta ifrån dem deras platser i parlamentet. Skälet som angavs var att dessa personer är innehavare av Karta Polaka. Detta är en handling som bekräftar att innehavaren tillhör den polska nationen i vidare mening. Dess syfte är att bidra till att bevara polsk kultur och nationell identitet bland personer av polskt ursprung i hela världen. De litauiska myndigheterna anser emellertid att det innebär lojalitet till ett annat land. Detta är uppenbart löjligt och överdrivet. Dessutom utgör det diskriminering på grundval av etniskt ursprung, och det innebär också en överträdelse av en nationell minoritets rättigheter. Detta beteende är ovärdigt en medlemsstat i Europeiska unionen. Jag litar på att de litauiska myndigheterna kommer att tänka över detta.
<SPEAKER ID="044" NAME="Daniel Strož" AFFILIATION="GUE/NGL">
- (CS) Herr talman, mina damer och herrar! Bernd Posselt, som representerar det bayerska partiet CSU här i parlamentet och också är ledare för det sudettyska förbundet, har föreslagit att Tjeckien ska avskaffa de så kallade Benes-dekreten under sitt ordförandeskap. Detta är ett skandalöst krav och kan inte infrias av Tjeckien. Vi vet ju att dekreten kom till efter andra världskriget i enlighet med de segrande makternas åsikter och de ersatte rättsliga normer tills ett riktigt parlament hade valts. Det är därför inte fråga om någon sorts cancerliknande svulst i EU:s parlamentariska ordning, som han har påstått. Enligt min åsikt är det Bernd Posselts organisation som påminner om en cancersvulst eftersom dess agerande går stick i stäv mot de mål för modern europeisk integration som EU eftersträvar. Medan Bernd Posselt angriper Tjeckien, finns det tusentals tyska medborgare som lyckligt bor och arbetar där, och det finns ett stort antal före detta sudettyskar som har flyttat dit som pensionärer. Jag är själv ett exempel på att det inte finns några antityska stämningar i dagens Tjeckien eftersom jag, som tysk medborgare, valdes för att representera Tjeckien här i parlamentet.
<SPEAKER ID="045" NAME="Nicodim Bulzesc" AFFILIATION="PPE-DE">
(EN) Herr talman! Gaskrisen har gjort att hundratusentals hushåll i 17 europeiska länder har varit utan uppvärmning i temperaturer på minusgrader. Östra och centrala Europa har påverkats mest av den konflikt som har stängt fabriker och skolor.
<P>
Även om Kiev och Moskva undertecknar den överenskommelse som EU-tjänstemän förhandlade fram efter timmar av samtal säger Gazprom att uppgörelsen om att återuppta gasleveranserna till EU via Ukraina kommer att försenas eftersom Gazprom inte har fått någon kopia av överenskommelsen.
<P>
En teknisk expertgrupp har sänts ut av Europeiska kommissionen för att kontrollera gasflödet i de ukrainska gasledningarna från Ryssland, men även om gasen börjar flöda i Ukraina kan det ta cirka 36 timmar innan den når EU:s medlemsstater. EU behöver därför en separat politik för energisäkerhet för att undvika konflikter i framtiden, men det behöver också skapa flera källor för energiförsörjning.
<P>
Jag välkomnar att parlamentet ingriper i konflikten och hoppas att en överenskommelse kommer att träffas snarast möjligt för att undvika en mer djupgående konflikt.
<SPEAKER ID="046" NAME="Aurelio Juri" AFFILIATION="PSE">
(SL) Förra året firade vi 40-årsdagen av fördraget om icke-spridning av kärnvapen, och året dessförinnan antog vi här i parlamentet en resolution där vi uppmanade presidiet, rådet och kommissionen att förstärka sina insatser för att uppnå mer effektiv multilateralism och striktare genomförande av detta fördrag. Fördraget har som vi vet lett till att spridningen av kärnvapenarsenaler har bromsats, men man har tyvärr misslyckats med att minska antalet kärnvapen. I resolutionen uppmanades även Förenta staterna att dra tillbaka sina kärnstridsspetsar från europeiskt territorium, och Storbritannien och Frankrike uppmanades att avsluta sina kärnvapenprogram.
<P>
Eftersom jag blev invald i detta aktade parlament först i november förra året, kan jag få fråga i vilken utsträckning och på vilket sätt dessa uppmaningar har besvarats, eller snarare, hur framgångsrika dessa ansträngningar har varit, med tanke på att ett nytt projekt för att installera en amerikansk antirobotsköld i Tjeckien och Polen håller på att återupplivas, och att just detta projekt som väntat ger upphov till nya spänningar mellan västvärlden och Ryssland, och även till föreställningar och hot om en förnyad och farlig kapprustning?
<SPEAKER ID="047" NAME="Rareş-Lucian Niculescu" AFFILIATION="PPE-DE">
(RO) Debatten om gaskrisen har varit passionerad, även nu i kväll.
<P>
Samtliga talare påpekar hur allvarligt och farligt det är att Europeiska unionen är så beroende av andra länder för energi. Alla säger samma sak: lösningen är att fortsätta att minska vårt beroende av en enda energikälla.
<P>
Men vi får inte glömma bort ett annat måste: att spara energi.
<P>
Det är svårt att säga hur mycket energi som för närvarande går till spillo i EU. Vissa analytiker uppger till och med en siffra på en tredjedel av den totala förbrukningen. Detta innebär, som ett exempel, att om Rumänien årligen importerar motsvarande runt 14 miljoner ton olja i rysk gas, slösas årligen motsvarande nästan en miljon ton olja bort på grund av bristfällig isolering i hyreshus.
<P>
Tyvärr bidrar inte gemenskapslagstiftningen till att stödja lösningen på detta problem, eftersom de EU-medel som kan anslås till projekt för att renovera värmesystem begränsas av oförklarliga skäl i lagstiftningen.
<P>
Jag anser att vi dagligen bör ställa oss följande fråga: Vilket är enklast? Att leta efter nya energikällor och nya transitvägar eller att tänka på att vi kan använda enkla metoder för att spara en stor del av den energi som går till spillo?
<SPEAKER ID="048" NAME="Miloš Koterec" AFFILIATION="PSE">
(SK) I år firar vi eurons tioårsdag, och den 1 januari 2009 blev Slovakien den sextonde medlemmen i euroområdet.
<P>
Mitt land har gett upp en del av sin identitet, men det har gjort det med stolthet. Precis som vi satte värde på vår egen valuta har vi börjat använda euron, och majoriteten av den slovakiska befolkningen börjar snabbt se den som sin egen. Vi anslöt oss till euron efter bara fem års EU-medlemskap, och som premiärminister Robert Fico sa på nyårsdagen skulle vi kunna se euron som en lyckoslant som ska ge oss stabilitet och en möjlighet för Slovakien att utvecklas ännu starkare i dessa ekonomiska kristider. Jag vill hylla alla som bidrog till antagandet av euron i Slovakien och lyfta fram den slovakiska allmänhetens positiva inställning till den nya valutan.
<P>
Jag önskar alla slovaker lycka till med euron som symbol för ett integrerat och välmående Europa.
<SPEAKER ID="049" NAME="Marie Panayotopoulos-Cassiotou" AFFILIATION="PPE-DE">
(EL) Herr talman! Eftersom ingen debatt om detta ämne kommer att hållas i parlamentet skulle jag vilja belysa hur viktigt förslaget till rådets direktiv om genomförande av det avtal som ingåtts av European Community Shipowners' Associations och European Transport Workers' Federation är för EU.
<P>
Med detta direktiv, som handlar om sjöfartsanställdas arbete enligt konventionen om arbete till sjöss, kommer vi att kunna säkra värdiga arbetsförhållanden för sjöfartsanställda i EU.
<P>
Denna sektor måste främjas, eftersom den bidrar till sysselsättning och produktivitet. Haven som sköljer Europeiska unionens kuster är mycket viktiga för internationell handel, och unga människor borde se en framtid i sjöfartsyrken och komma till sjöfartens hjälp.
<SPEAKER ID="050" NAME="Jörg Leichtfried" AFFILIATION="PSE">
(DE) Herr talman! Bakgrunden till mitt anförande är den olagliga transport av hundvalpar som upptäcktes i Österrike i början av oktober 2008. Sedan början av oktober 2008 har jag försökt få talartid vid anförandena på en minut, och jag är glad att jag äntligen har lyckats. Det är intressant att Bogusław Rogalski har tilldelats ordet tre gånger under tiden.
<P>
Men nu vidare till det aktuella ämnet. Den österrikiska polisen stoppade en lastbil som innehöll 137 valpar. Fordonet hade allvarliga fel, och djurens handlingar var förfalskade, eftersom hundarna inte hade uppnått den ålder som enligt lag krävs för transport. Resan började i Slovakien och skulle ha slutat i Spanien. Detta är inte ett unikt fall, och det drar återigen vår uppmärksamhet till att vinstdrivna organisationer ständigt kringgår de nuvarande djurskyddsbestämmelserna i EU på ett brottsligt sätt. I EU behöver vi verkligen omfattande inspektioner av djurtransporter och motsvarande hot om böter vid bristande efterlevnad. EU måste gemensamt anta europeiska miniminormer för djurskydd, som måste genomföras och övervakas av alla stater. Detta skulle också tvinga de länder som hittills har varit fullständigt passiva på djurskyddsområdet att införa särskilda normer.
<SPEAKER ID="051" NAME="Jelko Kacin" AFFILIATION="ALDE">
(SL) Den blodiga och obarmhärtiga massakern på palestinier i Gaza är en symbol för mänsklig maktlöshet och dubbelmoral och är en upprörande orättvisa. Måste de palestinska dödssiffrorna verkligen nå fyrsiffriga tal innan internationella krafter använder de medlingsmekanismer som har funnits till deras förfogande sedan konfliktens första dag?
<P>
Europeiska unionen inbillar sig att den är en aktiv kraft på området för internationella förbindelser och en global politisk aktör. Men är den verkligen det? Kan vi verkligen kalla oss en aktiv kraft, när den israeliska armén trots allt sitt sofistikerade underrättelsestöd attackerar en skola full av civila, som finansieras av EU? Kan internationell humanitär rätt sägas existera när den israeliska armén med tvång flyttar palestinier till ett hus som den beskjuter intensivt nästa dag?
<P>
Jag har varit i Israel flera gånger, även i Sderot, och jag vet en hel del om vad som försiggår där, men denna israeliska aktion är oproportionerlig, överdriven och omänsklig. Denna aktion är omoralisk, pervers och bisarr, för den utgör i stort sett en valkampanj. Detta är en blodig valkampanj.
<SPEAKER ID="052" NAME="Liam Aylward" AFFILIATION="UEN">
(EN) Herr talman! Jag vill ta tillfället i akt att förespråka EU-finansiering för att stödja de europeiska Special Olympics-tävlingarna som anordnas i Warszawa 2010 och Special Olympics-tävlingarna i Aten 2011.
<P>
Kommissionen anslog 5 miljoner euro i stöd till de världsomspännande Special Olympics-tävlingarna på Irland 2003, som var ett underbart evenemang och en glädje för alla oss som var där. EU måste visa vägen när det gäller att stödja det frivilliga arbetet inom idrotten.
<P>
Låt mig tillägga att det finns en skriftlig förklaring om denna fråga som parlamentsledamöterna kan skriva under denna vecka utanför kammaren. Jag uppmanar alla kolleger att skriva under denna förklaring för att stödja EU-finansiering för dessa mycket viktiga Special Olympics-tävlingar.
<SPEAKER ID="053" NAME="Jaromír Kohlíček" AFFILIATION="GUE/NGL">
- (CS) Gott nytt år, herr talman och mina damer och herrar! Jag skulle vilja uttrycka min uppriktiga förundran över ödets ironi i att den tjeckiska regeringen, som är välkänd för sitt särskilda tillvägagångssätt i förhandlingar med Ryssland, ännu inte har slitit sönder sin slöja och strött aska i håret. Den har till och med skjutit upp förhandlingar med Ryssland om energisäkerhet. Ännu mer chockerad är jag över Europeiska kommissionens ställningstagande. Den hotar Slovakien och Bulgarien med sanktioner, och vi har till och med fått höra att Daniel Cohn-Bendit också rekommenderar sanktioner om inte de nedlagda kärnkraftverken tas i drift igen. Jag skulle vilja rekommendera kommissionens ledamöter och talesmän att de skaffar sig varma kläder, stänger av värmen hemma och förklarar för sina familjer att de handlar av solidaritet med slovakerna och bulgarerna. Eller var detta kanske bara ett dåligt nyårsskämt?
<SPEAKER ID="054" NAME="Emmanouil Angelas" AFFILIATION="PPE-DE">
(EL) Herr talman! Jag skulle också vilja kommentera frågan om naturgas, med tanke på att vi de senaste tio dagarna har bevittnat konflikten kring detta ämne, en konflikt där många av de medlemsstater i Europeiska unionen som är beroende av naturgas för energi har varit inblandade, vilket orsakar problem för medborgare, företag och industri.
<P>
Genom diskussioner mellan de båda sidorna, som har varit fyllda av misstänksamhet, misstro och motstridiga uttalanden, och ingripanden från EU:s ordförandeskap och kommissionen, verkar det nu som om någon slags lösning har uppnåtts.
<P>
Det är tydligt att oavsett avsikter och fördelning kan problemet återuppstå om inte åtgärder vidtas. Vi behöver därför överväga att omarbeta EU:s energidoktrin genom att lägga till andra energikällor.
<P>
Europaparlamentet bör också framföra ett tydligt budskap om att EU inte tänker låta sig utpressas, och bör delta i debatten för att planera alternativa vägar för säker och kontinuerlig gasförsörjning. Målet att minska energibehovet med 20 procent till 2020 kommer inte att kunna uppnås under instabila och osäkra omständigheter.
<SPEAKER ID="055" NAME="Silvia-Adriana Ţicău" AFFILIATION="PSE">
(RO) Europeiska unionen måste prioritera utarbetandet av en gemensam energistrategi och en handlingsplan i syfte att förbättra EU:s energisäkerhet.
<P>
När Ukraina upphörde med naturgasleveranserna till EU-medlemsstater framhävdes EU:s beroende av sina traditionella leverantörer. Dessutom har de låga temperaturerna denna vinter orsakat stora driftsproblem för elleverantörer, som har uppmätt rekordhöga konsumtionsnivåer.
<P>
EU måste utarbeta en europeisk strategi för att modernisera sitt energinät, öka energieffektiviteten och diversifiera sina energikällor. Att genomföra Nabucco-projektet, bygga terminaler för flytande gas i europeiska hamnar, investera i säkrare kärnkraftverk, främja energieffektivitet och öka användningen av förnybar energi måste finnas med bland de gemensamma prioriterade åtgärder som syftar till att öka EU:s energisäkerhet.
<P>
Kommissionen måste tillsammans med Europeiska investeringsbanken och medlemsstaternas regeringar fastställa och garantera finansiering av dessa prioriterade projekt.
<SPEAKER ID="057" NAME="Gay Mitchell" AFFILIATION="PPE-DE">
(EN) Herr talman! Jag vill ta upp frågan om Zimbabwe. Det verkar som vi slutar bekymra oss över problemen i Zimbabwe om inte nyhetsrapporteringar från landet visas i våra tv-apparater. Nyligen hade vi fallet med Jestina Mukoko, VD för organisationen Zimbabwe Peace Project och styrelseledamot i Zimbabwe Human Rights NGO Forum, som blev bortförd och hölls isolerad i 21 dagar innan han sågs i domstolen i Harare med tecken på att ha blivit torterad och misshandlad - för att ha begått brottet att kämpa för mänskliga rättigheter.
<P>
Fru Mukoko sitter just nu i isoleringscell i fängelset med högsta säkerhet och hennes framtid liksom för många andra förkämpar, hjälparbetare och vanliga medborgare före henne svävar i fara i händerna på Mugabes regim.
<P>
Många ord av oro och fördömanden har uttalats här i parlamentet och i andra nationella parlament, samtidigt som mardrömmen för vanliga zimbabwier fortgår obehindrat. Jag tycker det är tid att vi återigen visar vårt intresse och kräver att rådet och kommissionen agerar omedelbart för att en gång för alla få ett slut på de brottsliga handlingarna mot människorättsförsvarare i Zimbabwe.
<SPEAKER ID="058" NAME="Proinsias De Rossa" AFFILIATION="PSE">
(EN) Fru talman! Jag välkomnar talmannens uttalande om Gaza i kväll och framför allt parlamentets beslut om att lägga fram en resolution om problemet för att påskynda ett omedelbart, unilateralt eldupphör från alla sidor i Gazakonflikten. Med över 900 döda är det smärtsamt uppenbart hur meningslös denna krigförande politik är. Ni måste insistera på att Israel upphör med detta dödande. Gaza är världens största fängelse med 1,5 miljoner fångar och har nu tyvärr också blivit ett slakthus där män, kvinnor och barn dör bara för att de är palestinier.
<P>
Vilka brott kan de palestinska barn som dör i denna konflikt ha gjort sig skyldiga till? Vilka ursäkter har vi européer för att fortsätta göra affärer med Israel som kallblodigt fortsätter att slakta oskyldiga människor? Europeiska rådet måste sluta med sina bortförklaringar, sluta munhuggas och förenas i samordnade åtgärder för att få slut på denna slakt. Det kan inte komma ifråga att förbättra EU:s förbindelser med Israel så länge som landet misslyckas med att skapa en konstruktiv dialog med alla företrädare för det palestinska folket.
<SPEAKER ID="059" NAME="Hanna Foltyn-Kubicka" AFFILIATION="UEN">
- (PL) Som en organisation av länder som hålls samman av gemensamma värderingar borde Europeiska unionen använda alla resurser den har till sitt förfogande för att förhindra utbredningen av hat. Den franska operatören Eutelsat har emellertid bedömt det som lämpligt att sända ett program från TV-stationen al-Aqsa, som har band till Hamas och öppet uppmanar till attacker mot Israels civilbefolkning.
<P>
Genom att göra detta har Eutelsat ännu en gång visat att etisk affärsverksamhet är ett ganska främmande begrepp för företagets ledning, särskilt med tanke på att det oberoende kinesiska TV-företaget NTD TV har hindrats från att sända i flera månader. Trots uppmaningar från många håll förblir Eutelsats ledning ovillig att återkalla sitt beslut, som i vilket fall fattades under påtryckningar från den kinesiska regeringen. De överraskande och fullständigt omoraliska val som gjorts av Eutelsats ledning ger upphov till farhågor om att ledningens avsikter är helt och hållet affärsinriktade.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Fru talman! Israels attack mot Gaza är en krigsförbrytelse och ett brott mot mänskligheten. Det som pågår är en tragedi: 900 palestinier, däribland ett stort antal barn, har dött, och tusentals har skadats.
<P>
Vi måste kräva ett slut på attacken mot Gaza. Vi måste kräva ett slut på Israels blockad, som förvandlar Gaza till ett koncentrationsläger. Därför måste vi förena oss med alla de människor från alla länder och alla världsdelar som demonstrerar mot massakrerna: alla de människor från alla länder och alla världsdelar som är arga och ger sig ut på gatorna och säger ”Inga fler brott!”. Det är mycket viktigt att Europaparlamentet och andra ansvariga EU-organ kräver ett omedelbart slut på attacken mot Gaza och ett omedelbart slut på Israels blockad.
<SPEAKER ID="061" NAME="Jaroslav Zvěřina" AFFILIATION="PPE-DE">
(CS) Tack, fru talman. Jag har under den senaste tiden slagits av att flera olika tjeckiska försäkringsbolag har slutat betala ut bonusar till kvinnor som tecknar obligatoriska bilförsäkringar. Detta motiverades med den nya antidiskrimineringslagen som trädde i kraft. Vi ser ständigt exempel på hur vissa politiker och icke-statliga organisationer agerar med viss överdrift i frågan om jämställdhet. En sådan överdrift är ett förnekande av den försäkringstekniska matematiken som varje dag bevisar att män och kvinnor beter sig olika vid olika tillfällen i livet och därför behöver olika nivåer på försäkring och andra risker. De som förnekar sådana skillnader kämpar inte för lika rättigheter utan i stället för att båda könen ska vara likadana. Att kämpa för något sådant skulle vara både meningslöst och löjligt. Män och kvinnor är olika just för att de två könen kompletterar varandra på ett sätt som kan vara användbart och fördelaktigt i vardagen, i förhållanden och i samhället.
<SPEAKER ID="062" NAME="Gerard Batten" AFFILIATION="IND/DEM">
(EN) Fru talman! En ny opinionsundersökning på uppdrag av organisationen Campaign for an Independent Britain har nyligen offentliggjorts. De flesta av de tillfrågade tyckte att Europeiska unionen var förlegad, korrupt och gav dålig valuta för pengarna, 83 procent av de tillfrågade vill att den brittiska lagstiftningen ska ha företräde och därmed upphäva EU-rättens suveränitet och 71 procent vill ha en folkomröstning om ett fortsatt brittiskt medlemskap. Chanserna för att det ska ske är inte stora med tanke på att Labourregeringen inte ens tänker genomföra en folkomröstning om Lissabonfördraget vilket den lovade i sitt valmanifest.
<P>
Det brittiska folket vill ha fri handel, vänskap och samarbete med Europa och världen, men vill inte styras av Europeiska unionen. Om en verklig och rättvis folkomröstning skulle genomföras för att ta reda på om det brittiska folket vill ha ökad politisk och ekonomisk integrering med EU eller gå ur skulle en övervägande majoritet rösta för utträde.
<SPEAKER ID="063" NAME="Avril Doyle" AFFILIATION="PPE-DE">
(EN) Fru talman! Jag vill uttrycka min oro över den ständigt ökande bristen på vetenskaplig noggrannhet i de förslag som kommissionen lägger fram för parlamentet, men också i vissa betänkanden och ändringsförslag där vi parlamentariker är ansvariga. God vetenskap får allt oftare stå tillbaka för populistiska och emotiva reaktioner, ofta maskerade som försiktighetsprincipen.
<P>
Ta till exempel frågan om växtskyddsprodukter. Vi har övergett den vetenskapliga principen med riskbedömning. Det finns ingen detaljerad EU-omfattande konsekvensbedömning och det råder brist på vetenskaplig definition av hormonstörande ämnen och en bristande överensstämmelse i behandlingen mellan den och Reach-direktivet.
<P>
Den ökande bristen på vetenskaplig noggrannhet och god vetenskap ger EU-lagstiftningen ett dåligt rykte i världen och skadar dess trovärdighet.
<SPEAKER ID="064" NAME="Slavi Binev" AFFILIATION="NI">
(BG) Fru talman, mina damer och herrar! Den gaskris som EU befinner sig i sedan början av 2009 tar snabbt proportionerna av en katastrof för Bulgarien som inte har något alternativ för att klara av gasförsörjningen. Eftersom det är uppenbart för oss alla tänker jag inte diskutera det skandalösa, kortsiktiga beslut som fattades av den bulgariska regeringen som har gjort mitt land till gisslan i konflikten mellan Ryssland och Ukraina.
<P>
Det viktigaste för oss är nu att bestämma vilka åtgärder som ska vidtas för att komma ur krisen. Det betyder att Bulgarien nu måste hitta ett alternativ som kan bryta landets beroende av extern försörjning. Därför anser jag att det är viktigt för Europa och Balkanländerna, som Bulgarien, att följa Slovakiens exempel och fatta beslut om att starta om blocken I, II, III och IV vid kärnkraftverket i Kozloduy. Det är Bulgariens enda alternativ för närvarande för att nå en viss grad av oberoende och minska både de direkta skadorna och de skador som förorsakas av den eldningsolja som nu används som ersättning för gas.
<SPEAKER ID="065" NAME="Maria Petre" AFFILIATION="PPE-DE">
(RO) Trots att 2009 knappt har börjat vill jag berätta för er alla att detta år enligt min mening inte är något vanligt år.
<P>
År 2009 innebär att det är två årtionden sedan det kalla kriget slutade och sedan de murar revs som delade länder och hela Europa i öst och väst, med frihet och demokrati på den ena sidan och totalitära regimer på den andra sidan.
<P>
Som rumänsk parlamentsledamot, men också som rumänsk medborgare som har levt i en diktatur, tycker jag att dessa två årtionden har kännetecknats av en övergångsperiod för vissa av oss och en acceptans för resten.
<P>
Jag tycker också att trots det nuvarande klimatet bör 2009 vara det år när vår verksamhet och kommissionens verksamhet ska inriktas på ett enda EU för alla EU-medborgare. Ett EU där var och en av de 500 miljonerna medborgarna känner att deras rättigheter är tryggade, där det finns en äkta känsla av solidaritet, där ingen kommer att diskrimineras igen, där ingen behöver känna sig utanför eller bara tolererad i ett förenat EU och där vi alla är européer som känner på samma sätt, oavsett var vi befann oss före 1989.
<SPEAKER ID="066" NAME="Mieczysław Edmund Janowski" AFFILIATION="UEN">
- (PL) Fru talman! Europaparlamentet har behandlat miljöfrågor många gånger. Jag vill lyfta fram en fråga som jag fick veta av skolbarn som var oroliga över den naturliga miljön. Den ersättning som betalas för metallskrot, papper och flaskor tillverkade av syntetiska material sjunker dramatiskt. Det lönar sig inte att samla in sådant material. Dessutom har många städer gjort sig av med de containrar som materialet kan sorteras i eller har slutat att tömma dem.
<P>
Det har rapporterats mycket om återvunnet papper i nyheterna på senaste tiden. Den rådande situationen i Polen kan sammanfattas på följande sätt: De som sysslar med pappersinsamling hävdar att priserna är för låga och att det inte lönar sig att ta hand om pappret. Å andra sidan påstår de som tillverkar papper av återvunnet papper att återvunnet papper blir för dyrt för dem och att de nuvarande priserna gör att det inte är värt att investera i utrustning för att förädla det. Jag vädjar därför om miljömedvetet agerande för att lösa detta problem. Som det ser ut nu samlar barn papper för att verksamheten har ett pedagogiskt värde, men pappret dumpas sedan på kommunala soptippar.
<SPEAKER ID="067" NAME="Talmannen">
Mina damer och herrar! Jag har gjort mitt bästa för att se till att så många talare som möjligt har fått yttra sig.
<P>
Punkten är avslutad.
