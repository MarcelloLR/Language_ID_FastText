<CHAPTER ID="002">
Uttalanden av talmannen
<SPEAKER ID="006" NAME="Talmannen">
Mina damer och herrar! Detta är det första av våra sammanträden det nya året 2008. Jag önskar er allt gott och hoppas att vi tillsammans kan klara av de uppgifter som har anförtrotts oss, det vill säga att föra Europeiska Unionen mot en ljus framtid.
<P>
Låt mig säga något om vårt arbete. När Europaparlamentet höll sitt senaste sammanträde här i Strasbourg den 13 december 2007, undertecknades reformfördraget i Lissabon. I ett kort tal, i närvaro av Europeiska rådets ordförande José Socrates och kommissionens ordförande José Manuel Barroso, uttryckte jag viljan hos en majoritet av Europaparlamentet att reformfördraget borde bli en rättslig, och därmed politisk, realitet den 1 januari 2009. Detta mål fortsätter att ha högsta prioritet under 2008.
<P>
Den 21 december hävdes gränsrestriktionerna för de nio länder som gick med i EU den 1 maj 2004. Det var i sanning gripande händelser. I hundratals år har soldater forcerat nationsgränserna på vår kontinent för att skapa krig och orsaka misär och lidande. Att vi river gränserna mellan våra nationer har följande innebörd: våra grannar välkomnar oss. Vi är alla medborgare i Europeiska Unionen, och som det står i Berlinförklaringen av den 25 mars 2007: ”Vi är nu lyckligtvis förenade”.
<P>
(Applåder)
<P>
Malta och Cypern gick med i EU den 1 januari. Vår gemensamma valuta, euron, är därmed officiellt betalningsmedel i dessa båda länder. Vi önskar Malta och Cypern varmt välkomna.
<P>
(Applåder)
<P>
Europeiska året för interkulturell dialog firades i Ljubljana den 9 januari med en imponerade ceremoni med ledamöter från rådet, kommissionen och parlamentet. Den interkulturella dialogen kommer att vara tongivande i vårt arbete under det kommande året, och kommer att förbli så. Jag ber er alla att närvara i morgon för att höra uttalandet från Syriens stormufti, shejk Ahmad Badr Al Din Hassoun.
<P>
Låt oss gå vidare till två slutliga punkter: klimat- och miljöfrågorna kommer att ha en betydande inverkan på vårt lagstiftningsarbete i år. Som lagstiftare ansvarar vi å ena sidan för att skydda klimatet och miljön, å andra sidan för att värna om europeisk konkurrenskraft och europeiska jobb. Tillsammans måste vi hitta rätt balans mellan ekonomi och ekologi.
<P>
EU bygger på värden, rättigheter och ansvar. Den 12 december 2007 undertecknade parlamentets, rådets och kommissionens ordförande stadgan om de grundläggande rättigheterna i just denna kammare. Denna innebar en händelse av stor vikt för EU:s medborgare och även för Europaparlamentet. Vid undertecknandet avbröt ett antal ledamöter förfarandet med högljutt häcklande och försökte överrösta talarna. Inget kan rättfärdiga ett sådant uppträdande.
<P>
(Applåder)
<P>
Yttrandefrihet är grunden i demokratiska och parlamentariska system. Alla ledamöter i Europaparlamentet är berättigade att fritt uttrycka sina åsikter i alla debatter. Det är vår gemensamma plikt att alltid värna om denna rätt. Att hindra talare från att hålla anföranden inför parlamentet, i synnerhet när de är gäster, bryter mot de grundläggande rättigheterna i ett fritt, demokratiskt och parlamentariskt system.
<P>
(Applåder)
<P>
Det bryter också mot vår arbetsordning, vilket inte kan accepteras under några omständigheter. Jag ämnar därför vidta åtgärder i enlighet med arbetsordningen mot de ledamöter som fortsatte sina försök att avbryta förfarandena, trots ordförandens upprepade uppmaningar att upphöra med detta.
<P>
(Applåder)
<P>
Detsamma gäller för de ledamöter som betedde sig olämpligt mot våra vaktmästare, trots att de bara gjorde sin plikt.
<P>
(Applåder)
<P>
Det nya året bjuder på stora utmaningar. Jag är dock övertygad om att vi kan övervinna dem genom att visa varandra respekt och hänsyn. Med detta i åtanke vill jag önska er all lycka under 2008.
<P>
(Applåder)
