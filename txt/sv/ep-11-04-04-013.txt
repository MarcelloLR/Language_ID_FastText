<CHAPTER ID="013">
Arbetsplan
<SPEAKER ID="027" NAME="Talmannen">
Det slutgiltiga förslaget till föredragningslista som upprättades av talmanskonferensen vid sammanträdet torsdagen den 31 mars 2011 har delats ut (artikel 140 i arbetsordningen). Följande ändringar har föreslagits:
<P>
Tisdagen:
<P>
När det gäller José Manuel Fernandes betänkande om beräkning av parlamentets inkomster och utgifter för budgetåret 2012 har gruppen Frihet och demokrati i Europa begärt att omröstningen ska hållas under sammanträdesperioden i maj. Begäran handlar alltså om att skjuta upp omröstningen. Marta Andreasen redogör för denna begäran. Ordet är ditt, Marta Andreasen.
<SPEAKER ID="028" NAME="Marta Andreasen" LANGUAGE="EN">
Herr talman! Jag tar ordet för att begära att omröstningen om Fernandesbetänkandet skjuts upp. Skälen är enkla och hänför sig i första hand till det stycke i betänkandet som handlar om Europeiska historiens hus. Budgetutskottet har presenterat motstridiga och, enligt min mening, vilseledande siffror för detta projekt. Ett exempel är de stigande årliga löpande kostnaderna som för närvarande uppgår till 13,5 miljoner euro. Siffran överstiger det som nämndes från början. När jag föreslog att kostnaden skulle vara tio miljoner euro anklagade en anonym parlamentstjänsteman mig för att ljuga i pressen genom att säga att mina kalkyler var - jag citerar - ”överdrivna”. Så borde inte en ledamot av parlamentet behandlas.
<P>
Värst av allt, herr talman, är att det föreligger en tydlig intressekonflikt eftersom budgetutskottets ordförande sitter i styrelsen för Europeiska historiens hus, även om han inte är avlönad. En sådan tydlig intressekonflikt skulle inte ha tolererats i något annat parlament. Det gör hela kommittéförfarandet till fullständigt åtlöje.
<P>
(Applåder)
<P>
Omröstningen om betänkandet måste skjutas upp tills dessa frågor har utretts.
<SPEAKER ID="029" NAME="Francesco Enrico Speroni" AFFILIATION="EFD">
(IT) Herr talman, mina damer och herrar! Jag anser att det är lämpligt att skjuta upp omröstningen. Det handlar om fyra eller fem veckor för att helt enkelt undersöka en fråga som - som vi just hörde - rör utbetalning av miljontals euro från europeiska skattebetalare. Jag uppmanar er därför att rösta för denna begäran.
<SPEAKER ID="030" NAME="Alain Lamassoure" AFFILIATION="PPE">
(FR) Herr talman! Jag skulle vilja säga två saker. För det första har budgetutskottet gjort sitt jobb och lagt fram utkastet till beräkning av parlamentets budget för 2012 för granskning, diskussion och omröstning i parlamentet, i kammaren, i enlighet med våra förfaranden och med det vi gjorde förra året. Åsikterna varierar mellan grupperna. De kommer att få framföra sina åsikter.
<P>
För det andra kan jag inte tillåta Marta Andreasen, som är fullt insatt i den här frågan, att säga att det råder en personlig intressekonflikt i att ha mig, budgetutskottets ordförande, i styrelsen för Europeiska historiens hus.
<P>
Jag sitter inte i styrelsen personligen. Jag är där som ordförande för budgetutskottet, utsedd av budgetutskottet att representera utskottet i denna styrelse, precis som ordföranden för utskottet för kultur och utbildning företräder sitt utskott i samma styrelse.
<P>
Om någon skulle ifrågasätta detta skulle jag naturligtvis vara beredd att avstå från den funktionen. Men man måste vara försiktig så man inte blandar ihop frågorna när man använder ord som ”intressekonflikt”, herr talman.
<P>
(Applåder)
<SPEAKER ID="031" NAME="Talmannen">
När det gäller debatten om den inre marknaden har gruppen Europeiska folkpartiet (kristdemokrater) begärt att det ska vara möjligt att lägga fram resolutionsförslag för att avsluta debatten om kommissionens uttalande om offentlig upphandling. Vi talar alltså om ett resolutionsförslag. Jag skulle vilja att någon från PPE-gruppen redogör för denna begäran. Vem kan göra det?
<P>
(Parlamentet avslog begäran,)
<P>
Onsdagen:
<SPEAKER ID="032" NAME="Andreas Schwab" LANGUAGE="DE">
Herr talman! Gruppen Europeiska folkpartiet (kristdemokrater) föreslår att vi kompletterar kommissionsledamot Michel Barniers uttalande om offentlig upphandlingslagstiftning och dess fortsatta utveckling i EU med ett uttalande från parlamentet. Detta skulle ge frågan betydligt större tyngd och vi ber därför om ert stöd för detta.
<SPEAKER ID="033" NAME="Evelyne Gebhardt" AFFILIATION="S&amp;D">
(DE) Herr talman! Jag stöder förslaget från gruppen Europeiska folkpartiet (kristdemokrater), eftersom det låter helt förnuftigt att diskutera detta. Jag vill bara be om, och jag har medhåll i den frågan av Andreas Schwab, samordnaren för utskottet för den inre marknaden och konsumentskydd, att vi inte röstar om resolutionen den här veckan, utan väntar till i maj, eftersom vi ännu inte har haft tid att diskutera detta i grupperna. Jag säger alltså ja till att denna punkt tas upp på föredragningslistan, ja till en resolution, men vill att omröstningen om resolutionen skjuts upp till i maj.
<SPEAKER ID="034" NAME="Talmannen">
Gruppen Alliansen liberaler och demokrater för Europa har begärt att vi ska hålla en debatt om situationen för Ai Weiwei i Kina, och att den debatten tas med bland debatterna som hålls i enlighet med artikel 122 i arbetsordningen på torsdag eftermiddag, i stället för debatten om Zimbabwe som tidigare planerats till denna tid. Jag ber ALDE-gruppens ordförande Guy Verhofstadt att ta ordet.
<P>
(Parlamentet gav sitt samtycke till denna begäran.)
<P>
Torsdagen:
<SPEAKER ID="035" NAME="Guy Verhofstadt" LANGUAGE="EN">
Herr talman! Ai Weiwei, som är Kinas mest kände konstnär och oliktänkare och som alltid har haft möjlighet att tala fritt, arresterades på flygplatsen i Peking i söndags och sitter uppenbart i fängelse. Jag vill inte bara utnyttja detta tillfälle till att protestera mot de kinesiska myndigheterna. Jag måste också säga till dig och till våra kolleger att vi kanske borde överväga vårt deltagande i det andra toppmötet mellan Kina och EU nästa månad i Peking, om utvecklingen går i den här riktningen.
<P>
Vi måste ha en brådskande resolution om detta så snabbt som möjligt så att vi kan öka påtryckningarna på de kinesiska myndigheterna att frige Ai Weiwei. Den första tanken var att ersätta den brådskande resolutionen om Zimbabwe på torsdag av en brådskande resolution om arresteringen av Ai Weiwei, men efter ett kort samråd verkar det finnas ett bättre alternativ, nämligen att flytta Elfenbenskusten till onsdag för att göra plats på torsdag för denna brådskande resolution om Ai Weiwei. Jag har rådfrågat de politiska grupperna och de samtycker till denna ändring av föredragningslistan.
<SPEAKER ID="036" NAME="Hannes Swoboda" AFFILIATION="S&amp;D">
(DE) Herr talman! Jag vill bara kortfattat tala för detta. Med tanke på att föredragningslistan för onsdag eftermiddag är så pressad, vill jag be rådet och kommissionen att göra sina uttalanden mycket, mycket korta och att ordförandeskapets vice talmän ser till att talarna håller sin talartid mycket exakt. I annat fall blir det kaos. Jag ber om stöd från vice talmännen för det här.
<SPEAKER ID="037" NAME="Talmannen">
Vi kommer att hålla en debatt om Ai Weiwei och Kina på torsdag eftermiddag och debatten om Elfenbenskusten äger rum cirka kl. 20.00 på onsdag kväll.
<P>
(Parlamentet godkände begäran.)
<P>
Onsdagen:
<P>
Det finns ytterligare ett förslag från Evelyne Gebhardt. Evelyne Gebhardt, kan du förklara ditt förslag en gång till.
<SPEAKER ID="038" NAME="Evelyne Gebhardt" AFFILIATION="S&amp;D">
(DE) Herr talman! Jag begärde att omröstningen om resolutionen om offentlig upphandling skulle skjutas upp till i maj, vilket förstås innebär att tidsfristen för ingivande av resolutioner och ändringsförslag också skulle skjutas upp i enlighet med detta. Du har inte gett oss möjligheten att rösta om det ännu.
<SPEAKER ID="039" NAME="Francesco Enrico Speroni" AFFILIATION="EFD">
(IT) Herr talman, mina damer och herrar! Med hänsyn till ämnet verkar tidsfristen för ingivande av ändringsförslag tillräcklig, så jag anser inte att vi bör godkänna förslaget.
<SPEAKER ID="041" NAME="Sophia in 't Veld" AFFILIATION="ALDE">
(EN) Herr talman! Jag vet inte under vilken punkt jag bör ta upp det här, men för två veckor sedan beslutade förvaltningen - efter ett antal it-attacker - att stänga webbmejlen under en vecka. Det är ett stort beslut att förhindra folk från att få åtkomst till sin webbmejl under en vecka. Förklaringar vore på sin plats. Jag skulle vilja veta om detta var berättigat, om det bara var en förebyggande åtgärd och hur sårbart vårt system verkligen är.
<SPEAKER ID="042" NAME="Talmannen">
Sophia in 't Veld, vi undersöker detta och skickar dig informationen.
