<CHAPTER ID="006-31">
31. Maskiner för spridning av bekämpningsmedel (
<P>
Före omröstningen om ändringsförslag 39:
<SPEAKER ID="125" NAME="Leopold Józef Rutowicz">
föredragande. - (PL) I juli 2006 presenterade kommissionen en strategi med målet att minska den allmänna risken med bekämpningsmedel och den negativa effekten av dessa på människors hälsa och på miljön. Det sista elementet i denna strategi är förslaget till direktiv om maskiner för spridning av bekämpningsmedel och om ändring av direktiv 2006/42/EG om maskiner. I direktivet fastställs de krav som maskinerna för spridning bör uppfylla för att begränsa de negativa effekterna av bekämpningsmedel på miljön, föraren och omgivningen. Ett fastställande av dessa krav innebär en minskning av skillnaderna mellan förordningar och de förfaranden som följs i vissa av gemenskapens länder i fråga om spridning av bekämpningsmedel, garanti av en enhetlig miljöskyddsnivå i gemenskapen och möjliggörande av fri rörlighet för dessa maskiner på EU:s marknad, vilket är av särskilt stor betydelse för små och medelstora företag, som är de företag som oftast tillverkar den här sortens utrustning.
<P>
Utkastet till förslag och de föreslagna ändringarna diskuterades vid seminarier, vid möten med företrädare för rådet, kommissionen, skuggföredragande och berörda parter och vid trepartssamtal. Med tanke på de stora tekniska skillnaderna mellan olika sorters maskiner - från enkla, handstyrda maskiner till sådana som sköts av utbildad personal - antogs inte vissa ändringsförslag och man beslutade att de kommer att omfattas av de standarder som utformas av Europeiska standardiseringskommittén på begäran av kommissionen. Tack vare detta nåddes en överenskommelse, ändringsförslag 39 antogs och denna ståndpunkt har bekräftats av rådet.
<P>
Jag vill särskilt tacka skuggföredragandena, företrädarna för kommissionen och rådet, sekretariatet för utskottet för den inre marknaden och konsumentskydd och berörda parter för deras hjälp och samarbete. Jag föreslår ett antagande av direktivet, som kommer att bidra till ett skydd av miljö, förare och omgivning vid spridning av bekämpningsmedel.
<SPEAKER ID="126" NAME="Charlie McCreevy">
ledamot av kommissionen. - (EN) Herr talman! Kommissionen vill tacka föredraganden, Leopold Józef Rutowicz, för hans arbete och insatser i behandlingen av detta förslag.
<P>
Kommissionen välkomnar kompromissändringsförslag 39 och ser fram emot ett snabbt antagande av förslaget i linje med detta.
<P>
Kommissionen skulle vilja göra följande uttalande: ”För att uppnå överensstämmelse med de grundläggande krav som tas upp i avsnitt 2.4 i bilaga I kommer kommissionen att ge CEN mandat att utveckla harmoniserade standarder för varje typ av maskin för spridning av bekämpningsmedel utifrån bästa teknik som finns tillgänglig för att förhindra att miljön oavsiktligen utsätts för bekämpningsmedel. Mandatet ska särskilt leda till standarder som anger kriterier och tekniska specifikationer för mekaniska sköldsystem, tunnelsprutning och luftassisterade sprutsystem, för att förhindra förorening av vattenkällan i samband med påfyllning och tömning, samt utförliga specifikationer i tillverkarnas instruktioner för att förhindra avdrift av bekämpningsmedel, under beaktande av alla relevanta parametrar, såsom munstycken, tryck, sprutbommens höjd, vindhastighet, lufttemperatur och luftfuktighet samt körhastighet.”
