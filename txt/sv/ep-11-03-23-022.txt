<CHAPTER ID="022">
Allmänna preferenssystemet (debatt)
<SPEAKER ID="288" NAME="Talmannen">
Nästa punkt är betänkandet av Helmut Scholz, för utskottet för internationell handel, om förslaget till Europaparlamentets och rådets förordning (EU) om ändring av rådets förordning (EG) nr 732/2008 om tillämpning av Allmänna preferenssystemet under perioden 1 januari 2009-31 december 2011 - C7-0135/2010 - 2010/140(COD)).
<SPEAKER ID="289" NAME="Helmut Scholz" LANGUAGE="DE">
Herr talman, fru Győri, herr De Gucht, mina damer och herrar! Vi diskuterar en viktig aspekt av den internationella handelspolitiken mycket sent på dagen. Med tanke på frågans vikt skulle jag ha velat se en fullsatt kammare. Europeiska unionens allmänna preferenssystem är en stor framgång för den europeiska handelspolitiken. Det öppnar upp vår marknad för världens fattigaste länder för alla slags varor utom vapen. Det inför även handelsmedgivanden för en stor mängd produkter. GSP+ är ett värdefullt incitamentsystem som erbjuder utvecklingsländer ytterligare medgivanden om de undertecknar och i praktiken uppfyller viktiga internationella avtal om mänskliga rättigheter, arbetsnormer och miljöskydd. Det finns dock svaga punkter i systemet som även behöver uppdateras regelbundet.
<P>
Genom åren har Europaparlamentet, partnerländer, företag och icke-statliga organisationer kommit med viktiga förslag för att förbättra detta system. Hela världen väntar nu på att kommissionen ska lägga fram sitt förslag till en välbehövd översyn av systemet. Tidsfristen för detta förslag var den 1 juni 2010. Kommissionen har inte levererat i tid och denna försening har försatt de länder och företag som är inblandade, såväl inom som utanför EU, i ett farligt tillstånd av osäkerhet. Den befintliga lagstiftningen måste revideras nu.
<P>
Ni försöker rädda situationen med hjälp av en övergångsförordning och detta är vad vi kommer att rösta om i morgon, alltså på torsdag. Övergångsförordningen är endast en förlängning. Den ändrar ingenting, förbättrar ingenting och genomför inte heller de nya kraven som uppstått till följd av Lissabonfördraget. Detta har gett upphov till inte bara överraskning utan även missnöje inom Europaparlamentet. Som föredragande har jag känt detsamma. Det är Europaparlamentsledamöternas skyldighet att se till att de rättigheter och befogenheter som de valda ombuden för folken i EU fick genom Lissabonfördraget respekteras. Det är också vår skyldighet att säkerställa att nedsatta tullar leder till en verklig förbättring av situationen i utvecklingsländerna. För att skydda EU:s partner från konsekvenserna av ett långt utdraget förfarande föreslog jag inledningsvis utskottet för internationell handel att bara de inslag i förordningen som är nödvändiga för att parlamentet ska kunna uppfylla sin nya roll skulle ändras.
<P>
Samtidigt vill jag betona att jag också tror att det behövs en övergripande omarbetning av det Allmänna preferenssystemet och GSP+. Under de intensiva sammanträdena med rådet och kommissionen om de rättsliga frågor som enligt Lissabonfördraget påverkar övergångsordningen beslutade parlamentet till slut att ta en stor chans. Jag vill ännu en gång uppriktigt tacka ordföranden för utskottet för internationell handel, professor Vital Moreira, för hans outtröttliga insatser som förhandlare och även till Karel De Gucht, för kommissionens försäkran att de viktigaste ändringarna, särskilt när det gäller att informera och införliva parlamentet, kommer att tas itu med i praktiken. Vi beslutade därför att släppa alla våra ändringsförslag för att möjliggöra för övergångsförordningen att träda i kraft så snabbt som möjligt. Vi gjorde detta först och främst i våra partners och de berörda företagens intressen.
<P>
I kommissionens försäkran innefattas ett löfte om att i framtiden omedelbart informera Europaparlamentet helt och fullt och samtidigt som rådet om arbete som är förbundet med viktiga aspekter av Allmänna preferenssystemet och om all utveckling samt att delge parlamentet alla dokument som är kopplade till systemet. Kommissionen garanterar också att Europaparlamentet kommer att underrättas angående eventuella indragningar av preferenser i enlighet med artikel 16.3, om upphävande, däribland de motsvarande utredningsrapporterna från kommissionen i enlighet med artikel 17, och om skyddsåtgärder i enlighet med artiklarna 20 och 21, innan de träder i kraft.
<P>
Vi välkomnar framläggandet av Omnibus 1 och att kommissionen är redo att gå in i en fördjupad diskussion om förslagen som har lagts fram i direktivet. Samtidigt vill vi påminna kommissionen om att Omnibus 2 skyndsamt måste läggas fram.
<P>
Slutligen vill jag åter igen betona att parlamentet har gett sitt medgivande till övergångsförordningen. Vi får inte glömma att vi måste kämpa för det pågående och grundläggande genomförandet av parlamentets parlamentariska rättigheter.
<SPEAKER ID="290" NAME="Enikő Győri">
rådets ordförande. - (HU) Herr talman, herr kommissionsledamot, herr Scholz, mina damer och herrar!
<P>
(EN) Herr talman! Låt mig fortsätta på engelska; jag tror att det är mer lämpligt på grund av terminologin. Ända sedan kommissionen presenterade sitt förslag att för en begränsad tidsperiod förlänga tillämpningen av den befintliga förordningen om Allmänna preferenssystemet - det så kallade övergångsförslaget - har rådet konsekvent i denna kammare upprepat betydelsen av att anta detta i god tid. Detta för att säkerställa att utvecklingsländer och mindre utvecklade länder kommer att fortsätta gynnas av EU:s Allmänna preferenssystem vilket utgör en viktig del av EU:s handelspolitik gentemot utvecklingsländerna.
<P>
Rådet gläder sig över att ett första steg mot ett antagande av detta förslag vid första behandlingen tas här i dag i Europaparlamentet. Vi kommer att så snart som möjligt vidta de åtgärder som behövs för att bekräfta överenskommelsen mellan våra institutioner på grundval av den ståndpunkt som ni antagit i dag. Samtidigt ser rådet fram emot kommissionens kommande presentation av förslaget till en övergripande översyn av EU:s Allmänna preferenssystem.
<P>
Vi bör utforma systemet så att det blir till större hjälp för de utvecklingsekonomier som har det största behovet av preferenser och säkerställa att det blir ett än mer effektivt redskap för utveckling och utrikespolitik genom att tillhandahålla incitament för gott styre. Med detta i åtanke är rådet redo att arbeta tillsammans med parlamentet i en anda av gott samarbete för att upprätta ett modernt, övergripande och helt funktionellt rättsligt ramverk som ska främja utvecklingsländernas behov.
<P>
Låt mig sammanfatta genom att på ordförandeskapets vägnar ta tillfället i akt att till fullo erkänna det positiva och konstruktiva arbete som utförts av både ordföranden för INTA-utskottet, Vital Moreira, och föredraganden för detta ärende, Helmut Scholz, för att få till stånd en överenskommelse om detta förslag.
<SPEAKER ID="292" NAME="Karel De Gucht">
ledamot av kommissionen. - (EN) Herr talman! Jag välkomnar varmt stödet från utskottet för internationell handel till förslaget om förlängning av förordningen om tillämpning av Allmänna preferenssystemet. Vårt särskilda tack går till Helmut Scholz och till ordföranden för INTA-utskottet, Vital Moreira, för deras villighet att få till stånd en pragmatisk lösning när det gäller att beakta Europaparlamentets oro för hur tillämpningen av de nya reglerna för delegerade akter och genomförandeakter ska tillämpas enligt den befintliga förordningen om Allmänna preferenssystemet.
<P>
Som ni minns föreslogs förlängningen som ett sätt att överbrygga under en period som var nödvändig; man behövde anpassa systemet till ikraftträdandet av Lissabonfördraget samt lägga fram en ny förordning om EU:s framtida Allmänna preferenssystem. Att Europaparlamentet gav sitt stöd vid INTA-utskottets omröstning den 3 mars skapar en grund för en framgångsrik kontinuitet i det nuvarande systemet, något som gynnar utvecklingsländerna och EU. Det stärker också EU:s roll och åtagande att uppfylla målen i EU:s utvecklingspolitik.
<P>
Kommissionen har hört parlamentet högt och tydligt uttrycka sin oro när det gäller förfarandena för beslutsfattande enligt förordningen om Allmänna preferenssystemet. När det gäller detta kan vi åter bekräfta att vi fullständigt och aktivt ger vårt stöd till att Europaparlamentet ska få spela den roll i handelspolitiken som föreskrivs i Lissabonfördraget. Av denna anledning har kommissionen föresatt sig att i en konstruktiv anda diskutera den oro som uttryckts under de senaste veckorna. Diskussionen kommer att fortsätta i samband med kommissionens två förslag till förordningar för att justera beslutsfattandet i handelspolitiken mot bakgrund av ikraftträdandet av Lissabonfördraget - Omnibus I och Omnibus II.
<P>
Samtidigt kommer kommissionen att anstränga sig fullt ut för att agera enligt parlamentets begäran och underrätta detta om allt arbete som rör de viktigaste aspekterna av Allmänna preferenssystemet. Detta är nödvändigt för att parlamentet effektivt ska kunna spela sin roll inom handelspolitiken. Kommissionen kommer därför att infria kraven och omedelbart informera parlamentet och rådet om all viktig utveckling samt dela med sig av alla dokument som är relevanta för Allmänna preferenssystemet.
<P>
Vi ser slutligen fram emot ytterligare diskussioner med er om det framtida Allmänna preferenssystemet i samband med förslaget till ny förordning som kommer att finnas hos er i maj. Jag är beredd att diskutera huvuddragen i förslaget så snart som möjligt efter att det antagits av kommissionen.
<SPEAKER ID="293" NAME="Béla Glattfelder">
för PPE-gruppen. - (HU) Herr talman! Jag är mycket nöjd över att föredragandens villighet att kompromissa gjorde det möjligt att tidsmässigt förlänga Allmänna preferenssystemet. Det ungerska ordförandeskapet i Europeiska unionens råd spelade en mycket viktig roll i denna process. Om vi skulle misslyckas med att förlänga systemet med allmänna tullförmåner skulle det få en extremt negativ effekt för de fattigaste länderna i världen. Det är dock beklagansvärt att Europeiska kommissionen lade fram detta förslag till parlamentet sent och att vi inte kunde ha en meningsfull debatt här trots att förordningen om Allmänna preferenssystemet behöver ändras på grund av att de tullförmåner som vi beviljar till de rikaste oljeexporterande länderna i världen, som Förenade Arabemiraten eller Saudiarabien, är oacceptabla. Det är också värt att beakta om Ryssland - ett land som inte ville ansluta sig till WTO och som mycket ofta använder sig av handelspolitik för att utöva påtryckningar på utrikespolitiken - förtjänar att få handelsförmåner.
<P>
Det är också beaktansvärt att vi kunde införliva hållbarhetskriterier i systemet med tullförmåner. Handelsförmåner beviljas i dag för länder som annars skulle hindra antagandet av internationella överenskommelser om klimatskydd, eller för den delen exportera varor till EU som producerats på ett icke hållbart sätt, ofta genom att förstöra regnskogar eller orsaka enorma utsläpp av koldioxid. Även nästa preferenssystem kommer att behöva ta itu med dessa frågor.
<SPEAKER ID="294" NAME="Vital Moreira" LANGUAGE="PT">
Herr talman! Att vi är här och debatterar hur länge det befintliga Allmänna preferenssystemet ska gälla är på grund av att kommissionen har misslyckats med att lägga fram den föreslagna genomgripande översynen av systemet inom en lämplig tidsram.
<P>
För att de förmåner som utvecklingsländerna, inledningsvis de fattigaste av dem, har erhållit i och med tillträdet till den europeiska marknaden ska upprätthållas förväntas det bli en övergångsperiod för den nuvarande förordningen. Det är nödvändigt att anta detta förslag utan ytterligare förseningar. Då kan de länder som gynnas av Allmänna preferenssystemet fortsätta att gynnas och de ekonomiska aktörerna fortsätta att utveckla sina handelsförbindelser på ett förutsägbart och rättssäkert sätt.
<P>
Det är därför som jag, som ordförande i utskottet för internationell handel och som skuggföredragande, har förespråkat att övergångsperioden bör vara en övergångsperiod och inte något mer. Europaparlamentet ger upp när det gäller ett ad hoc-antagande av denna förordning till kommissionens genomförandeakter, vilket ger oss tilltro till att en överensstämmelse kommer att nås inom den närmaste tiden genom användning av ”samlingsförordningarna”.
<P>
Jag vill betona att det beslut som med utgångspunkt i detta har fattats av föredraganden, skuggföredragandena och de övriga utskottsledamöterna, har påverkat Europeiska kommissionens åtagande - vilket i dag upprepades av kommissionsledamot Karel De Gucht och jag tackar honom uppriktigt för detta - att hädanefter garantera Europaparlamentet att det kommer att finnas tidsmässigt lämplig och fullständig information om varje relevant handling som har med tillämpningen av den nuvarande lagstiftningen att göra, i enlighet med de bestämmelser i Lissabonfördraget som rör den gemensamma handelspolitiken.
<P>
Till sist vill jag tacka föredraganden, kommissionen och även rådet för denna kompromiss. Den kommer att möjliggöra för parlamentet att ordentligt hörsamma EU:s och dess medborgares intressen.
<SPEAKER ID="295" NAME="Niccolò Rinaldi">
för ALDE-gruppen. - (IT) Herr talman, herr kommissionsledamot, mina damer och herrar! Allmänna preferenssystemet är en av få metoder för differentiering som fungerar till förmån för utvecklingsländer som bedriver internationell handel. Det är ett fint instrument som måste användas på bästa sätt.
<P>
I kväll talar vi om en förlängning, vilket innebär att kommissionens datum kommer att bli uppskjutet när det nya slutliga förslaget väl har lagts fram. Under tiden säger vi dock att detta är ett redskap som vi ska vara försiktiga med, och att detta även gäller för interinstitutionella förbindelser. Fram till nu, även på grundval av pre-Lissabon, har Europaparlamentet inte alltid helt deltagit i besluten på samma sätt som när Colombia eller Sri Lanka diskuterades vilket ledde till entusiasm i kammaren.
<P>
Vi måste också beakta förtjänsterna med en efterhandsutvärdering av genomförandet av förordningen. Vilka blir följderna av nedsatt tull, hur blir det med upphävande, vilka är dess mekanismer, hur ser förfarandet ut? Ibland kan en granskning av dessa frågor på plats överraska och visa vilket kriterium som bidrar till att göra förordningen så effektiv som möjligt.
<P>
Förhållandena i världen ändras hela tiden och instrumentet måste vara förenligt med villkoren i de länder som tilldelas tullmedgivanden. Den huvudsakliga idén om respekt för mänskliga rättigheter måste kompletteras med en bredare vision. Detta togs upp av föredraganden Helmut Scholz, som jag tackar för ett utmärkt arbete med detta betänkande. Enligt honom bör olika indikatorer beaktas, såsom rehabilitering efter konflikter, kvinnors särskilda situation, fackföreningar, återhämtning efter naturkatastrofer, miljömässig hållbarhet och överensstämmelse med internationella sociala avtal.
<P>
Om vi skulle anta en kombination av dessa kriterier skulle det inte förvåna mig om listan på förmånsländer skulle se annorlunda ut än i dag, och kanske även vara mer rättvis. Men vi kommer att kunna prata om detta igen när vi väl har det slutliga förslaget till förordning.
<SPEAKER ID="296" NAME="Ilda Figueiredo" AFFILIATION="GUE/NGL">
(PT) Herr talman! Med tanke på att det befintliga Allmänna preferenssystemet endast gäller till slutet av året är det, vilket redan har sagts, viktigt att kommissionen lägger fram sitt nya förslag till övergripande översyn av systemet i tid.
<P>
Vi diskuterar nu bara den förlängning som är nödvändig för att säkerställa rättssäkerheten och garantera ömsesidiga intressen. Denna fråga är viktig, både för utvecklingsländerna och EU:s medlemsstater, framför allt för dem med svagare ekonomier vars intressen inte alltid beaktas, när det gäller industri, jordbruk eller sociala frågor, i de internationella handelsavtal som främjas av kommissionen, Därför är det viktigt att föra en ingående diskussion för att beakta alla tänkbara aspekter, konsekvenser och följder av detta system vid utformandet av den nya förordningen, för vilken utkastet måste finnas hos parlamentet så snart som möjligt.
<SPEAKER ID="297" NAME="Oreste Rossi" AFFILIATION="EFD">
(IT) Herr talman, mina damer och herrar! Denna åtgärd rör Allmänna preferenssystemet, med andra ord en minskning av importtullar för tredjeländer som i gengäld åtar sig att uppfylla internationella fördrag eller avtal om känsliga frågor som rättigheter för arbetstagare samt miljön. Dessa krav bör regelbundet ses över och uppdateras på förslag av Europeiska kommissionen. Tyvärr är vi dock inte här för att rösta om en översyn utan om en förlängning av de gamla reglerna.
<P>
I denna känsliga tid av inte bara ekonomisk utan även politisk internationell kris går det emot EU:s egna intressen att inte se över och uppdatera tillträdesvillkoren eller uteslutning från listan. Trots kommissionens icke-linjära uppförande kommer vi dock att rösta för, eftersom vi tror på detta verktyg som gynnar de tredjeländer som skiljer ut sig från andra när det gäller frågor som anses vara strategiska.
<SPEAKER ID="298" NAME="Karel De Gucht">
ledamot av kommissionen. - (EN) Herr talman! Efter att ha lyssnat till inläggen förstår jag att grupperna är eniga om att vi bör förlänga det befintliga systemet. De väntar dock på att få det nya systemet på sina bord så snart som möjligt. Och vi ska se till att detta sker. Vi arbetar på det. Som ni vet måste vi ha ett offentligt samråd innan vi kan lägga fram ett lagstiftningsförslag - och detta tar tid. Vi måste göra en konsekvensbedömning vilket också tar tid. Slutligen ska vi också följa den interna beslutsprocessen inom Europeiska kommissionen, och detta om ett ämne som är omfattande.
<P>
Det handlar om ett finansiellt system som ska gälla under en lång tid. Vi vill att systemet ska bli mycket mer selektivt än vad det var tidigare så att vi kan hjälpa dem som verkligen behöver det. För närvarande har vi fler än 150 förmånsländer enligt systemet. Det är inte alls selektivt. Man kan till och med fråga sig till vilken nytta vi har ett sådant system. Vi ser över detta grundligt.
<P>
Vi kommer att lägga fram våra förslag inom ett par månader. Parlamentet kommer sedan att få möjlighet att diskutera förslagen ingående med oss. Jag vill också upprepa vårt löfte om att vi ska hålla parlamentet fullt informerat.
<SPEAKER ID="299" NAME="Enikő Győri">
rådets ordförande. - (EN) Herr talman! Reformen av Allmänna preferenssystemet kommer att bli en brännpunkt för rådet och ordförandeskapet. Med översynen av det nuvarande systemet, vilken kommer att inledas under vårt ordförandeskap, kommer parlamentet och rådet att få en unik möjlighet att reflektera över de djupgående förändringarna i den globala ekonomin, särskilt över den enormt ökade konkurrenskraften hos framväxande partner.
<P>
Ordförandeskapet lade noga märke till Niccolò Rinaldis berättigade oro när det gäller ett effektivt genomförande av Allmänna preferenssystemet. Rådet ser fram emot att beakta denna fråga liksom många andra på grundval av kommissionens kommande förslag till ett nytt Allmänt preferenssystem.
<P>
Låt mig ännu en gång betona hur tacksam jag är för samarbetet mellan föredraganden och utskottets ordförande Vital Moreira. Jag ser detta som en seger för det sunda förnuftet - de förstod att det var en brådskande och viktig fråga. Vi ville verkligen inte skapa några rättsliga problem. För mig utgör detta ett slags förebild och jag hoppas mycket på att detta kommer att tjäna som ett mycket gott exempel på smidiga förbindelser mellan rådet och parlamentet när det gäller andra frågor som vi har rättsliga tvister om.
<SPEAKER ID="300" NAME="Helmut Scholz" LANGUAGE="DE">
Herr talman, fru Győri, herr De Gucht! Först och främst vill jag ge ett stort tack till skuggföredragandena för att de har arbetat tillsammans så konstruktivt. Nu när vi slutligen har enats om de formella aspekterna av övergångsförordningen vill jag ta tillfället i akt att kortfattat förklara vissa av de krav som ställts på den kommande förordningen.
<P>
Den nya versionen av förordningen bör innehålla följande grundläggande mål: 1. Att öka systemets effektivitet. 2. Att ta fram regler som föreskriver en mer reglerad omarbetningsprocess i vilken förmånsländernas medverkan garanteras. 3. Att säkerställa att förordningen ger tillbörlig tyngd till uppgiften att utöva demokratisk kontroll, något som parlamentet är ålagt att utföra. I detta ingår förslag från utskottet för utveckling.
<P>
Det nya Allmänna preferenssystemet bör vara ett tydligare och öppnare system. Jag vill lyfta fram tre saker när det gäller detta och den första handlar om ursprungsreglerna. Dessa och de administrativa förfaranden som de för med sig är en av huvudorsakerna till att de handelsförmåner som beviljas genom Allmänna preferenssystemet underutnyttjas, särskilt av de minst utvecklade länderna. Den nuvarande versionen av systemet kan leda till att ursprungsreglerna ofta hindrar förmåner som existerar på papper från att få en positiv effekt. Jag har just kommit tillbaka från den parlamentariska konferensen om Världshandelsorganisationen (WTO) i Genève och detta problem stod högt upp på listan av frågor som diskuterades. Jag anser att EU bör bedriva en kampanj inom WTO för att preferenssystemet ska prioriteras som del av dess arbete med att harmonisera ursprungsreglerna.
<P>
Min andra punkt rör partnerländerna. Här anser jag att det är särskilt viktigt för oss att utveckla tydligare kriterier. Ginikoefficienten är ett bra exempel på ett sådant kriterium. Som redan nämnts behöver vi vara mer flexibla för att kunna reagera mer effektivt.
<P>
Min tredje punkt handlar om tekniskt bistånd. Enbart förmåner räcker inte. Vi måste öka effekten av systemet och förbättra utnyttjandegraden av Allmänna preferenssystemet genom att tillhandahålla tekniskt bistånd.
<P>
Detta var allt när det gäller en allmän förbättring av preferenssystemet som helhet. Jag vill tacka alla inblandade ännu en gång för deras konstruktiva tillvägagångssätt. Det gläder mig att få fortsätta att arbeta med kommissionen med utgångspunkt i dagens försäkringar.
<SPEAKER ID="301" NAME="Talmannen">
Debatten är härmed avslutad.
<P>
Omröstningen kommer att äga rum i morgon kl. 11.30.
<P>
Skriftliga förklaringar (artikel 149 i arbetsordningen)
<SPEAKER ID="302" NAME="George Sabin Cutaş" LANGUAGE="RO">
Jag vill betona att förslaget som lagts fram av Europeiska kommissionen inte är den reform av Allmänna preferenssystemet som Europaparlamentet efterfrågade i sin resolution av den 5 juni 2008, utan bara en förlängning av det nuvarande regelverket. Det är därför som jag delar föredragandens åsikt om att det behövs en omedelbar översyn av denna förordning som utformades 2008, och att den även bör anpassas till bestämmelserna i Lissabonfördraget vilket trädde i kraft efter detta. Till följd av fördraget åtnjuter Europaparlamentet nya befogenheter på handelsområdet, och det måste därför få komma till tals när det gäller bedömningskriterierna, förteckningen över förmånsländer och tillfälliga upphävanden av GPS-avtalen. En allmän översyn av förordningen kommer att behöva genomföras i framtiden i syfte att öka förmånsländernas medverkan i de reformprocesser som påverkar dem, bevilja tekniskt bistånd för att hjälpa dem att utveckla kapaciteten i fråga om institutioner och att se över och harmonisera ursprungsreglerna.
<SPEAKER ID="302" NAME="Elisabeth Köstinger" LANGUAGE="DE">
Allmänna preferenssystemet ger 176 utvecklingsländer förmånsbehandling för tillträde till EU:s marknad. Tullsänkningar eller tullfri tillgång till den inre marknaden möjliggör att handeln kan bidra till att minska fattigdomen i dessa länder. Jag stödjer därför övergångsförordningen enligt vilken Allmänna preferenssystemets rättsliga kontinuitet säkerställs, så att denna möjlighet kan förbli tillgänglig för utvecklingsländerna. Handel är också ett viktigt och effektivt verktyg som ger de berörda länderna chans att röra sig närmare demokratiska och rättsstatliga principer och att utveckla en välfungerande ekonomi. Med tanke på vikten och brådskan med denna fråga är jag för en förlängning och för att få till stånd snabba framsteg med förordningen.
