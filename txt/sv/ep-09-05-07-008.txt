<CHAPTER ID="008">
Gemensamma regler för fördelning av ankomst- och avgångstider vid gemenskapens flygplatser (debatt)
<SPEAKER ID="047" NAME="Talmannen">
Nästa punkt är ett betänkande av Paolo Costa, för utskottet för transport och turism, om förslaget till Europaparlamentets och rådets förordning om ändring av rådets förordning (EEG) nr 95/93 om gemensamma regler för fördelning av ankomst- och avgångstider vid gemenskapens flygplatser - C6-0097/2009 -.
<SPEAKER ID="048" NAME="Paolo Costa" LANGUAGE="IT">
Herr talman, herr Tajani, mina damer och herrar! Jag har nöjet att öppna denna debatt med en slutsats. Redan nu rekommenderar jag parlamentet att anta det ändringsförslag som jag själv tillsammans med alla gruppföreträdarna i utskottet har lagt fram för att avsluta behandlingen av detta betänkande vid första behandlingen och på så sätt göra det möjligt att godkänna förordningen.
<P>
Vi gör detta med stor ansvarskänsla. Jag tror att vice ordförande Antonio Tajani håller med om att det sätt på vilket vi har försökt att reagera på ett objektivt behov och de svårigheter som flygbolagen har just nu - genom att tillåta dem att ha kvar sina ankomst- och avgångstider även om de inte använder dem under sommarsäsongen i år - är en nödvändig men mycket grov åtgärd som behöver finslipas.
<P>
Den måste finslipas eftersom vi i den korta diskussion i frågan som har varit möjlig har sett att flygbolagen har olika men i samtliga fall helt och hållet legitima intressen, att det finns flygbolag som väntar på att få ersätta andra när de första inte kan uppfylla sina åtaganden och att det nu finns distinkta intressen hos flygbolag och flygplatser - vilket inte var fallet för bara en kort tid sedan. Framför allt måste vi ta hänsyn till passagerarnas intressen, särskilt de som använder sig av flygplatser och flygbolag i de yttersta randområdena, eftersom dessa i högre grad skulle hotas om valet att behålla eller avskaffa ankomst- och avgångstider helt och hållet skulle baseras på de berörda bolagens lönsamhet.
<P>
Detta är frågor som vi har tagit upp men bara har haft möjlighet att beröra helt kort. I princip kände vi att vi även var tvungna att ta itu med det grundläggande problemet, nämligen att vi bör behandla ankomst- och avgångstider som en kollektiv nyttighet som kan tilldelas eller beviljas privata aktörer som flygbolag eller flygplatser men som inte kan överföras som egendom.
<P>
Detta är ett mycket känsligt ämne som jag tror att vi måste återkomma till. Jag måste emellertid säga att detta är det skäl, eller den värdiga kompromiss om ni så vill, som ligger bakom vårt snabba antagande av förslaget i den form som presenteras här. Det snabba antagandet beror på vetskapen om att kommissionen kommer att uppfylla sitt åtagande om att återkomma till detta ämne på ett uttänkt, fördjupat sätt för att en gång för alla ta itu med en fråga som inte bara är avgörande för att klara den nuvarande krisen utan även för att slutföra processen med att omstrukturera och avreglera den globala luftfartsmarknaden, och för att bygga upp en bättre luftfartsmarknad i EU.
<P>
Genom att de nuvarande villkoren kombineras med långsiktiga behov anser jag därför att betänkandet bör antas.
<P>
På de 20 sekunder jag har kvar skulle jag också vilja utnyttja denna skolavslutningsstämning till att tacka mina klasskamrater och dem som jag har haft möjlighet att samarbeta med under de senaste tio åren, när jag nu har det stora nöjet att avsluta min sista dag här i Strasbourg med mitt sista men på intet sätt minsta bidrag.
<SPEAKER ID="049" NAME="Talmannen">
Tack, herr Costa, och grattis till ert fina arbete. Ert namn kan kopplas ihop med en rad viktiga betänkanden och ni har därför gjort en viktig insats i parlamentet under senare tid.
<SPEAKER ID="050" NAME="Antonio Tajani" LANGUAGE="IT">
Herr talman, ärade ledamöter! Som före detta ledamot av detta parlament skulle jag än en gång vilja tacka utskottet för transport och turism och dess ordförande för deras produktiva arbete när jag var ledamot av Europaparlamentet och för deras samarbete sedan jag hade äran att, med parlamentets stöd, bli utnämnd till kommissionsledamot med ansvar för transport. Vi ser ännu ett bevis för detta fruktsamma samarbete i dag. Därför måste jag tacka parlamentet ännu en gång, särskilt transportutskottet och dess ordförande Paolo Costa, för hur snabbt de har behandlat Europeiska kommissionens förslag om ankomst- och avgångstider på flygplatser.
<P>
En rad händelser - den ekonomiska krisen, finanskrisen, det nya A/H1N1-influensaviruset - har ytterligare förvärrat situationen inom luftfartsindustrin, och denna situation visar hur akut och nödvändigt det är med stödåtgärder, inte bara för flygbolagen utan även för deras personal.
<P>
Mot bakgrund av detta delar jag Paolo Costas farhågor. Kommissionens förslag är inte en definitiv lösning. Det är kanske ett förslag som är avsett att lösa ett akut problem, men som sedan måste omprövas i detalj så att vi kan göra om hela systemet. Som ett svar på Paolo Costas farhågor och kommentarer kan jag meddela att jag den 15 april underrättade honom, som utskottets ordförande, om att kommissionens generaldirektorat för energi och transport redan håller på att utarbeta ett förslag om revidering av förordningen och att vi kommer att lägga fram detta förslag så snart som möjligt.
<P>
Bestämmelsen om ankomst- och avgångstider har redan upphävts två gånger tidigare för att hantera kriser. Det är en global reaktion på en global kris, en reaktion som utan tvekan inte bara påverkar en eller två medlemsstater utan hela luftfartssystemet i EU, och i samband med andra allvarliga omständigheter som attackerna den 11 september och sarskrisen vidtogs liknande åtgärder. Den aktuella krisen inom flygindustrin är förmodligen ännu allvarligare än vid dessa tillfällen och hittills har vi inga indikationer på när vi kommer att se förbättringar.
<P>
I själva verket fortsätter trafiken att minska. Att under sommarsäsongen tillfälligt avskaffa regeln om att outnyttjade ankomst- och avgångstider går förlorade kommer utan åtskillnad att gynna alla bolag, både europeiska och övriga. Det har både IATA och många utomeuropeiska bolag redan påpekat. Jag är säker på att denna åtgärd, som kommer att gälla under en begränsad period och som är ett undantag - regeln kommer att upphävas mellan den 29 mars och den 26 oktober i år för att göra det möjligt att behålla ankomst- och avgångstider under sommarsäsongen nästa år - kommer att ge flygbolagen lite andrum och göra det möjligt för dem att hantera den minskade efterfrågan.
<P>
Det kommer också att förhindra de paradoxala situationer som för närvarande råder och som innebär att flygbolag är tvungna att flyga med tomma plan för att inte förlora sina ankomst- och avgångstider. Jag anser att detta är helt oacceptabelt, inte minst ur miljösynpunkt, och att det dessutom skadar flygbolagens finanser. Vi vet att när en bransch har problem har även de anställda inom denna bransch problem.
<P>
Jag är övertygad om att denna åtgärd är nödvändig och akut och jag stöder därför kompromissen mellan Europaparlamentet och rådet, som kommer att göra det möjligt att omedelbart anta förslaget. Därför vill jag återigen tacka ordföranden för transportutskottet och hela parlamentet.
<SPEAKER ID="051" NAME="Georg Jarzembowski" LANGUAGE="DE">
Herr talman, herr Tajani, mina damer och herrar! Gruppen för Europeiska folkpartiet (kristdemokrater) och Europademokrater stöder det tillfälliga upphävandet av regeln om minst 80 procents användning av de ankomst- och avgångstider på flygplatser som flygbolagen har tilldelats för flygningar sommaren 2010 och tackar föredraganden Paolo Costa för hans snabba och effektiva handläggning av ärendet.
<P>
Det tillfälliga upphävandet gör det möjligt för flygbolag att ställa in de rutter med vikande efterfrågan som går utanför minimianvändningen utan att de riskerar att förlora sina ankomst- och avgångstider för nästa säsong. Jag anser att detta kan motiveras som en engångsföreteelse, för en viss period som kommissionens vice ordförande sa, eftersom den internationella finansiella och ekonomiska krisen har gjort att passagerarsiffrorna har kollapsat på ett sätt som vi inte kunde ha förväntat oss och på grund av att flygbolagen ännu inte kan säga hur passagerarsiffrorna kommer att se ut framöver. Det tillfälliga upphävandet bidrar dessutom till att skydda miljön eftersom flygbolagen annars kan anse sig tvungna att flyga med halvtomma flygplan bara för att behålla sina ankomst- och avgångstider.
<P>
Herr talman, herr vice ordförande! Inledningsvis förkastade PPE-DE-gruppen den förordning som ni också föreslog om att ge kommissionen ökade befogenheter, utan verkligt medbeslutande från parlamentets sida, och genom att helt enkelt kräva att regeln skulle upphävas inom ramen för kommittéförfarandet. Vi anser att om ni planerar att lägga fram ett sådant förslag för vintersäsongen kommer parlamentet att behöva studera det noggrant. Vi måste ta större hänsyn till intressena hos många olika typer av flygbolag och även hos flygplatser och passagerare. Vi säger ja till ett tillfälligt upphävande av regeln men nej till en eventuell förlängning utan parlamentets medverkan.
<P>
När svininfluensen nu visar sig vara mindre smittsam än vad man först befarade anser jag i ärlighetens namn att flygbolagen bör kunna förutse vilka passagerarsiffror de kan förvänta sig de kommande åren. Flygbolagen måste kunna lägga fram realistiska planer så att flygplatserna har möjlighet att erbjuda oanvända ankomst- och avgångstider till andra flygbolag. Det måste ligga i vårt intresse att flygbolagen kan utnyttja sin kapacitet för sina kunders bästa, dvs. i passagerarnas intresse. Jag har ytterligare en kommentar om den nya, grundläggande revideringen av direktivet om ankomst- och avgångstider på gemenskapens flygplatser. Jag anser att ankomst- och avgångstiderna tillhör allmänheten och inte flygplatserna eller flygbolagen, och därför måste vi lägga extra stor vikt vid denna fråga i framtiden.
<P>
När nu denna debatt, denna sammanträdesperiod och min verksamhet som parlamentsledamot går mot sitt slut vill jag rikta ett stort tack till mina kolleger i utskottet i transport och turism, utskottssekretariatet, ordföranden för utskottet för transport och turism, kommissionens vice ordförande och alla hans medarbetare i generaldirektoratet för transport. Vi har samarbetat de senaste fem åren i EU-medborgarnas intresse. Jag kommer att hålla tummarna för er och hoppas att vi kommer att få se mer av samma sak under de kommande fem åren. Utskottet för transport och turism är ett viktigt utskott och jag tackar er för ett utmärkt samarbete.
<SPEAKER ID="052" NAME="Talmannen">
Tack, herr Jarzembowski, och lycka till i framtiden med era nya projekt.
<SPEAKER ID="053" NAME="Brian Simpson">
för PSE-gruppen - (EN) Herr talman! Jag skulle vilja tacka vår ordförande Paolo Costa, inte bara för att han har utarbetat detta betänkande utan också för hans arbete som utskottsordförande under den senaste valperioden. Vi är skyldiga honom ett stort tack för hans hårda arbete.
<P>
Detta betänkande är ett mikrokosmos av Paolo Costas arbete. Det är ett betänkande som tydligt visar att det ofta krävs salomonsk vishet när vi behandlar sådana tekniska detaljer som principen om att outnyttjade ankomst- och avgångstider går förlorade, något som annars brukar vara ett kännetecken för FN-diplomatin. Vår ordförande har varit en mycket bra Salomon och en mycket bra FN-diplomat.
<P>
Luftfartsindustrin har emellertid än en gång visat man inte kan enas i denna viktiga fråga. De stora flygbolagen kräver ett tillfälligt upphävande medan lågprisbolagen och flygplatserna motsätter sig detta. Det som oroar mig är att de stora flygbolagen, uppbackade av sina olika allianser, inte kommer att nöja sig med ett enda tillfälligt upphävande utan kommer att kräva fler. Med tanke på det ohälsosamma och odemokratiska inflytande som vissa av dem har i både detta och nationella parlament tror jag tyvärr att vi i dag bara har sett början på en process, inte slutet.
<P>
Min grupp kommer att stödja den kompromiss som har föreslagits av vår föredragande och fått stöd av utskottet för transport och turism, men jag betonar att detta tillfälliga upphävande av det som min kollega Georg Jarzembowski ofta kallar klausulen om att outnyttjade ankomst- och avgångstider går förlorade är ett undantag under en bestämd period som inte innebär grönt ljus för ytterligare upphävanden. Om kommissionen anser att det krävs ytterligare upphävanden måste dessa ingå i den ändrade förordningen, parlamentet måste involveras till fullo och dess rättigheter respekteras. Vi säger ja till debatt, ja till samarbete, men nej till kommittéförfarandet.
<P>
Jag inser vilket besvärligt läge luftfartsindustrin och framför allt flygbolagen befinner sig i. Jag inser också att det inte bara handlar om fördelning av avgångs- och ankomsttider. Det handlar även om kapitalförluster i flygbolagens bokföring, och vår föredragande har rätt när han säger att vi i framtiden måste titta närmare på denna aspekt.
<P>
Upphävandet av principen om att outnyttjade ankomst- och avgångstider går förlorade kommer inte att påverka London Heathrow, Frankfurt, Paris Charles de Gaulle eller Amsterdam Schiphol. men det kommer att påverka regionala flygplatser som flyger till dessa knutpunkter eftersom det är dessa rutter som flygbolagen kommer att ställa in. Flygbolagen måste komma ihåg att det finns andra intressenter, inte bara de själva, som påverkas av detta upphävande.
<P>
Eftersom vi befinner oss i ekonomiska kristider och eftersom vi inser hur dumt det är att flyga med tomma plan kommer vi denna gång att stödja vår föredragande. Jag hoppas emellertid att vår kritik har uppmärksammats inför framtiden, inte bara här i kammaren utan även av luftfartsindustrin som helhet.
<P>
Som socialdemokratisk samordnare tackar jag avslutningsvis mina medarbetare, men även de andra samordnarna från de andra grupperna, för deras lysande arbete och vårt samarbete under dessa fem år. Jag tackar även kommissionsledamot Antonio Tajani och hans medarbetare under den tid som han har varit kommissionsledamot med ansvar för transport.
<SPEAKER ID="054" NAME="Erminio Enzo Boso">
för UEN-gruppen. - (IT) Herr talman, mina damer och herrar! Detta är första gången jag talar här i kammaren. Att det är första gången beror emellertid på att jag är ny som ledamot, och jag har sett saker som jag inte tycker om. Paolo Costa har fattat ett beslut tillsammans med sitt utskott och sedan upptäcker vi att det görs uppgörelser. Det kanske till och med är helt legitima uppgörelser, men dessa uppgörelser som görs utanför utskottet ...
<P>
De säger att det råder demokrati i Europa. Jag anser inte det, herr talman. Demokrati skulle innebära öppenhet och vi har inte sett mycket öppenhet här när det gäller Paolo Costa, när det gäller personer inom luftfartssektorn, när det gäller människor, när det gäller flygplatser och när det gäller arbetstagare.
<P>
Vi talar uppenbarligen om avreglering, men i själva verket handlar det om monopol. Jag säger detta eftersom Alitalia-Air France har monopol på avgångarna från flygplatserna Linate och Malpensa. Ta Linate, som har stora svårigheter och en väntelista på 160 000. Ska vi låta Linate förbli överfull så att Frosinoneflygplatsen kan tillåtas att bedriva sin verksamhet, som statssekreterare Gianni Letta förespråkar? Beror alla dess inställda flygningar på att Alitalia inte har flygplan som kan täcka dess tjänster eller arbetstider? Varför ger vi dem då inte till andra flygbolag som kan tillhandahålla tjänsten?
<P>
Paolo Costa sa med rätta ”vi gör vårt bästa”. Jag är medveten om att det kanske finns personer som inte tycker om Paolo Costa - själv gör jag det - men det måste finnas några som inte tycker om honom annars skulle de inte behandla honom så respektlöst.
<P>
Herr talman! Ni förstår, vi står för närvarande inför ... låt se, Linate har 126 000 på sina väntelistor, medan Alitalia-Air France inte vill göra dessa resor. Flygplatserna måste också överleva. De måste sänka flygkostnaderna. Eftersom vi talar om allmänhetens rätt till ankomst- och avgångstider, varför startar vi inte med att lära Alitalia och många andra flygbolag hur de ska arbeta?
<P>
Därför vill jag inte att denna fråga ska präglas av någon valopportunism. Ni förstår, herr talman, i Europa kallas dessa grupper ”lobbygrupper”, men i Italien kallar vi dem ”ekonomiska enheter”, ”maffian”, ”camorran” och ”ndranghetan”.
<SPEAKER ID="055" NAME="Johannes Blokland" LANGUAGE="NL">
Herr talman, Herr Tajani, herr Costa! Detta kommer att bli mitt sista inlägg i en debatt i Europaparlamentet, efter 15 år som ledamot. För mig är detta därför ett mycket speciellt tillfälle och ett inlägg som jag gör i en speciell debatt, en debatt som handlar om att i sex månader tillfälligt upphäva förordningen om ankomst- och avgångstider på flygplatser.
<P>
De senaste åren har jag försökt främja en grön transportpolitik för att garantera transportsektorns framtid. Jag anser att vi i och med detta betänkande har lyckats nå detta mål. Att sänka gränsen från 80 procent till 75 procent skulle inte ha löst våra problem. Även om vi hade sänkt gränsen skulle flygbolagen ändå inte ha upphört med att flyga med tomma plan.
<P>
Som tur är innebär den kompromiss vi har enats om lösningar som först och främst gynnar miljön men som även ger luftfartssektorn visst stöd, en sektor som har drabbats hårt av den ekonomiska krisen. I detta ärende tror jag att slutsatsen måste bli att det är något som är fel i den nuvarande lagstiftningen om ankomst- och avgångstider på flygplatser. Så länge ankomst- och avgångstiderna är så lukrativa att det är lönsamt att flyga med tomma plan kommer den nuvarande lagstiftningen inte att göra någon skillnad.
<P>
Därför välkomnar jag att det i texten anges att ytterligare upphävanden av systemet med ankomst- och avgångstider kommer att kräva en grundläggande ändring av lagstiftningen. Naturligtvis skulle vi då behöva ha två olika ärenden i gång, så att eventuella akutåtgärder kan vidtas snabbt och så att vi kan se till att det finns tillräckligt med tid för en övergripande översyn. Jag skulle gärna vilja veta om kommissionsledamot Antonio Tajani kan bekräfta att man kommer att ta hänsyn till detta.
<P>
Jag skulle nu vilja avsluta både detta anförande och mitt arbete i parlamentet. Det har alltid varit ett nöje att arbeta tillsammans med mina kolleger i utskottet för transport och turism, och jag skulle vilja tacka alla mina kolleger och utskottsordföranden Paolo Costa för detta, särskilt för hans betänkande som vi för närvarande håller på att diskutera, och även för hans vilja att arbeta för en förnuftig kompromiss om ankomst- och avgångstider på flygplatser.
<SPEAKER ID="056" NAME="Talmannen">
Tack, herr Blokland. Jag önskar även er lycka till i era framtida projekt utanför parlamentet.
<SPEAKER ID="057" NAME="Luca Romagnoli" AFFILIATION="NI">
(IT) Herr talman, mina damer och herrar! För mig är det självklart att undantaget från nuvarande gemenskapslagstiftning bör tillåta flygbolagen att behålla sina ankomst- och avgångstider.
<P>
Detta undantag föreslås för att hantera en kris som är uppenbar för alla och som vi har diskuterat många gånger. Vi bör också komma ihåg att det är ett undantag som på vissa sätt, och jag anser att detta är positivt, kan hindra övertaganden av bolag från tredjeländer, bolag som till skillnad från gemenskapsflygbolag ofta får både statligt stöd och andra former av stöd. Även detta bör beaktas.
<P>
Vid sidan om detta ligger mina sympatier helt och hållet på det sociala området, och mitt stöd för detta initiativ bör ses i ljuset av detta. Å andra sidan gläder det mig att alla benhårda liberaler den här gången måste inta rakt motsatt syn än i vanliga fall. Vem vet, de kanske kommer att ändra sin inställning för gott. Det skulle glädja mig.
<P>
Eftersom detta blir mitt sista anförande under denna sammanträdesperiod och jag troligen inte kommer tillbaka nästa valperiod passar jag på att tacka alla. Jag tackar de ledamöter som utan fördomar har låtit mig arbeta tillsammans med dem och på så sätt gett mig en ojämförbar erfarenhet, på både ett personligt och ett politiskt plan.
<P>
Jag önskar alla lycka till, och jag skulle särskilt vilja tacka mina kolleger i utskottet för transport och turism, utskottets ordförande Paolo Costa, kommissionsledamot Antonio Tajani och alla ledamöter här i parlamentet. Avslutningsvis skulle jag bara vilja vädja om större öppenhet. Jag hoppas att vi kommer att få se detta under nästa valperiod. Vi röstade för öppenhet när det gäller praktikanternas, assistenternas och många av våra medarbetares situation, men tyvärr har vi inte sett några konkreta åtgärder på detta område. Mest av allt skulle jag vilja framhålla vad vi bör erbjuda när det gäller - jag är snart klar, herr talman - insynen i vårt arbete, eftersom pressbevakningen, särskilt i större delen av den italienska pressen, är demagogisk och totalt absurd.
<P>
Närvarolistorna bör göras offentliga och Europaparlamentet bör offentliggöra information om enskilda ledamöters arbete i sina officiella publikationer.
<SPEAKER ID="058" NAME="Talmannen">
Tack, herr Romagnoli. Jag önskar er lycka till i ert framtida arbete.
<SPEAKER ID="059" NAME="Reinhard Rack" AFFILIATION="PPE-DE">
(DE) Herr talman! Allt av vikt som behöver sägas om denna viktiga text för luftfarten och för de människor som är beroende av luftfart, antingen som anställda eller som passagerare, har redan sagts. Bara inte av mig. Jag har därför avsiktligen valt att inte upprepa sådant som redan har nämnts. I stället skulle jag vilja passa på att säga något om krisen.
<P>
Herr Tajani! Ni påpekade att detta inte var den första och tyvärr förmodligen inte skulle bli den sista krisen inom luftfartssektorn som vi och luftfartssektorn kommer att behöva ta itu med. Det är rätt att vi reagerar snabbt i sådana kritiska situationer och försöker hitta förnuftiga lösningar. Det har vi lyckats med. Men vi bör inte dölja att kriser ibland har använts, används och kommer att användas som en förevändning för att införa bestämmelser som egentligen inte gynnar vare sig luftfartsindustrin eller allmänheten utan snarare särintressen.
<P>
I direktivet om passagerare som nekas ombordstigning, med dess förhållandevis otydliga skrivning om ”extraordinära omständigheter”, gav vi flygbolag möjlighet att tolka detta begrepp på ett mycket brett sätt. Det är precis vad de gör - till nackdel för passagerarna. I detta direktiv införde vi inte heller böter för förseningar. Framför allt de senaste veckorna och månaderna har flygbolagen utnyttjat att de inte behöver betala för förseningar utan i praktiken bara behöver ge passagerarna minimirättigheter - vilket missgynnar passagerarna. Vi får inte göra om samma misstag en gång till.
<P>
Jag ber därför er, eller den som kommer att ta över ärendet, att under nästa valperiod lägga fram ett förslag om att ändra denna lagtext.
<P>
I likhet med många av mina kolleger är detta även min sista skoldag hör i parlamentet. Första skoldagen brukar man få en skolväska. Den sista dagen kanske det också kan bli en godispåse. Herr Tajani! Jag skulle vilja be om lite ”godis”. Se till att vi så snabbt som möjligt gör oss av med de dumheter vi införde med bestämmelsen om vätskor och säkerhetskontroller på flygplatser. Denna bestämmelse har varken gynnat eller skyddat någon. Den har bara skapat ilska. Bara för att ingen är modig och resolut nog att tala om detta för människor och se till att denna bestämmelse avskaffas dras vi fortfarande med denna usla bestämmelse. Var snäll och fyll min skolväska och se till att detta nonsens försvinner.
<P>
Jag riktar ett stort tack till alla som jag har haft förmånen att arbeta med under de senaste åren.
<SPEAKER ID="060" NAME="Talmannen">
Tack, herr Rack. Ni kan vara förvissad om att parlamentet kommer att sakna er och vi önskar er lycka till i framtiden.
<SPEAKER ID="061" NAME="Gilles Savary" AFFILIATION="PSE">
(FR) Herr talman! Jag lyssnade precis till Erminio Enzo Boso och jag underskattar inte betydelsen av att det finns särskilda fall, särskilt i Italien, där det vore att föredra att ankomst- och avgångstiderna öppnades upp. Jag anser emellertid att vi måste hålla huvudet kallt och inse att krisen påverkar luftfartsindustrin snabbare och kraftigare än någonsin tidigare. Det är utan tvekan en av de första sektorer som drabbas av budgetnedskärningar - företagsbudgetar för affärsresenärer och hushållsbudgetar för sommarsemesterresenärer. Det andra alternativet hade varit att helt och hållet öppna upp ankomst- och avgångstiderna. Detta skulle förmodligen ha resulterat i ett scenario där de mäktigaste flygbolagen skulle ha samlat sina tomma flygplan kring de attraktivaste tiderna och lämnat kvar de minst lönsamma tiderna. Lågprisbolagen, som har en annan affärsmodell, skulle i så fall ha dragit fördel av detta och sålt av några tider.
<P>
Kort sagt skulle detta ha lett till en omfördelning under värsta tänkbara omständigheter. Det skulle inte ha haft någonting att göra med den verkliga ekonomin, med en fungerande marknad. Det skulle ha lett till social dumpning eller att de mäktigaste flygbolagen skulle ha försvarat de positioner de redan har. Därför anser jag att detta moratorium är den minst dåliga lösningen, under förutsättning att det endast är en tillfällig lösning, att krisens händelser och effekter noga övervakas, att utvecklingen rapporteras till parlamentet och att vi öppnar marknaden för ankomst- och avgångstider samtidigt som vi genomför en politisk kursändring och konsoliderar en ny EU-politik.
<P>
Detta är mitt sista anförande i parlamentet. Det är en stor förmån att efter att i 10 år ha arbetat i samma utskott tilldelas ordet under vad som i praktiken är slutet på valperioden, i en av de allra sista debatterna, och att göra detta bland så många av ens vänner. Det har ett stort nöje för mig att arbeta tillsammans med så starka och briljanta personligheter. Jag kommer inte att glömma denna erfarenhet. Jag anser att detta utskott är ett elitutskott. Det har gjort ett utmärkt arbete. Det hedrar parlamentets arbete. Det hedrar Europaparlamentet Jag skulle vilja tacka alla mina kolleger från alla politiska grupper. Jag tror inte att jag kommer att få uppleva ytterligare en sådan rik, ärlig, uppriktig och djup politisk erfarenhet som denna.
<P>
Jag skulle också vilja gratulera Antonio Tajani till att under sin mandatperiod ha accepterat ett så svårt mandat och ansvarsområde som transport. Eftersom tålamod och tid är det som gör en person kompetent här förtjänar han att tilldelas detta ansvarsområde igen under den nya kommissionens nästa mandatperiod. Mina damer och herrar! Tack för allt.
<SPEAKER ID="062" NAME="Talmannen">
Tack, herr Savary. En av de saker som ni sa om kommissionen visar tydligt era kvaliteter och de insatser som ni har gjort i ert hårda arbete i parlamentet. Jag är säker på att ni kommer att få lika berikande erfarenheter i framtiden
<SPEAKER ID="063" NAME="Ryszard Czarnecki" AFFILIATION="UEN">
(PL) Herr talman! Jag talar direkt efter Reinhard Rack och Gilles Savary, och jag vill tacka båda två för deras arbete i Europaparlamentet. Jag vet inte om detta kommer att bli mitt sista anförande här. Det beror på det kommande valet.
<P>
Mina damer och herrar! I dag diskuterar vi en intressant fråga eftersom den visar konflikten mellan flygbolagens grundläggande intressen och konsumenternas och passagerarnas intressen. I kristider räddar flygbolagen sig själva genom att precis som nämnts be om förlängning av dessa gränser, som därför kommer att förlängas till nästa år. Om vi hjälper flygbolagen här, och jag anser att detta vore förnuftigt, får detta inte ske på passagerarnas bekostnad. Om flygbolagen ser detta som en förevändning och ostraffat ställer in flygningar kommer vi att få en mycket farlig situation.
<P>
I likhet med Reinhard Rack anser jag att vi bör ta bort restriktionerna för passagerarpooler eftersom situationen håller på att bli allt mer surrealistisk och är mycket irriterande. Jag skulle dessutom vilja passa på att gratulera kommissionsledamot Antonio Tajani till hans utmärkta arbete.
<SPEAKER ID="064" NAME="Timothy Kirkhope" AFFILIATION="PPE-DE">
(EN) Herr talman! Efter att ha lyssnat till flera talare som inte kommer att vara kvar efter nästa val hoppas jag att de brittiska väljarna låter mig komma tillbaka för en ny mandatperiod. Detta är sista gången som jag talar från just denna plats i kammaren. Efter ändringarna kommer jag att flyttas till en annan plats. Jag skulle vilja rikta ett särskilt tack till Georg Jarzembowski för det arbete som han på hela utskottets vägnar har utfört. Jag tackar även Antonio Tajani och Paolo Costa för att de har lagt fram detta ärende.
<P>
Det är oerhört viktigt att vi debatterar upphävandet av regeln 80/20, men detta kan bara vara en kortsiktig åtgärd och får inte bli en del av vår långsiktiga luftfartspolitik. Fördelarna är uppenbara: flygbolagen, framför allt de stora nationella bolagen, får hjälp att ta sig igenom den nuvarande ekonomiska nedgången. Dessutom är det bra för miljön att man inte kan flyga med tomma plan bara för att kunna utnyttja sin avgångs- eller ankomsttid. Men detta är inte lösningen på problemet och får inte bli en permanent åtgärd.
<P>
De nuvarande problemen är kopplade till den pågående finanskraschen, men det vore fel att helt och hållet skylla krisen inom luftfartsindustrin på finanskrisen. Vissa av de stora nationella flygbolagen har haft problem i många år och måste noga studera sina framtida affärsmodeller. De måste bli livskraftiga företag, inte organisationer med särskilda privilegier. Rent generellt kan jag och mina kolleger inte acceptera att man tar till protektionistiska åtgärder.
<P>
Naturligtvis kommer vi att stödja kommissionen i denna fråga. Men jag tänker inte stödja tillämpning av det förenklade förfarandet i framtiden och jag tycker vi borde ha offentlig utfrågning om direktivet om fördelning av avgångs- och ankomsttider vid flygplatser, kanske till hösten eller vintern när vi kommer tillbaka. Vi måste komma på åtgärder som gör det möjligt att införa marknadsbaserade incitament för flygbolag och flygplatser. I kristider måste effektivitet och nyskapande belönas. Jag är särskilt svag för regionala flygplatser.
<P>
Avslutningsvis vill jag bara nämna piloternas svåra situation. Upphävandet av principen om att outnyttjade ankomst- och avgångstider går förlorade kan mycket väl leda till att vissa piloter förlorar sitt arbete. Eftersom jag själv är pilot skulle jag vilja fråga kommissionen varför det inte skedde något samråd med pilotförbunden i denna fråga? Kan kommissionen dessutom bekräfta att man kommer att ta full hänsyn till de problem som kan drabba piloter och andra anställda inom denna bransch?
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Herr talman, herr Tajani, mina damer och herrar! Europeiska kommissionen har skyndsamt antagit ett förslag om ändring av rådets förordning (EEG) nr 95/93 om gemensamma regler för fördelning av ankomst- och avgångstider vid gemenskapens flygplatser. Huvudsyftet med detta förslag är att tillfälligt upphäva regeln 80/20, med andra ord att förhindra att ankomst- och avgångstider som tidigare har köpts auktioneras ut när de inte har använts. Detta är varken tänkt som en permanent princip eller som en äganderätt - vilket utskottets ordförande Paolo Costa nyss nämnde - utan som en tillfällig lösning.
<P>
Det tillfälliga upphävandet baseras på insikten att den ekonomsiska krisen har lett till kraftigt sjunkande passagerarsiffror och minskad flygfrakt, vilket får stora konsekvenser för nationella flygbolag och andra ekonomiska sektorer och därför innebär att arbetstillfällen hotas. Vi har därför en skyldighet att inte tvinga flygbolag att göra flygningar som ger betydande ekonomiska och miljömässiga förluster bara för att de ska få behålla sina ankomst- och avgångstider. Därför stöder jag det tillfälliga upphävandet av regeln 80/20.
<P>
Efter att ha sagt det måste jag passa på att ifrågasätta om denna strategi kommer att vara tillräcklig för att effektivt hantera den globala kris som påverkar sektorn eller om, vilket jag anser, kommissionen bör överväga och föreslå ett stödprogram för denna sektor så att den blir stabil och kan växa efter krisen.
<P>
Vi bör komma ihåg att många flygbolag, exempelvis det statliga flygbolaget i mitt hemland, efter att ha klarat tidigare ekonomiska kriser och efter en finansiell konsolidering nu befinner sig i en situation som kommer att bli svår att klara av, en kris som de inte bär ansvaret för men ändå drabbas av.
<P>
Detta är mitt sista anförande under denna valperiod och kanske mitt sista överhuvudtaget, beroende på väljarna. Jag kan därför inte låta denna möjlighet försvinna utan att verkligen tacka för det samarbete och det stöd som jag alltid har fått från mina kolleger i samband med mina anspråkslösa bidrag till EU-projektet och ett svar till medborgarna.
<P>
Jag vill därför tacka er herr talman, vice ordförande Antonio Tajani och alla kolleger i min grupp. Jag måste särskilt nämna dem som har talat här i dag - Brian Simpson och Gilles Savary - och också de ledamöter från andra grupper, t.ex. ordföranden för vårt utskott Paolo Costa, som jag har haft nöjet att samarbeta med i samband med flera betänkanden. Jag får heller inte glömma Georg Jarzembowski. Han har lett sin grupp på transportområdet och har alltid varit mycket samarbetsvillig. Han har ofta avvisat mina idéer men talat om för mig att han har förstått, och alltid med stor elegans och ett stort mått av demokrati.
<P>
Detta är åtminstone något jag vill ta med mig hem, för att arbeta vidare på det som bör utmärka en god demokrati: respekt för mångfald och strävan efter att uppfylla våra gemensamma mål.
<SPEAKER ID="066" NAME="Talmannen">
Tack, herr Fernandes. Låt oss hoppas att de portugisiska väljarna uppskattar ert ledarskap lika mycket som vi gör, så att ni blir omvald.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) Tilldelningen av ankomst- och avgångstider är en fråga som är direkt kopplad till den otillräckliga kapaciteten på flygplatser, särskilt stora flygplatser. Den ekonomiska krisen och den relativa nedgången i trafik som den orsakar gör bara att man kortsiktigt undviker att ta itu med det verkliga problemet, nämligen de svårigheter som skapas genom att de stora flygplatserna är överfulla och de små flygplatserna riskerar att bli överfulla.
<P>
Det är vår skyldighet att hitta lösningar på den senaste tidens problem. Men vi får inte glömma att även lösa framtida problem. Parlamentet har uppmanat Europeiska kommissionen att utarbeta en övergripande plan för hur man ska kunna öka flygplatsernas kapacitet. Flera europeiska flygplatser har liknande planer. Det är emellertid absolut nödvändigt att samordna dem på EU-nivå som en del av det initiativ om ett gemensamt europeiskt luftrum som nyligen godkändes. Jag är övertygad om att denna önskan kommer att förverkligas i framtiden tack vare det europeiska observationsorgan som inrättades i november förra året. Denna plan är oerhört viktig för att åstadkomma en hållbar utveckling inom luftfartssektorn, vilket är nödvändigt för den europeiska ekonomin.
<P>
Frågan om ankomst- och avgångstider är inte bara ett europeiskt problem. Trafiken på europeiska flygplatser kommer inte bara från Europa. Därför måste man hitta en global lösning på problemet med ankomst- och avgångstider tillsammans med IATA, Eurocontrol och alla andra berörda organ på detta område. Jag anser därför att den rekommendation som parlamentet i dag lägger fram för kommissionen om att inom en snar framtid ompröva krisens effekter på luftfartsindustrin och att i detta sammanhang se över direktiv 95/93 är den bästa metod som vi kan föreslå i dessa osäkra tider.
<P>
Utan att genomföra en grundlig analys riskerar vi att på ett oacceptabelt sätt skada både principen om konkurrens, som är grundläggande för ekonomin, och nya flygbolag, vars utveckling tyvärr fortfarande är beroende av om att outnyttjade ankomst- och avgångstider går förlorade. Förlorarna skulle framför allt bli passagerarna. Detta får inte ske.
<SPEAKER ID="068" NAME="Nina Škottová" AFFILIATION="PPE-DE">
(CS) Herr talman, mina damer och herrar! Som redan har nämnts har luftfarten drabbats av olika kriser, bland annat sars och svininfluensan. Samtidigt har passagerarsiffrorna sjunkit. Jag skulle vilja nämna en av de faktorer som kanske spelar en roll för de sjunkande passagerarsiffrorna. Det är kvaliteten och kapaciteten på vissa flygplatstjänster, särskilt säkerhetskontrollerna. De är inte bara är ovärdiga - som att exempelvis ta av sig sina skor och gå barfota genom säkerhetskontrollen - utan även ett hygienproblem och en hälsofara. Jag skulle inte bli förvånad om passagerarsiffrorna har sjunkit på grund av att människor är rädda för infektioner - en rädsla som medierna för närvarande gör sitt till för att underblåsa. Därför vill jag att EU ska få bättre kontroll över hygienen och säkerhetskontrollerna på flygplatser så att man kan öka passagerarnas välbefinnande, säkerhet och komfort. Detta är sista gången jag har ordet här i parlamentet och därför vill jag tacka er alla för ert samarbete och önska er lycka till i framtiden.
<SPEAKER ID="069" NAME="Talmannen">
Jag önskar även er lycka till i framtiden, fru Škottová.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Jag anser att situationen framför allt utmärks av klyftan mellan konstant förbättrad teknisk kapacitet och säkerhetsåtgärder som gör livet besvärligt för både passagerare och personal på flygplatserna. Jag tror det ligger i vårt intresse, särskilt i den ekonomiska kris vars effekter är kännbara i hela världen - och i höst kommer vi förmodligen att få se ytterligare en krisvåg, ytterligare en attack i form av finansiell osäkerhet - att vi gör allt vi kan för att se till att sektorn klarar av krisen och växer. Jag anser att de som har resurser och inte använder dem är förutbestämda att tappa mark. Jag skulle vilja att EU undviker en sådan situation och ser helst att vi i ligger i framkant på transportsektorn.
<SPEAKER ID="071" NAME="Antonio Tajani" LANGUAGE="IT">
Herr talman! Jag skulle vilja tacka alla ledamöter som deltagit i denna debatt om en tillfällig åtgärd på luftfartsområdet - och jag skulle vilja understryka att det verkligen rör sig om en tillfällig åtgärd. Framför allt skulle jag vilja tacka alla dem som nu lämnar parlamentet för det arbete som de har lagt ned.
<P>
kommissionens vice ordförande. - (FR) Jag skulle även vilja tacka Gilles Savary, som inte längre är kvar i kammaren. Jag delar hans uppfattning. Därför hoppas jag att jag kommer att få möjlighet att samarbeta med honom de kommande åren, även om han inte längre är ledamot av Europaparlamentet.
<P>
kommissionens vice ordförande. - (IT) Jag tackar uppriktigt de ledamöter som lämnar parlamentet för den hjälp de har gett kommissionen, för deras intelligenta kommentarer och även för deras kritik. Parlamentet bör fullgöra denna roll, och ingen är mer övertygad om detta än jag. Utan parlamentets starka bidrag skulle EU-institutionerna vara ofullständiga och inte kunna skydda medborgarnas intressen på bästa sätt.
<P>
Just därför vill jag försäkra Georg Jarzembowski, som ställde en fråga om kommittéförfarandet, att kompromissen - som kommissionen helhjärtat stöder - innebär att medbeslutandeförfarandet ska användas vid en eventuell förlängning av vintersäsongen. Detta är emellertid ett rent hypotetiskt resonemang eftersom jag måste framhålla att åtgärden är tillfällig och endast gäller för sex månader. Alla framtida förslag om förlängning måste alltid föregås av en konsekvensbedömning och ta hänsyn till vilka effekter åtgärderna får för konsumenterna och konkurrensen. Konsekvensbedömningen kommer dessutom att utgöra en del av en allmän översyn av förordningen om ankomst- och avgångstider på flygplatser, som jag på den brittiske transportministerns begäran har lovat rådet att genomföra. Detta är något som jag vid flera tillfällen har bekräftat här i parlamentet.
<P>
Det är emellertid krisen som gör att vi måste agera så snabbt. Enligt uppgifter från den europeiska flygplatsorganisationen har 80 procent av Europas flygplaster fått minskad trafik. I januari minskade trafiken med mellan 8 och 10 procent på passagerarsidan och mellan 25 och 30 procent på fraktsidan. Situationen är därför besvärlig. I likhet med vissa ledamöter hoppas och önskar även jag att den aktuella influensan ska visa sig vara mindre allvarlig än man först befarade. Men vi kan inte dölja att förslaget att ställa in flygningar från hela EU till ett land eller till områden där epidemin först bröt ut fanns med på dagordningen både vid förra veckans rådsmöte med transportministrarna och vid rådsmötet med hälso- och sjukvårdsministrarna. Detta skulle därför kunna få konsekvenser, men det fattades inte något beslut i frågan eftersom situationen inte bedömdes vara tillräckligt allvarlig. Det pågår emellertid utan tvekan en debatt inom sektorn. Vissa besättningar har beslutat att inte flyga till områden med kända fall av influensan, vilket har lett till passagerarsiffrorna har minskat ännu mer.
<P>
När det gäller passagerarnas rättigheter - eftersom detta är en fråga som många inflytelserika ledamöter har tagit upp - är det just för passagerarnas skull viktigast att behålla förbindelserna och turtätheten och sedan klara av krisen. Det är viktigt att våra flygbolag är ekonomiskt sunda och hållbara så att den inre marknadens fördelar skyddas. Tack vare den inre marknaden har passagerarna tillgång till ett aldrig tidigare skådat utbud av olika förbindelser, rutter och priser i Europa. Jag vill att passagerarna även fortsättningsvis ska ha denna valmöjlighet. När det gäller bestämmelserna om tillsyn måste vi stärka övervakningen och tillämpningen av förordning nr 261/2004. Därför kommer kommissionen - jag vänder mig nu till Reinhard Rack - under andra halvan 2009 att offentliggöra ett meddelande om tillämpningen av förordningen. På grundval av denna utvärdering kommer vi att dra våra slutsatser för framtiden.
<P>
När det gäller vätskor har vi redan offentliggjort den tidigare hemliga bilagan bakom detta, och tack vare användningen av ny och effektivare säkerhetsteknik hoppas vi kunna se över situationen före 2010. Jag var mycket skeptisk till frågan om vätskor när jag var ledamot av Europaparlamentet. Jag är fortfarande skeptisk och jag arbetar just för att nå detta mål. När det gäller de farhågor som andra ledamöter har framfört om att vissa flygplatser kan få problem till följd av denna åtgärd - jag tänker framför allt på en europeisk flygplats som utgör ett av EU:s prioriterade projekt, Malpensa - kan jag komma med lite upplysningar om andra flygbolag än Alitalia-Air France. Låt mig delge er lite statistik: På Malpensaflygplatsen hade ett tyskt flygbolag, Lufthansa, 8 741 ankomst- och avgångstider 2008 och 19 520 tider den 24 mars 2009, en ökning av kapaciteten med mer än 100 procent. På Malpensa hade ett lågprisbolag, easyJet, dessutom 15 534 ankomst- och avgångstider 2008 och 22 936 tider den 24 mars 2009, en ökning av kapaciteten med 47 procent. Det är även välkänt att det nya flygbolaget Lufthansa Italia har planer på att expandera sitt nät med nya rutter från Milano till Rom och till Neapel och Bari samt till andra europeiska städer som Barcelona, Bryssel, Bukarest, Budapest, Lissabon, Madrid och Paris - det kan vi läsa på bolagets egen webbplats, vilket därmed gör det offentligt. Jag kan därför med absolut säkerhet säga att denna åtgärd inte kommer att få några skadeverkningar för en flygplats och en europeisk knutpunkt som Malpensa, som är ett av EU:s prioriterade projekt - och jag säger detta som kommissionsledamot med ansvar för transport.
<P>
Jag skulle vilja avsluta med att än en gång tacka parlamentet för denna debatt och upprepa vad jag sa tidigare i debatten, när jag besvarade Georg Jarzembowskis, Brian Simpsons och Hannes Bloklands frågor, om att jag som kommissionsledamot med ansvar för transport - och jag hoppas komma tillbaka som ny kommissionsledamot med ansvar för transport - åtar mig att tillämpa medbeslutandeförfarandet i frågor som rör ankomst- och avgångstider på flygplatser. Vissa av de idéer som har framförts, exempelvis dem som föredraganden förde fram i sina ursprungliga ändringsförslag, bör studeras närmare inom ramen för den framtida översynen av förordningen om tilldelning av ankomst- och avgångstider på flygplatser, och - jag upprepar - kommissionens personal, som jag tackar för deras värdefulla bidrag under dessa veckor av svårt arbete, är villiga att göra detta och håller faktiskt på att utarbeta den nya texten just nu. Samtidigt kommer kommissionen, vilket anges i det ändringsförslag som vi debatterar i dag, att noggrant övervaka processen för att se hur krisen inom luftfartssektorn utvecklar sig, och kommissionen kommer att föreslå nödvändiga och lämpliga åtgärder, där stor vikt kommer att läggas vid att skydda passagerarnas rättigheter. Jag kommer att inte bara att göra detta på luftfartsområdet utan även på sjöfarts-, järnvägs- och bussområdet. Detta är ett åtagande vi har gjort: vi håller på att diskutera lagstiftningsåtgärder. Jag hoppas att vi under nästa valperiod kan slutföra arbetet med dessa, eftersom vårt huvudmål fortfarande är att uppfylla behoven hos dem som väljer företrädare till detta parlament och som, via samförståndet i parlamentet, litar på Europeiska kommissionen i dess roll som gemenskapens verkställande organ.
<P>
Herr talman! Låt mig även tacka er, Paolo Costa, och alla ledamöter som har deltagit i denna debatt, för era produktiva bidrag. Det åtagande som jag har gjort är att fortsätta att arbeta med ledamöterna här i parlamentet och med parlamentets utskott för transport och turism för att se till att den demokratiska institution som företräder EU:s medborgare kan spela en allt inflytelserikare roll. Jag hoppas att parlamentet i och med Lissabonfördraget under nästa valperiod kan se till att EU-medborgarnas stämma hörs ännu bättre.
<SPEAKER ID="074" NAME="Paolo Costa" LANGUAGE="IT">
Herr talman, mina damer och herrar! Jag anser att vi måste betona tre begrepp. För det första nådde vi en kompromiss i den aktuella frågan, och en kompromiss måste respekteras. Vi vet att det är en kompromiss mellan institutioner som håller sina löften. Det är en tillfällig åtgärd och det kommer inte att bli en till. Om en andra åtgärd ska införas måste det ske inom ramen för en analys och ett mer genomgripande förslag om ankomst- och avgångstider.
<P>
Jag vill föreslå två saker, som jag hoppas kan vara till viss nytta. För det första att noggrant följa effekterna av detta upphävande eftersom det säkert kommer att leda till en minskning av ankomst- och avgångstiderna och innebära att vissa ankomst- och avgångstider och därmed vissa linjer inte kommer att användas. Valet vad man ska göra eller inte göra kommer att ligga i händerna på enskilda företag. I framtiden tror jag att det kommer att vara bättre att överväga att, om vi måste minska på denna verksamhet igen, det då bör finnas en offentlig kontroll av det valet, i stället för att det lämnas helt och hållet till vinstkriterierna hos enskilda företag.
<P>
Det sista förslaget är att frågan om ankomst- och avgångstider måste bearbetas ordentligt, för sin egen skull, trots eller oberoende av krisen. Att återupprätta ankomst- och avgångstider som kollektiva nyttigheter som kan användas men inte bli företagens egendom är en grundläggande fråga, men den måste hanteras med stor försiktighet så att den inte blir ett instrument som hotar livskraften hos många av de flygbolag som vi alla är beroende av. Tack ännu en gång för ert samarbete.
<SPEAKER ID="075" NAME="Talmannen">
Debatten är härmed avslutad.
<P>
Omröstningen kommer att äga rum i dag kl. 12.00.
<P>
Det är även min sista debatt som talman under denna mandatperiod, och jag vill tacka er alla. Denna debatt har känts något speciell, eftersom jag samtidigt har varit tvungen att ta farväl av och lyckönska så många av mina kolleger. Vad som än händer är det min uppfattning att det kommer att krävas en hel del arbete och tid innan de nytillträdda kan uppnå vår standard.
<P>
Skriftliga förklaringar (artikel 142)
<SPEAKER ID="076" NAME="Christine De Veyrac  " LANGUAGE="FR">
Det gläder mig att en överenskommelse har kunnat nås om denna text om att tillåta en frysning av ankomst- och avgångstider under sommarsäsongen.
<P>
Vi behövde agera snabbt och effektivt inför den stora kris som vi ställts inför och som slår mot luftfartssektorn.
<P>
Det är redan tredje gången, till följd av en betydande minskning i flygtrafiken, som EU har varit tvungen att använda denna automatiska förnyelsemekanism för ankomst- och avgångstider.
<P>
Som vi nyligen har upptäckt är regeln om flygbolagens skyldighet att använda minst 80 procent av ankomst- och avgångstiderna ibland helt skild från marknadens verklighet, trots att regeln är nödvändig för en balans i sektorn.
<P>
Att tomma flygplan startar är helt orimligt ur ett ekonomiskt och miljömässigt perspektiv.
<P>
I framtiden kommer vi att kunna fundera över sätt att lätta på denna regel, samtidigt som vi tar flygplatsernas situation i beaktande.
<P>
Det gläder mig dessutom att se att det i kompromissen som förhandlats fram mellan Europaparlamentet och rådet krävs att en fullständig konsekvensbedömning utförs om frysningen av ankomst- och avgångstider ska förnyas.
<P>
Texten som vi röstar om är en akutåtgärd, men om situationen skulle fortsätta skulle vi även behöva beakta situationen inte bara för flygbolag, utan även för konsumenter och flygplatser.
<P>
(Sammanträdet avbröts kl. 11.23, i avvaktan på omröstningen, och återupptogs kl. 12.00.)
<SPEAKER ID="079" NAME="Talmannen">
Vi ska nu påbörja en lite speciell omröstning, för jag tror att detta sista ögonblick som vi tillbringar tillsammans kommer att bli något känsloladdat för alla dem som liksom jag kommer att lämna Europaparlamentet. Jag vill passa på att tacka våra tjänsteenheter, medan de av våra kollegor som har kommit in sent intar sina platser, för att de sett till att vårt Babels torn aldrig har brakat ihop.
<P>
(Livliga applåder)
<P>
Tack till Birgitte Stensballe och till alla i hennes team. Tack till vaktmästarna, som ser till att dokumenten alltid kommer fram till rätt plats, vid rätt tid. Tack till teknikerna, sekreterarna och till översättarna. Självklart tack till tolkarna, som jag ödmjukast vill be om ursäkt. Jag vet vilken stress jag har orsakat som talman genom att driva igenom punkter så väldigt snabbt.
<P>
(Applåder)
<P>
Jag vet att ni i hemlighet hoppas att mitt rekord på 900 ändringsförslag som gått till omröstning på en timme aldrig kommer att slås!
<P>
Till sist vill jag berätta en liten hemlighet för er, medan de sista ledamöterna intar sina platser. Ni undrar kanske hur vi delar in våra ändringsförslag: är ändringsförslag X, skrivet på lettiska, närmare den ursprungliga portugisiska texten än ändringsförslag Y, som är skrivet på slovenska? Vem ansvarar för denna indelning? Svaret sitter faktiskt här bredvid mig. Det är denne herre, som har den väldiga uppgiften att utföra denna semantiska indelning. Varför har vi anförtrott uppgiften till honom? Helt enkelt därför att Paul Dunstan talar 27 språk.
<P>
(Applåder)
<P>
Jag anser att vi alla kan vara väldigt stolta över kvaliteten och hängivenheten hos vår personal.
<SPEAKER ID="080" NAME="Gary Titley" AFFILIATION="PSE">
(EN) Herr talman! Jag har begärt ordet för att göra ett personligt uttalande i enlighet med artikel 145 i arbetsordningen.
<P>
Under gårdagens debatt med Europaparlamentets talman Hans-Gert Pöttering anklagade Nigel Farage mig - under en av sina haranger riktade mot parlamentet - för att ha kallat honom reaktionär. Jag måste erkänna att detta är sant - han är reaktionär!
<P>
(Skratt)
<P>
Detta är ingenting jämfört med vad medlemmar av hans parti har skrivit i sina e-postmeddelanden till mig. Medlemmar av UKIP har beskrivit mig som ”pedofil” och ”en stor tjock tönt”. När jag hade en bomb på mitt kontor skickade UKIP-medlemmar meddelanden till mig, och Nigel Farage gick ut med ett pressmeddelande som i princip gick ut på att det var rätt åt mig. Den senaste tiden har jag fått e-post från UKIP där de skriver att den brittiske tronföljaren är mer känd som ”Big Ears”. Det säger allt om UK Independence Party.
<P>
(Applåder)
<SPEAKER ID="081" NAME="Talmannen">
Era personliga uttalanden tas naturligtvis till protokollet, i enlighet med arbetsordningen.
<P>
Om ni inte har något emot det, mina damer och herrar, så kommer vi inte att återuppta debatten.
<P>
Ni får 30 sekunder, men endast 30 sekunder, på er, som ett bevis på min goda vilja, eftersom detta verkligen är de sista få ögonblicken av denna mandatperiod.
<SPEAKER ID="082" NAME="Michael Henry Nattrass" AFFILIATION="IND/DEM">
(EN) Herr talman! Detta var inte en ordningsfråga, och det mesta av det som sades var strunt. UKIP-medlemmar skriver inte den typen av meddelanden. De slösar inte bläck på en person som säger sådana saker. Detta är fullständigt skandalöst.
<SPEAKER ID="083" NAME="Talmannen">
Jag vill informera er om att det faktiskt var en ordningsfråga, i enlighet med artikel 145 om personliga uttalanden. Gary Titleys begäran om att få ordet här i parlamentet var fullständigt berättigad.
