<CHAPTER ID="015">
Galileo (debatt)
<SPEAKER ID="392" NAME="Talmannen">
Nästa punkt är kommissionens uttalande om Galileo.
<SPEAKER ID="393" NAME="Jacques Barrot" AFFILIATION="kommissionens vice ordförande" LANGUAGE="FR">
Herr talman, mina damer och herrar! Jag tackar parlamentet för att det har tagit initiativet till denna resolution. Resolutionens innehåll utgör ett stöd för kommissionens insatser. Antagandet av resolutionen i plenum är dessutom ett ytterligare bevis på Europeiska gemenskapens tydliga och orubbliga önskan att slutföra Galileo, detta storslagna europeiska projekt, på ett framgångsrikt sätt.
<P>
Hur ser läget ut? Med tanke på att förhandlingarna om koncessionsavtalet med det anbudsgivande konsortiet står still och eftersom det inte har nåtts några framsteg när det gäller de villkor som jag fastställde för ett år sedan, har jag ställt ett ultimatum med exakta tidsfrister för att bryta detta dödläge. På grundval av detta ultimatum, som stöds av rådet, har jag fått ett mandat från rådet att arbeta med alla möjliga alternativ. Kommissionens arbete på grundval av rådets (transport) mandat från den 22 mars 2007, som ni gav ett ovärderligt stöd till i er resolution, framskrider tillfredsställande. Resultatet av detta arbete kommer att läggas fram i ett meddelande till parlamentet och rådet, som kommissionen har för avsikt att anta den 10 maj 2007, det vill säga en månad före rådets (transport) nästa möte i juni 2007.
<P>
I detta meddelande kommer vi att bemöta alla de krav som rådet ställde den 22 mars 2007 och de krav som parlamentet framför i den resolution som ni kommer att anta. Detta meddelande kommer att innehålla en utvärdering av den nuvarande situationen, av de svårigheter som programmet har mött, däribland skälen till dödläget i förhandlingarna om koncessionsavtalet, därefter en analys av möjligheterna till ett snabbt slutförande av koncessionsavtalet, och även alternativa lösningar till den plan som har antagits hittills. Det kommer inte att finnas några tabun, varken när det gäller orsakerna till de nuvarande svårigheterna, den möjliga tidtabellen eller de frågor som rör finansieringen eller förvaltningen.
<P>
När det gäller de alternativa lösningarna finns det flera möjliga alternativ. De sträcker sig från att behålla projektet i den nuvarande formen till att avsluta det, vilket jag naturligtvis inte räknar med. En mellanliggande lösning kunde vara att den offentliga sektorn tar på sig ansvaret för installationen av hela eller delar av satellitinfrastrukturen, och att driften sedan sköts av en privat partner. Det är ett av alternativen. Varje alternativ kommer emellertid att granskas ingående, och vi kommer att se på de tekniska och finansiella konsekvenserna, inklusive förvaltningsfrågan.
<P>
Kommissionens prioritering är fortfarande att garantera bästa möjliga kostnads-nyttoförhållande för projektet och samtidigt undvika ytterligare förseningar. Att undvika nya förseningar är centralt med tanke på de risker som kan uppstå om konkurrerande system moderniseras. Om vi skulle följa den nuvarande planen och förhandlingarna om koncessionsavtalet skulle återupptas mycket aktivt under de närmaste veckorna kommer jag naturligtvis att informera parlamentet om de framsteg som nåtts.
<P>
Nu vill jag tala med er om programmet Europeiskt system för navigering genom geostationär överlappning (Egnos), som förbättrar det globala positioneringssystemet för europeiska användare. Europeiska rymdorganisationen (ESA) kommer att slutföra översynen av detta systems operativa beredskap till mars 2008. Egnos kommer då att vara klart att tas i full drift, och vi måste finna en ekonomisk operatör som kan använda Egnos-tillämpningar före mars 2008. EU-institutionerna kommer också att kunna finansiera systemet från samma datum. Jag betonar detta lite extra eftersom Egnos kommer att ge oss möjligheten att redan nu utvärdera några satellitnavigationstillämpningar, och därför är av stort intresse eftersom det är det första steget som kommer att bana väg för Galileo.
<P>
När det gäller finansieringen av de europeiska satellitnavigationsprogrammen vet ni att kommissionen lade fram ett förslag till Europaparlamentets och rådets förordning i juli 2004. Detta förslag innehåller ett särskilt rättsligt instrument för Galileoprogrammet som är förenligt med det framtida europeiska rymdprogrammet och tillgodoser behovet av sund finansiell förvaltning inom budgetramen 2007-2013. I detta förslag nämns ett provisoriskt arrangemang för finansiellt stöd från Europeiska gemenskapen som uppgår till 1 miljard euro. Rådet nådde en partiell allmän ståndpunkt om detta förslag den 21 april 2005. Parlamentet antog även ett positivt yttrande i första behandlingen den 5 september 2005. Den definitiva finansieringen kommer att bero på vilka alternativ som väljs och kommer naturligtvis att läggas fram i god tid inför budgetmyndigheten.
<P>
När det gäller förvaltningen av Galileoprogrammet överväger kommissionen för närvarande alternativ som sannolikt kommer att möjliggöra effektivare samordning mellan de olika aktörerna i programmet, dvs. kommissionen, tillsynsmyndigheten och Europeiska rymdorganisationen.
<P>
Nu ett par ord om externa förbindelser. Internationella avtal om Galileoprogrammet förhandlas på grundval av artikel 300 i fördraget. Det förfarande som fastställs i denna artikel omfattar fortfarande samråd med parlamentet innan förhandlingarna slutförs. Jag är naturligtvis medveten om att parlamentet är angeläget om att vara nära involverat i tillsynen av förvaltningen.
<P>
När det gäller Galileotillämpningarna och grönboken om dessa tillämpningar kommer det offentliga samrådsförfarandet snart att avslutas. Över 70 bidrag har inkommit från en rad olika sektorer. Kommissionen måste nu analysera resultaten innan den utarbetar den handlingsplan som ska genomföras från 2008.
<P>
Ni vet att Galileo är det mest ambitiösa industriprojekt som EU någonsin har företagit sig. Jag är naturligtvis angelägen om att söka parlamentets stöd här i kväll, med hänsyn till svårigheterna med detta företag, men även för att vi vill att det ska lyckas. Det är sant att kommissionen och de behöriga tjänsteavdelningarna kommer att behöva arbeta ytterst hårt under den närmaste månaden för att finna de bästa lösningarna som gör att vi kan ta oss ur den nuvarande situationen och gå framåt med programmet i sinom tid.
<P>
Detta var vad jag ville uppmärksamma parlamentet på här i kväll. Jag kommer naturligtvis att göra det till en hederssak att se till att parlamentet hålls informerat under loppet av de undersökningar som kommer att genomföras, och jag vill tacka er i förväg för att ni, i det förslag som ni kommer att rösta om i morgon, går med på att ge oss den hjälp vi behöver för att övertyga medlemsstaterna om att detta projekt är mycket viktigt för Europas framtid och att vi därför beslutsamt måste gå vidare med det.
<SPEAKER ID="394" NAME="Etelka Barsi-Pataky">
för PPE-DE-gruppen. - (HU) Herr vice ordförande! Tack för den detaljerade informationen. Vid invigningen av fotoutställningen om Airbus denna eftermiddag hörde vi om de imponerande bedrifter som 2000-talets europeiska utvecklingstekniker har lyckats med. Men vi hörde även från företrädaren för Airbus att det uppstod problem med tillverkningen, att förseningen har orsakat ohjälpliga skador och även att Airbus inte var tillräckligt EU-inriktat, utan styrdes av medlemsstaternas åsikter.
<P>
Nu har även Galileo gett sig in på denna väg, men sedan Europeiska rådets vårmöte har kommissionen och parlamentet enats om att dessa fel fortfarande kan undvikas i tid. I höstas fäste parlamentet kommissionens och rådets uppmärksamhet på det ökande antalet olösta problem och förseningar, och därför välkomnar vi och gläder oss över vice ordförandens djärva drag och beslutsamma agerande. Jag kan försäkra er om att ni kommer att ha parlamentets stöd i arbetet för att lösa de svåraste frågorna om en öppen, tydlig och genomförbar tidtabell och för att se till att man slutligen kan enas om en vettig finansiering, antingen genom förhandlingar eller genom en alternativ lösning. Det är vad vi väntar på: effektiva och bättre offentliga styrelseformer och ett tydligt politiskt ansvar för att förvärva de nödvändiga verktygen. Vi vill äntligen ha ett svar från aktörerna inom den europeiska rymdindustrin om det finansiella deltagandet och om finansieringssättet som bygger på en 2/3-formel, eftersom detta är vad som anges i anbudsförfarandet.
<P>
Galileo är den första gemenskapsinfrastrukturen, och därför följer parlamentet detta projekt med stort intresse. Ni nämnde att parlamentet röstade igenom nästan 1 miljard euro för Galileoprogrammet i sin sjuårsbudget. Detta belopp finns tillgängligt från och med den 1 januari, men vi skulle vilja veta vad vi ska spendera pengarna på och hur de kommer att användas.
<SPEAKER ID="395" NAME="Norbert Glante">
för PSE-gruppen. - (DE) Herr talman, kommissionsledamot Barrot, mina damer och herrar! Det är verkligen frustrerande att se hur illa ställt det har blivit till följd av förseningen i Galileoprogrammet. Det är obestridligen ett ambitiöst företag att genomföra ett offentlig-privat partnerskapsprojekt på EU-nivå för första gången. De små och medelstora företag som deltog i den utfrågning som genomfördes i samband med grönboken väntar emellertid på klartecken för att planera, producera och marknadsföra sina tillämpningar, så att de arbetstillfällen som de alla räknar med att kunna skapa verkligen kan förverkligas.
<P>
Näringslivet förväntar sig att vi ska hålla det fritt från politisk inblandning. ”Affärer skapar fler affärer”, är ett välkänt ordspråk. Allt som oftast får jag emellertid, även om jag personligen alltid är mycket företagsvänlig, känslan av att näringslivet hemfaller till vädjanden om politisk hjälp så fort det stöter på svårigheter, och drar sig för att ta risker.
<P>
En rättvis uppdelning av investeringar, risker och vinster är av största vikt för den offentlig-privat partnerskapsmodellen. Förslaget i yttrandet från utskottet för industrifrågor, forskning och energi om att medel ska hållas i reserv för tillsynsmyndigheten i första instansen var avsett som en påminnelse till samtliga parter om att gå framåt och ta igen den förlorade tiden. Vi vet mycket väl att detta är att leta efter falska syndabockar, för att citera ett gammalt ordspråk, men vi har tyvärr inga andra hjälpmedel för att utöva påtryckningar.
<P>
Vi är fortfarande optimistiska, och vår socialdemokratiska grupp i Europaparlamentet fortsätter också att stödja projektet, men vårt tålamod är inte outtömligt. Jag hoppas att de tidsgränser och tidsfrister som har fastställts nu kommer att bidra till att sammanföra deltagarna och det nödvändiga konsortiet. För att avsluta med ett annat ordspråk, så betyder handling mer än ord. Nu är det alltså dags att handla.
<SPEAKER ID="396" NAME="Fiona Hall">
för ALDE-gruppen. - (EN) Herr talman, herr kommissionsledamot! Jag välkomnar detta tillfälle att diskutera Galileo, men det ger mig en underlig känsla av att uppleva en tidsförskjutning.
<P>
Det var sju månader sedan vi senast hade en plenardebatt om detta ämne, och det är mycket oroande att det inte har gjorts några framsteg sedan dess. Vid det tillfället, i september, uttryckte jag, liksom andra ledamöter, oro över den kraftigt stigande kostnaden för projektet. Vi måste vara helt uppriktiga: inga tabun, som kommissionsledamoten sa. Galileo har potential att bli ett mycket betydelsefullt europeiskt projekt, men tekniken utvecklas snabbt. Den stora förseningen skulle kunna innebära att vi kommer till en punkt när det helt enkelt inte är någon idé att göra något mer. Galileo är beroende av intäkter, och om projektet inte tillför något mervärde kommer ingen att betala för att använda sig av det.
<P>
Jag lyssnade med stort intresse till kommissionsledamot Jacques Barrot. Något som i alla fall verkar ha förändrats till sist är rådets och kommissionens villighet att vidta bestämda åtgärder. Jag välkomnar verkligen tidsfristen den 10 maj och yrkandet på att väsentliga framsteg ska ha gjorts till dess i fråga om villkoren. Jag välkomnar också åtagandet att undersöka alternativ för tillhandahållande av projektet, men risken för en interimistisk lösning som är beroende av statskassan oroar mig.
<P>
Slutligen har kommissionen sagt att man kan bli tvungen att omvärdera vissa grundläggande aspekter av tidigare antaganden och tillvägagångssätt. Jag vill fråga kommissionsledamoten om han i efterhand medger att det var ett misstag att gå med på sammanslagningen av de två konsortierna i juli 2005? Enligt min uppfattning var det vid detta tillfälle som kommissionen tappade allt inflytande. Håller han nu med om att konkurrensens drivkraft och det faktum att det finns alternativ är de faktorer som bidrar bäst till att hålla ett offentlig-privat partnerskap inom tidsramen och budgeten?
<SPEAKER ID="397" NAME="David Hammerstein Mintz">
för Verts/ALE-gruppen. - (ES) Herr talman! I sin budgetram gör EU en betydande insats för att lansera Galileoprogrammet. Vi är nu skyldiga att se till att EU:s pengar används och hanteras på lämpligt sätt.
<P>
Om programmets privata partner inte uppfyller sina skyldigheter måste de omedelbart bytas ut. Vi förlitar oss på att Galileosystemet kommer att kunna tas i drift så snart som möjligt och att det kommer att bli en nyckelfaktor för att underlätta för transporten och förbättra övervakningen av våra miljöproblem, som klimatförändringen.
<P>
Vi skulle vilja att Galileoprojektet även blir förenligt och driftskompatibelt med de konventionella navigationssystemen som GSM och andra. Det är viktigt att det blir möjligt att ansluta systemen sinsemellan och att de kompletterar varandra. Tillsammans med det amerikanska GPS och det ryska Glonass måste de bidra till att förbättra vårt navigationssystem.
<P>
Samtidigt måste vi fortsätta att övervaka programmet för att försäkra oss om att Galileos tillämpningar respekterar de allra strängaste etiska och människorättsliga normer.
<P>
Nu frågar vi oss emellertid om Galileo bara är en illustration eller om det kommer att bli verklighet. Jag undrar om kommissionen har tillräcklig ledningskapacitet för de omständigheter och utmaningar som Galileo innebär. EU:s prestige står på spel.
<SPEAKER ID="398" NAME="Gerard Batten">
för IND/DEM-gruppen. - (EN) Herr talman! Det finns ett alldeles utmärkt, befintligt satellitbaserat system tillgängligt för EU:s medborgare att använda. Men vi vet alla att Galileo egentligen handlar om att utvidga Europeiska unionens makt och herravälde och att det i slutändan är tänkt att användas i militärt syfte av EU:s tänkta militära styrkor.
<P>
Samtidigt har man stött på stora problem i fråga om finansieringsplanerna för detta storslagna projekt, som kommer att gå på flera miljarder euro. Den brittiska regeringen, som alltid har öga för möjligheter till extra beskattning, planerar att använda det för att genomföra vägtullsystem, så att de brittiska medborgarna ska kunna hjälpa till att betala för att debiteras för förmånen att få köra på sina egna vägar.
<P>
Galileo har alla förutsättningar att bli en Airbus i rymden, och, som Galileo Galilei påpekade, allt som skickas upp måste komma ned igen. I det här fallet skulle det vara mycket bättre om det inte skickades upp någonting över huvud taget.
<SPEAKER ID="399" NAME="Józef Pinior" AFFILIATION="PSE">
(PL) Herr talman! Satellitnavigationssystemet Galileo kommer att befästa EU:s plats i den globala civilisationen under det närmaste århundradet. Enskilda företags och länders själviska intressen kommer inte att lyckas undergräva hela EU:s berättigade intresse i detta. Parlamentet är oroat över förseningarna i genomförandet av Galileoprojektet och kräver att kommissionen lägger fram en plan för att garantera att EU:s eget satellitsystem verkligen kommer att kunna lanseras. Parlamentet måste stödja kommissionen i satsningen för att se till att Galileo byggs på annat sätt av en annan grupp av entreprenörer än det konsortium som bildades 2005. Vi måste komma ihåg att Europa kan tas över av det ryska Glonass- eller det kinesiska Beidousystemet. Galileosystemet kommer att garantera EU:s framtida plats i civilisationen.
<SPEAKER ID="400" NAME="Jacques Barrot" AFFILIATION=" kommissionens vice ordförande" LANGUAGE="FR">
Herr talman! Först och främst vill jag tacka Etelka Barsi-Pataky för hennes stöd till detta program, samtidigt som hon är mycket vaksam, eftersom hon alltid har ställt rätt frågor om det.
<P>
Jag vill uttrycka mig mycket tydligt inför parlamentet. Fru Hall, jag anser inte att problemet beror på att det endast finns ett konsortium. Det verkliga problemet är att Galileoprogrammet lanserades med ett offentlig-privat partnerskap som kanske inte fungerade så väl som det kunde ha gjort. Det offentlig-privata partnerskapet bygger fortfarande på en mycket exakt affärsplan, och jag kan tillägga att man i Förenta staterna nådde oberoende i rymden med hjälp av arméns militära budget, vilket senare gav NASA möjlighet att utveckla sina tjänster.
<P>
Därför anser jag att vi måste ställa oss de väsentliga frågorna nu. Måste det offentlig-privata partnerskapet - även om vi behåller det - ha exakt samma dimension? Det är problemet. Uppriktigt sagt anser jag inte att frågan om huruvida det finns ett eller två konsortier verkligen är problemet. Det verkliga problemet nu är att veta om Galileos tillämpningar ger ett sådant mervärde att ett EU-åtagande på den planerade nivån verkligen är motiverat.
<P>
Jag hörde även att Galileo kan vara oanvändbart. Vi måste bestämma oss för om vi vill att EU inte bara ska nå oberoende i rymden, utan även en hel rad framsteg i vardagen till alla medborgares nytta. Galileo är inte bara ett prestigefyllt program, utan det är ett program som i grund och botten är avsett att tillgodose behov, och jag har goda förutsättningar att veta hur stor nytta vi skulle kunna ha av Galileoprogrammet på transportområdet.
<P>
Herr talman! Jag har lovat att regelbundet informera parlamentet om hur våra överläggningar fortskrider. Jag måste säga er att jag personligen har tagit denna fråga på mycket stort allvar, och jag vill verkligen ta en mycket noggrann titt på saker och ting för att vara säker på att vi, om vi måste göra smärre ändringar av det scenario som vi tänkte oss från början, kan vara säkra på att det verkligen kommer att lyckas. Norbert Glante talade särskilt om den nytta som medborgarna kan ha av Galileo, vilket även gäller små och medelstora företag, som Galileo kan erbjuda nya möjligheter. Ni har rätt, detta är verkligen hjärtpunkten. Vi måste veta vilket slags mervärde som Galileo kommer att ge och vad alla de tillämpningar som kommer att bli möjliga att genomföra består av.
<P>
Vi håller på att undersöka allt detta mycket noggrant. Det är allt jag kan säga här i kväll, men jag kommer att stå till parlamentets förfogande även i fortsättningen för att tala om detta fascinerande, men svåra ämne.
<SPEAKER ID="401" NAME="Talmannen">
Jag har mottagit ett resolutionsförslag, som ingivits i enlighet med artikel 103.2 i arbetsordningen.
<P>
Debatten är härmed avslutad.
<P>
Omröstningen kommer att äga rum på torsdag kl. 12.00.
