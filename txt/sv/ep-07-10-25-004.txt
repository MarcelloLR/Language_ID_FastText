<CHAPTER ID="004">
Meddelande från ordförandeskapet
<SPEAKER ID="041" NAME="Talmannen">
Mina damer och herrar! Talmanskonferensen har enhälligt fattat följande beslut som jag härmed meddelar er genom att i främsta rummet rikta mig till rådet.
<P>
Under överläggningarna om kommissionens förslag till ändring av förordningen om finansiering av europeiska politiska partier beslutade Ständiga representanternas kommitté (Coreper) i går att dela upp kommissionens förslag i två delar och besluta om de nödvändiga ändringarna till budgetförordningen i en separat rättsakt, utgående från den rättsliga grund som gäller för ändringar till budgetförordningen.
<P>
Detta skulle innebära att parlamentet inte skulle få vara med om att besluta om viktiga aspekter i detta lagstiftningsförfarande. I strid med sin egen övertygelse skulle kommissionen bli tvungen att lägga fram ett nytt förslag, varvid revisionsrätten också måste och bör rådfrågas.
<P>
Europaparlamentet uppmanar rådet att ännu en gång se över detta beslut. De ändringar som kommissionen lagt fram till partiförordningen är nödvändiga för att råda bot på de praktiska svårigheterna vid tillämpningen av förordningen. Ändringarna skulle också bidra till att man även i fortsättningen kunde främja utvecklingen av politiska stiftelser på europeisk nivå, som lämnar ett viktigt bidrag till den politiska offentligheten. Dessutom är det viktigt att den föreslagna förordningen träder i kraft snarast.
<P>
Utskottet för konstitutionella frågor antog den 22 oktober ett betänkande där det förklarar att det är villigt att kompromissa med rådet, så att den föreslagna förordningen kan godkännas så snabbt som möjligt.
<P>
Den uppdelning av rättsakten som Coreper föreslår innebär ett avvisande av dessa ansträngningar. Detta är rättsligt sett inte nödvändigt, leder till att kommissionens initiativrätt ifrågasätts och att parlamentets rättigheter minskas och kan leda till att förordningen försenas avsevärt.
<P>
På talmanskonferensens vägnar uppmanar jag rådet att på ministernivå rätta till Corepers beslut.
<P>
Ledamöter har bett att få yttra sig, men det kommer inte att följa någon debatt.
<SPEAKER ID="042" NAME="Jo Leinen  " AFFILIATION="PSE">
ordförande för utskottet för konstitutionella frågor. - (DE) Herr talman! Jag är ytterst tacksam för ert uttalande, och tackar även talmanskonferensen. Det är en allvarlig fråga när Europaparlamentet - folkets församling på EU-nivå - utestängs från lagstiftningsprocessen om en förordning om europeiska politiska partier. Detta är verkligen en fråga som berör oss alla här i parlamentet, oavsett partianknytning. Det är otänkbart att byråkratierna i några finansministerier och deras regeringar ska besluta om den här frågan i stället för folkets representativa församling i EU. Vi kan inte finna oss i detta! När det gäller budgeten för 2008 vill jag påpeka att de nationella regeringarna har önskningar som de endast kan infria tillsammans med oss. När parlamentet behandlar budgeten för 2008 bör vi ha gårdagens beslut i rådet om denna förordning om europeiska partier i åtanke. Tack för ert uttalande. Vi har inte sett slutet på denna fråga än.
<SPEAKER ID="043" NAME="Margot Wallström">
kommissionens vice ordförande. - (EN) Herr talman! Som kammaren måste ha förstått av det ni sa beslutade Coreper att dela upp kommissionens förslag i två rättsliga instrument: en förordning enligt artikel 199, för vilken medbeslutandeförfarandet är tillämpligt, för att täcka politiska stiftelser och kampanjer, och en annan förordning enligt artikel 279 vilket innebär enkelt samråd med parlamentet och revisionsrätten för att täcka de finansiella undantagen.
<P>
Kommissionen motsatte sig denna uppdelning av sitt förslag av goda rättsliga skäl, men även av politiska skäl. Genom beslutet får man en osäkerhet när det gäller valet av tidpunkt när vi vill att förslaget ska träda i kraft före årsslutet så att grunderna kan tillämpas fullt ut före 2009. Det var själva idén bakom förslaget. Vi anser också att hela förslaget bör godkännas genom medbeslutandeförfarandet, enligt artikel 199 i EG-fördraget. Vi beklagar därför att Coreper beslutade, mot kommissionens vilja, att minska parlamentets roll i en fråga som intimt hör samman med parlamentets verksamhet, dvs. finansieringen av de politiska partierna.
<P>
Bara 36 timmar efter det att utskottet för konstitutionella frågor med mycket stor majoritet hade godkänt kommissionens förslag beslutade Coreper att följa en väg som avvek från den som kommissionen och parlamentet hade valt.
<P>
Jag hoppas dock att vårt mål fortfarande är detsamma, dvs. godkännande av innehållet i vårt förslag före slutet av detta år.
<P>
(Applåder)
