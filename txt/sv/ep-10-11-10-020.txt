<CHAPTER ID="020">
Ändring av rådets förordning (EG) nr 539/2001 om fastställande av förteckningen över tredje länder vars medborgare är skyldiga att inneha visering när de passerar de yttre gränserna och av förteckningen över de tredje länder vars medborgare är undantagna från detta krav (debatt)
<SPEAKER ID="243" NAME="Talmannen">
Nästa punkt är ett betänkande av Agustín Díaz de Mera García Consuegra, för utskottet för medborgerliga fri- och rättigheter och inrikes frågor, om förslaget till förordning om Europaparlamentets och rådets förordning (EG) nr 539/2001 om fastställande av förteckningen över tredjeländer vars medborgare är skyldiga att inneha visering när de passerar de yttre gränserna och av förteckningen över de tredjeländer vars medborgare är undantagna från detta krav - C7-0162/2010 - 2010/0192 (COD)).
<SPEAKER ID="244" NAME="Agustín Díaz de Mera García Consuegra" LANGUAGE="ES">
Herr kommissionsledamot! Jag vill också skicka en hälsning till ditt utmärkta arbetslag. Mina damer och herrar! I förordning (EG) nr 539/2001 förtecknas de tredjeländer vars medborgare är skyldiga att inneha visering när de passerar EU:s yttre gränser och de tredjeländer vars medborgare är undantagna från detta krav.
<P>
Det förslag om att ändra förordning (EG) nr 539/2001 som vi diskuterar i dag handlar om tre saker: överföring av Taiwan till den positiva förteckningen, överföring av andra tredjeländer eller territorier - Trinidad och Tobago, Saint Lucia, Saint Vincent och Grenadinerna, Belize, Dominica, Grenada, Marshallöarna, Mikronesien och Palau - till den positiva förteckningen samt situationen i Nordmarianerna.
<P>
Situationen i Nordmarianerna medför inga problem eftersom dess invånare som ni vet är amerikanska medborgare.
<P>
När det gäller önskemålen om att överföra de tredjeländer som jag räknade upp tycker kommissionen inte att det finns någon anledning att ta bort kravet på visering, och inte vi heller.
<P>
När det gäller Taiwan har denna asiatiska ö upplevt en berömvärd demokratisk, social och ekonomisk utveckling. De demokratiska institutionerna har varit fast förankrade sedan 1996, då det första direkta presidentvalet hölls. Presidenten är regeringschef och väljs av det taiwanesiska folket genom allmänna val för en period om fyra år. Den lagstiftande makten på Taiwan utövas för närvarande av den lagstiftande yuan, som består av 113 lagstiftare.
<P>
Medelinkomsten i Taiwan är en av de högsta i hela världen (30 100 US-dollar), och arbetslösheten uppgick i juli 2010 till 5,2 procent och är därmed mycket lägre än EU-genomsnittet, som under samma månad uppgick till 10,1 procent. Under det första kvartalet 2010 uppgick den ekonomiska tillväxten till 13,27 procent, medan handelsbalansen uppvisade ett överskott på 12,1 miljarder US-dollar under det första halvåret samma år. Enligt Internationella valutafondens statistik från 2009 är Taiwan det 25:e rikaste landet i världen, med en BNP på 379 miljarder US-dollar. Det bör påpekas att Taiwan år 1950 var fattigare än Ghana, Uganda och Demokratiska republiken Kongo. Fram till 1960 var landet mer beroende av att exportera basprodukter än länder som Kenya, Sydafrika och Libanon. I dag utgörs mer än 97 procent av Taiwans export av produkter som tillverkats i landet.
<P>
Allt detta har inneburit att Taiwans nettomigration ligger på bara 0,15 procent. Därför förefaller det högst osannolikt att vi kommer att ta emot irreguljära invandrare från Taiwan. Enligt uppgifter från kommissionen påträffades under perioden 2006-2008 endast 45 irreguljära invandrare från Taiwan på EU:s territorium.
<P>
När det gäller säkerhetsnivån på resehandlingarna vill jag påpeka att de taiwanesiska elektroniska passen uppfyller alla de krav som föreskrivits av Internationella civila luftfartsorganisationen för att förhindra förfalskningar.
<P>
Situationen för de utlandsboende personer som inte har någon registrerad fast bostad i Taiwan bör ses över noggrant, för även om de har pass som har utfärdats av myndigheterna behöver de ett förhandstillstånd för att resa in i Taiwan. Därför är det logiskt att EU tillämpar ett liknande förhållningssätt gentemot dessa personer, vilket jag föreslår i mitt betänkande.
<P>
För närvarande kräver Taiwan inte viseringar från majoriteten av medlemsstaterna, med undantag av Cypern, Rumänien och Bulgarien. De taiwanesiska myndigheterna har dock lovat att formellt avskaffa viseringskraven för de berörda länderna den 11 november 2010, det vill säga i morgon. Detta är ett formellt åtagande som rådets ordförandeskap, Europeiska kommissionen och parlamentet har informerats om, tillsammans med de ständiga representationerna i de berörda länderna.
<P>
Av detta skäl, herr talman, och av andra skäl som jag kommer att nämna i mitt andra anförande, är det värt att vi beviljar undantaget från viseringskravet för Taiwan, vilket Storbritannien och Irland gjorde förra året.
<SPEAKER ID="245" NAME="Andrey Kovatchev" LANGUAGE="EN">
Herr talman! Jag välkomnar Agustín Díaz de Mera García Consuegras betänkande. Efter årtionden av spänningar är det politiska klimatet mellan den nuvarande taiwanesiska regeringen och Folkrepubliken Kina positivt. Det har upprättats nya direktförbindelser med flyg mellan de två länderna, och ett ramavtal om ekonomiskt samarbete har redan trätt i kraft.
<P>
Förbindelserna mellan Taiwan och EU har också utvecklats positivt: handelsomsättningen, det akademiska utbytet och kontakterna inom näringslivet uppvisar höga siffror. Utbildningsväsendet, de demokratiska styrelseformerna och inkomsterna i Taiwan befinner sig på samma nivå som i Japan och Sydkorea. På grundval av denna och andra positiva trender stöder utskottet för utrikesfrågor Agustín Díaz de Mera García Consuegras betänkande till förmån för ett avskaffande av viseringskravet för Taiwan. Som det står i betänkandet förväntar vi oss att Taiwan innan åtgärderna träder i kraft även kommer att avskaffa viseringskravet för alla 27 medlemsstater. Det bör erinras om att territoriets status enligt den allmänna folkrätten rubbas vare sig av viseringsregler eller konsulära eller privaträttsliga ordningar.
<SPEAKER ID="246" NAME="Cecilia Malmström" LANGUAGE="EN">
Herr talman! Förslaget att överföra Taiwan till den positiva viseringsförteckningen antogs av kommissionen den 5 juli i år. Taiwan är som vi alla vet en väl utvecklad och stabil demokrati. Landet uppfyller alla nödvändiga tekniska krav.
<P>
Förslaget är ett resultat av en regelbunden översyn av viseringsförteckningen och grundar sig på förslag från medlemsstaterna. Kommissionen bedömer en rad olika villkor: olaglig migration, allmän ordning, allmän säkerhet, ömsesidighet, regional sammanhållning och EU:s yttre förbindelser.
<P>
Vi behöver förstärka den regionala sammanhållningen i Sydostasien. Andra tredjeländer med en liknande utvecklingsnivå, såsom Hongkong, Macao, Japan, Sydkorea och Singapore, har redan viseringsfrihet. Dessutom har man onekligen satt i gång en process när det gäller förbindelserna mellan Taiwan och Folkrepubliken Kina, vilket också bevisas av upprättandet av direkta flygförbindelser och ingåendet av ett ramavtal om ekonomiskt samarbete.
<P>
Som föredraganden och Andrey Kovatchev påpekade har Storbritannien, Irland, Nya Zeeland och Sydkorea redan beviljat viseringsfritt resande för taiwanesiska medborgare, och Kanada är för närvarande i färd med att undanta Taiwan från viseringskrav.
<P>
Varje viseringsundantag som beviljas för medborgarna i Taiwan bör naturligtvis återgäldas. Taiwan har successivt avskaffat viseringskraven för medborgarna i en stor majoritet av EU:s medlemsstater, och har åtagit sig att bevilja fullständig viseringsfrihet för alla EU-medborgare. Rumänska, bulgariska och cypriotiska medborgare kommer att kunna resa till Taiwan utan visum från och med den 11 november - vilket är i morgon, så ni kan boka era biljetter!
<P>
Dessutom kommer Taiwan att förlänga den period som EU-medborgare får stanna i Taiwan till 90 dagar i samband med ikraftträdandet av EU:s viseringsundantag. Förslaget omfattar även en strykning av Nordmarianerna från den negativa listan, eftersom detta territorium utgör en del av Förenta staterna.
<P>
Viseringsfrihet och förenklade viseringsförfaranden är ett bra sätt att föra människor närmare varandra: studenter, forskare, vanliga människor, människor inom näringslivet, forskare och andra. Detta är ett mycket viktigt beslut som vi är på väg att ta. Som ni vet är detta formellt sett medbeslutande, men det gläder mig att kunna meddela att rådets medlemmar redan har uttryckt ett mycket brett stöd för beslutet. Såvitt jag förstår, och tack vare det arbete som utförts av föredraganden Agustín Díaz de Mera García Consuegra och skuggföredragandena, finns det också ett mycket starkt stöd i parlamentet, så jag hoppas att det blir en bra omröstning i morgon.
<P>
Det fanns bara ett ändringsförslag till kommissionens förslag, och detta ändringsförslag, som lades fram både för rådet och parlamentet, syftar till att undanta de 60 000 så kallade utlandsboende taiwanesiska medborgarna. Föredraganden och medlemsstaterna i rådet ansåg att dessa personer behöver ett förhandstillstånd från Taiwan för att kunna resa in i sitt eget land. Därför är det logiskt och rimligt att EU undantar denna kategori från viseringsfriheten. Kommissionen godtar detta ändringsförslag.
<P>
Jag vill tacka föredraganden och skuggföredragandena för deras utmärkta stöd och samarbete i denna fråga. Jag är säker på att det fullständiga ömsesidiga viseringsundantaget kommer att innebära ett uppsving för de mycket goda förbindelserna mellan EU och Taiwan inom olika sektorer, såsom turism och handel, och gynna alla parter.
<SPEAKER ID="247" NAME="Georgios Papanikolaou" LANGUAGE="EL">
Herr talman! Till att börja med vill jag också passa på att gratulera föredraganden och alla mina kolleger som arbetat med detta betänkande. De har verkligen gjort ett storartat arbete.
<P>
Undantaget från viseringskraven för taiwanesiska medborgare är naturligtvis ett steg i rätt riktning. För det första är det positivt att vi har övervunnit det rättsliga hinder som utgörs av att inte alla medlemsstater erkänner Taiwan. För det andra innebär detta att medborgarna i EU:s medlemsstater, på grundval av - en aspekt av - ömsesidigt erkännande, i framtiden inte kommer att behöva inneha visering när de reser in till Taiwan, med andra ord är detta samma sak som det vi gör för de 27 medlemsstaterna, och för det tredje har all negativ inverkan på förbindelserna mellan EU och Kina kunnat undvikas.
<P>
Här vill jag, om jag får, göra en mer allmän kommentar: vi har alla nyligen bevittnat terrorhandlingar, med bombpaket som skickas från Grekland till ambassader i olika städer i EU och från Jemen till olika medlemsstater. Naturligtvis kände vi alla att vår säkerhet hotades överallt på alla sätt.
<P>
Så när våra medborgare i Europa får veta att EU gör det lättare för medborgarna från tredjeländer, såsom Taiwan och andra länder vi nyligen har godkänt, att komma in i EU, är det inte konstigt att de undrar om det innebär en större risk för deras säkerhet.
<P>
Därför måste vårt svar på detta vara att vi när vi fattar ett beslut som detta redan har bedömt alla dessa parametrar. Vi vet mycket väl att vi har mekanismer för att hantera eventuella problem och skydda våra medborgare. Det är just därför vi har fattat detta beslut. Vi har system för utbyte av information och resurser för att hantera eventuella problem.
<P>
Jag vill därför avsluta med att säga att vi är glada att vi har fattat detta beslut och att vi under inga omständigheter har äventyrat säkerheten för våra medborgare i EU.
<SPEAKER ID="248" NAME="Tanja Fajon" LANGUAGE="SL">
Jag vill först av allt tacka föredraganden för hans utmärkta arbete. Taiwan kan betraktas som en framgångssaga. Jag har just återvänt från ett besök på denna ö som redan har ingått flera samarbetsavtal med EU. EU-27 är den största investeraren i Taiwans snabbt växande ekonomi - i år beräknas den ekonomiska tillväxten uppgå till närmare nio procent, och arbetslösheten är lägre än sex procent.
<P>
Undantaget från viseringskravet för Taiwan kommer att stärka de ekonomiska och politiska förbindelserna med EU, öka investeringarna och möjliggöra rörlighet för särskilt ungdomar och studenter. Som vi har hört är Kina fortfarande det största hotet mot Taiwan, men de senaste åren har förbindelserna med Kina tinat upp, särskilt på det ekonomiska området. Internationellt sett är Taiwan inte allmänt erkänt som ett land. Det har inte ens erkänts av EU, även om medborgare från 24 EU-medlemsstater redan i dag har möjlighet att resa till denna ö utan visum, och inom en snar framtid kommer Taiwan att undanta viseringskravet även för Bulgarien, Rumänien och Cypern.
<P>
Den taiwanesiska regeringen har vidtagit en rad viktiga åtgärder för passäkerhet, vilket vi själva kunde se när vi besökte den myndighet som utfärdar dokument. Myndigheterna har inga problem med olaglig invandring eller olaglig handel med människor eller varor. Det finns ingen organiserad brottslighet i städerna, och folk är i allmänhet nöjda med sina liv.
<P>
Under det senaste året har EU avskaffat viseringskraven för fem länder på västra Balkan. På måndag denna vecka antog ministrarna ett viktigt beslut för Albanien samt Bosnien och Hercegovina. Detta är ett mycket viktigt budskap till de länder som knackar på EU:s dörr om att de har en tydlig europeisk framtid. Friheten att resa är en grundläggande mänsklig rättighet, och jag är övertygad om att det är den enda rätta vägen att gå eftersom Taiwan inte utgör något hot mot EU. Därför uppmanar jag er, mina damer och herrar, att i morgon ge ert starka stöd till viseringsundantaget och göra det möjligt för det taiwanesiska folket att resa fritt.
<SPEAKER ID="249" NAME="Cecilia Wikström">
för ALDE-gruppen. - Herr talman! Vi har idag en förteckning över de tredjeländer vars medborgare är skyldiga att inneha visering när de passerar våra yttre gränser. Det finns ytterligare en lista för de medborgare som är undantagna detta krav. De här listorna måste givetvis regelbundet ses över och justeras beroende på läget i respektive land. Vi har tidigare i höst slopat viseringskravet för invånarna i Albanien och Bosnien Hercegovina. Vi kommer så småningom att rösta om att slopa viseringskravet även för Taiwan, ett land som har genomgått en genomgripande process på demokratiseringsområdet. Institutionella reformer, ett dynamiskt civilsamhälle och förstärkt respekt för medborgerliga fri- och rättigheter har lett till ökad stabilitet, också politiskt, i Taiwan. Dessutom kräver vi ju inget viseringskrav för andra länder i regionen så det här är också ett led i att skapa större regional samstämdhet. Taiwan utgör inte på något sätt något hot mot EU och avskaffandet av viseringskravet kommer att gagna handelsförbindelserna med EU och även gynna ett närmare samarbete kring kultur och forskning, viktiga områden för oss alla.
<P>
Under många år har politiker från Taiwan haft svårt att resa till Europa, t.o.m. som privatpersoner eftersom man i Europas länder varit rädda att stöta sig med Kina eller hamna i politisk konflikt med detta land. Idag ser det annorlunda ut och jag hoppas att det avtal vi är på väg att sluta ska underlätta och förbättra de politiska kontakterna mellan oss politiker här i EU och Taiwan, och också leda till ett fördjupat samarbete för Taiwan i det internationella samfundet, på olika plan. Men det är också en ideologisk vinst vi står inför.
<P>
Europa står för öppenhet, för välkomnande och för inkluderande. Det ömsesidiga förtroendet är att hålla dörrarna öppna mellan våra länder och det kommer att leda till lönsamhet och samarbete och framför allt ett trevligare klimat länder emellan. Det är någonting jag välkomnar av hela mitt hjärta så här inför denna viktiga omröstning som vi alldeles snart ska genomföra här i Europaparlamentet.
<SPEAKER ID="250" NAME="Charles Tannock">
för ECR-gruppen. - (EN) Herr talman! Kommissionsledamot Cecilia Malmström var ju själv en god vän till Taiwan när hon var parlamentsledamot. Jag är nu ordförande i den taiwanesiska vängruppen här i parlamentet. Det gläder mig naturligtvis på gruppens vägnar att kunna välkomna det faktum att de taiwanesiska medborgarna snart kommer att kunna resa in i Schengenområdet utan att behöva visering - vilket på EU-jargong även kallas förenklat viseringsförfarande för Taiwan.
<P>
Mitt eget hemland Storbritannien samt Irland - som båda naturligtvis är utanför Schengenområdet - avskaffade viseringskravet för taiwanesiska medborgare för ett och ett halvt år sedan. Jag kan lugnt säga att vår erfarenhet i Storbritannien, särskilt när det gäller att främja turism och resor av affärsmän med ärligt uppsåt, helt och hållet tyder på att detta var ett bra beslut.
<P>
Taiwan är en blomstrande, välmående och modern demokrati som delar våra värderingar om att stödja mänskliga rättigheter, fred, säkerhet och välstånd i regionen. Vi kan bara gynnas av att underlätta närmare affärsförbindelser med Taiwan, vars ekonomi har börjat växa igen och blir allt starkare, och som i allt högre grad blir en språngbräda för europeiska investeringar i Kina. Europa håller naturligtvis också snabbt på att komma ikapp Amerika som favoritdestination för taiwanesiska studenter och utexaminerade som vill forska. Återigen är fördelarna med dessa utbyten betydande på alla tänkbara sätt. Detta är ett viktigt tecken på vårt stöd och vår solidaritet med Taiwan, som under president Ma Ying-Jeous inspirerade ledarskap har sökt pragmatiska lösningar på den internationella isolering som Folkrepubliken Kina har påtvingat landet.
<SPEAKER ID="251" NAME="Mario Borghezio">
för EFD-gruppen. - (IT) Herr talman, mina damer och herrar! Först vill jag uttrycka mitt uppriktiga och allvarliga tack till föredraganden, som har använt sin kompetens och stringens till att övertyga medlemsstaterna om att fri rörlighet för taiwanesiska medborgare och avskaffande av viseringskraven inte kommer att orsaka problem för EU.
<P>
Det senaste arbetet i fråga om Bosnien och Hercegovina och Albanien har inte varit särskilt övertygande. Nu talas det till och med om att avskaffa viseringskraven för Turkiet. I dessa situationer är jag inte övertygad om att kommissionen och parlamentet har gjort ett bra jobb när det gäller att garantera säkerheten för EU:s medborgare. Därför välkomnar jag betänkandet och omröstningen i Europaparlamentet - som säkert kommer att bli positiv - desto mer.
<P>
Historien är inte obeständig. Människor i en viss ålder kommer ihåg vad det som en gång kallades det nationalistiska Kina representerade i decennier: det var en fana för friheten. Västvärlden får inte glömma vilka som försvarade principerna om frihet när de hotades på annat håll. När det gäller mänskliga rättigheter tror jag dock fortfarande att en grundläggande skillnad måste göras.
<P>
Kineserna i Taiwan är därför också välkomna i min hemregion Padanien. Förekomsten av sådana viktiga och duktiga personer i regionen utgör redan många exempel på taiwanesernas förmåga att integreras i vårt samhälle. Till skillnad från andra länder har Taiwan också den goda egenskapen att inte exportera sociopolitiska budskap mot principerna om frihet, skydd av mänskliga rättigheter och respekt för etniska och religiösa minoriteter till EU tillsammans med sina varor. Medborgarna i Taiwan är därför välkomna i EU och Padanien.
<SPEAKER ID="252" NAME="Béla Kovács" AFFILIATION="NI">
(HU) Tack för att jag fick ordet, herr talman. Mina damer och herrar! Det är uppenbart att viseringssystemet är ett effektivt medel för att framgångsrikt förhindra olaglig inresa till eller olaglig vistelse i EU:s medlemsstater. När vi bestämmer vilka tredjelandsmedborgare som bör omfattas av viseringskrav måste situationen i varje land bedömas var för sig, med hänsyn till olaglig invandring, allmän ordning och säkerhet, EU:s yttre förbindelser, regional sammanhållning och naturligtvis principen om ömsesidighet.
<P>
Bedömningsmekanismen måste fungera på ett sådant sätt att man kan garantera att viseringskraven omedelbart återinförs för alla länder som backar från de ovannämnda kriterierna eller inför viseringskrav för medborgare i en eller flera medlemsstater. Tyvärr har de praktiska erfarenheterna visat att medlemsstaterna själva alltid måste ta itu med konsekvenserna av att avskaffa viseringsrestriktioner när det gäller invandring och säkerhet. Enligt min uppfattning är detta en fråga om säkerhetspolitik och inte någon form av gåva som man bara kan överlämna till kandidatländerna. Det är just av denna anledning som jag anser att säkerhetsgarantier bör begäras från alla länder innan man godkänner att deras medborgare får resa in i EU utan visum.
<SPEAKER ID="253" NAME="Kinga Göncz" AFFILIATION="S&amp;D">
(HU) Även jag vill välkomna att frågan om undantag från viseringskravet för Taiwan har placerats på parlamentets föredragningslista. Jag anser att vi betalar av våra skulder. Samarbetspartner till EU av lika stor betydelse har redan beviljats undantag från viseringskravet och åtnjuter nu visumfritt resande. Taiwan är EU:s fjärde största handelspartner i Asien, och handeln i andra riktningen är av nästan lika stor betydelse för Taiwan och EU. Vi förväntar oss att ett avskaffande av viseringsrestriktionerna ytterligare kommer att stärka dessa förbindelser som redan är mycket intensiva. Vi vet att vi har nära förbindelser inte bara när det gäller ekonomi och handel, utan också inom områdena forskning, teknisk utveckling, utbildning och kultur, och vi kan förvänta oss att viseringsfriheten kommer att stärka dessa områden.
<P>
Det villkor vi uppgivit, att samtliga 27 medlemsstater i EU ska åtnjuta viseringsundantag, kommer att uppfyllas i år när viseringskraven avskaffas för Cypern, Bulgarien och Rumänien, och jag tror att det är av stor betydelse. Även jag vill understryka att de förändringar som skett i Taiwan under de senaste 50 till 60 åren är mycket viktiga. Taiwan har byggt upp ett demokratiskt institutionellt system och har förvandlats från ett fattigt till ett ekonomiskt starkt land, så det finns ingen anledning att frukta, som många har nämnt, att viseringsundantaget skulle leda till någon form av migrationstryck. Tvärtom borde vi ha positiva förväntningar i detta avseende.
<SPEAKER ID="254" NAME="Laima Liucija Andrikien" AFFILIATION="PPE">
(EN) Herr talman! Jag stöder fullständigt vad som sagts av våra föredragande, Agustín Díaz de Mera García Consuegra och Andrey Kovatchev. Taiwan är ett i-land med höga tekniska och administrativa standarder. Det uppfyller utan tvekan de högsta kraven på säkerhet och trygghet i fråga om kontroll- och tullförfaranden. Jag vill därför uppmana våra kolleger att gå vidare med förslaget om att bevilja Taiwan viseringsundantag, vilket borde ha skett för länge sedan.
<P>
Taiwan är också medlem av Världshandelsorganisationen som ett enda tullområde. Vi bör inte nöja oss med det - vi bör uppmuntra Taiwan att ansluta sig till andra internationella organisationer också, såsom Internationella civila luftfartsorganisationen eller FN:s ramkonvention om klimatförändringar. Taiwan är ett land som förtjänar ett sådant erkännande, för det är en viktig partner för EU i den östasiatiska regionen. Banden kommer att stärkas, till fördel för båda parter.
<P>
Vi måste se fram emot att intensifiera våra förbindelser med Taiwan i framtiden. En möjlig utveckling som vi bör fundera över är att förhandla om en mer omfattande ordning för handeln med Taiwan, särskilt nu när landet har undertecknat den milstolpe som ramavtalet om ekonomiskt samarbete utgör. Om vi går i denna riktning utgör viseringsfriheten en väsentlig del i fördjupandet av förbindelserna mellan EU och Taiwan.
<SPEAKER ID="255" NAME="Ioan Enciu" AFFILIATION="S&amp;D">
(RO) Först och främst vill jag gratulera Agustín Díaz de Mera García Consuegra för det betänkande som han har utarbetat. Jag är säker på att det kommer att antas enhälligt i morgon.
<P>
Men jag skulle vilja tala om hur kommissionen anser att det kommer att stödja principen om ömsesidighet i EU:s förbindelser med tredjeländer. Taiwan kommer att åtnjuta viseringsundantag i hela EU och undanta viseringskravet för Rumänien, Bulgarien och Cypern. Detta är ett positivt steg. Å andra sidan vägrar Förenta staterna, som åtnjuter fullständigt viseringsundantag för hela EU, att bevilja ömsesidighet för Rumänien, Bulgarien, Polen och Cypern. Dessutom har till och med en inreseavgift införts för alla EU-medborgare, vilken egentligen är en dold viseringsavgift.
<P>
Med tanke på principen om ömsesidighet och solidaritet mellan medlemsstaterna måste kommissionen växla från att passivt acceptera ett fullbordat faktum till att spela en aktiv roll i denna process för att införa fullständig ömsesidighet när det gäller viseringsundantag för alla medlemsstater. Så länge förhandlingen om viseringsavtal uteslutande faller under EU:s behörighet och inte medlemsstaternas, måste kommissionen ta till alla möjliga åtgärder för att lösa dessa situationer.
<SPEAKER ID="256" NAME="Marek Henryk Migalski" AFFILIATION="ECR">
(PL) Herr talman, herr kommissionsledamot! Det är tydligt att det råder enighet i parlamentet och att betänkandet faktiskt kommer att antas, troligen i morgon. Betänkandet kanske inte kommer att röstas igenom enhälligt, men det kommer att antas av en överväldigande majoritet av röster och med stöd från alla politiska grupper. Jag vill inte upprepa alla de argument som har förts fram av föredraganden och kommissionsledamoten. Taiwan uppfyller verkligen alla villkor, både ekonomiskt och politiskt, för att samarbetet ska kunna stärkas och för att ett avskaffande av viseringskravet ska kunna vara till hjälp i detta. Jag anser att vi är skyldiga att göra detta, eftersom Taiwan har visat att en liberal demokrati är möjlig överallt, i varje kulturell miljö, och att den förvandling som skett där har varit framgångsrik, och jag tycker att vi borde stödja den.
<P>
Slutligen finns det ett annat skäl, förutom de ekonomiska. Jag tänker på det skäl som Mario Borghezio talade om - det politiska skälet - som jag inte ska förklara nu, men vi förstår alla att det är ett viktigt skäl och att vi bör stödja våra vänner från Taiwan i denna fråga.
<SPEAKER ID="257" NAME="Peter Jahr" AFFILIATION="PPE">
(DE) Herr talman! Taiwan finns med på den positiva listan. Taiwans invånare får med andra ord resa till Europeiska unionen utan visering. Jag är glad för deras skull. Politik är emellertid en fråga om att ge och ta. Jag hade velat att Taiwan i gengäld omedelbart också hade garanterat alla medborgare i EU fri inresa utan visumtvång. Detta har emellertid ännu inte inträffat. Taiwan har endast förklarat sin avsikt att detta ska vara genomfört i slutet av året. Jag hoppas att denna avsiktsförklaring också kommer att följas av handling. För övrigt har jag förtroende för vår föredragande, som har ställt detta i utsikt och jag kommer att rösta för denna motion i dess helhet. Som jag sade, jag hoppas att Taiwan också kommer att lösa problemen, så att alla EU-medborgare också kommer att kunna resa till Taiwan utan att behöva något visum.
<SPEAKER ID="258" NAME="Cecilia Malmström">
ledamot av kommissionen. - (EN) Herr talman! Jag vill än en gång tacka föredraganden och hela parlamentet för deras stöd för förslaget att föra in Taiwan på den positiva listan. Jag kan försäkra de ledamöter som fortfarande hade frågor att kommissionens metoder när den granskar länder - däribland Taiwan - alltid är mycket noggranna och att vi försäkrar oss om att alla kriterier är uppfyllda innan vi lägger fram ett sådant förslag. Som alltid har detta gjorts mycket noggrant.
<P>
Jag vill också bekräfta för den senaste talaren att visumkravet i morgon kommer att hävas för de sista återstående länderna. Från och med i morgon kommer viseringsliberaliseringen att träda i kraft för de återstående länderna, så att full ömsesidighet uppstår. Jag tror att vi efter omröstningen i morgon kommer att vara mycket starka och också kommer att sända ett starkt budskap. Vi kan alla glädja oss och hoppas på ännu starkare förbindelser mellan folken i Taiwan och EU. Stort tack för en mycket bra debatt.
<SPEAKER ID="259" NAME="Agustín Díaz de Mera García Consuegra" LANGUAGE="ES">
Herr talman! Noblesse oblige, jag vill börja med att säga att jag är oändligt tacksam för det stöd som alla mina kolleger i egenskap av företrädare för sina politiska grupper har uttryckt för det betänkande som jag har haft äran att lägga fram för parlamentet. Jag vill även tacka för det stöd ni har gett mig i mitt arbete.
<P>
Det skulle emellertid inte vara rättvist att inte säga att den som har huvudansvaret är kommissionsledamot Cecilia Malmström, vars stöd, energi och fantastiska arbetslag har gjort det möjligt att driva på i denna sak, som jag skulle vilja beskriva som en fråga om rättvisa.
<P>
Det finns inget mer att säga förutom att tillägga att jag också vill lyckönska Taiwans folk, de taiwanesiska myndigheterna och naturligtvis den fantastiska diplomatkår som Taiwan har i världen, särskilt i Bryssel.
<SPEAKER ID="260" NAME="Talmannen">
Debatten är härmed avslutad.
<P>
Omröstningen kommer att äga rum i morgon, torsdagen den 11 november 2010, kl. 12.00.
<P>
Skriftliga uttalanden (artikel 149 i arbetsordningen)
