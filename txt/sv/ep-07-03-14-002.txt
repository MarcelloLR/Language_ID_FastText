<CHAPTER ID="002">
Prickning av en ledamot
<SPEAKER ID="006" NAME="Talmannen">
Jag vill börja med ett tillkännagivande. Parlamentsledamöterna kommer säkert ihåg den broschyr som vår ledamotskollega Maciej Marian Giertych publicerade med Europaparlamentets logotyp, som har framkallat reaktioner världen över. Jag undersökte frågan så snart jag fick höra talas om detta. Den 1 mars fördömde parlamentets presidium enhälligt innehållet i ett visst avsnitt av denna broschyr. Jag har inlett förfarandet enligt artiklarna 9 och 147 i vår arbetsordning. Detta förfarande omfattar tillämpning av påföljder, förutsatt att den berörda ledamoten hörs. Jag försökte omedelbart kontakta Maciej Marian Giertych, men lyckades inte nå honom eftersom det inte fanns någon på hans kontor på flera dagar. Därefter kontaktade vi honom via e-post för att styrka - även för vår egen skull - att vi hade försökt få kontakt med honom. Maciej Marian Giertych har varit borta från Bryssel den senaste veckan så det var först i går som jag kunde ha en diskussion med honom enligt artikel 147 i närvaro av Europaparlamentets generalsekreterare.
<P>
Den andra delen av min underrättelse vidarebefordrades till Maciej Marian Giertych kl. 19.30 i går via flera tekniska kanaler. Jag kommer kortfattat att redogöra för min slutsats inför kammaren. Kl. 8.30 i dag vidarebefordrades denna underrättelse även till parlamentets presidium, till gruppordförandena och de organ där Maciej Marian Giertych är ledamot - dvs. utskottet för utrikesfrågor och delegationen för förbindelserna med Förenta staterna.
<P>
Jag kommer nu att lägga fram den andra delen av innehållet i min skrivelse till Maciej Marian Giertych inför parlamentet, som handlar om gårdagens diskussion med honom:
<P>
”Vid detta tillfälle beklagar jag djupt vad som objektivt sett är ett allvarligt brott mot de grundläggande rättigheterna och, i synnerhet, människans värdighet, som vår institution med kraft ställer sig bakom. Mot denna bakgrund har jag, i enlighet med det förfarande som fastslås i artikel 147, beslutat att ni ska bli föremål för en prickning, vilket är den första åtgärden i den nämnda artikeln. Kammaren kommer, tillsammans med andra relevanta politiska organ i Europaparlamentet, att informeras i vederbörlig ordning när ni har blivit informerad om denna påföljd. Under mitt talmanskap har jag för avsikt att värna om både yttrandefriheten och ledamöternas uppförandekod liksom parlamentets anseende. Som jag uttalade den 13 februari 2007 i mitt installationstal till kammaren är tolerans och respekt för andra viktiga europeiska värderingar som är centrala i mina politiska prioriteringar och som Europaparlamentet känner ett stort engagemang för. Jag är förvissad om att ni förstår att Europaparlamentet, som mår bra av en livlig politisk debatt och oförtröttligt fördömer alla former av främlingsfientlighet, under inga omständigheter får förknippas med de åsikter som framförs i er broschyr.”
<P>
(Applåder)
