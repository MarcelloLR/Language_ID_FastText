<CHAPTER ID="013">
Infrastruktur för rumslig information i Europeiska gemenskapen (INSPIRE) (debatt) 
<SPEAKER ID="065" NAME="Talmannen">
Nästa punkt är ett betänkande av Frieda Brepoels, för Europaparlamentets delegation till förlikningskommittén, om upprättande av en infrastruktur för rumslig information i Europeiska gemenskapen (INSPIRE) (PE-CONS 3685/2006 - -.
<SPEAKER ID="066" NAME="Frieda Brepoels " AFFILIATION="PPE-DE">
föredragande. - (NL) Herr talman, herr kommissionsledamot, mina damer och herrar! Äntligen ska vi få skörda frukterna av över två och ett halvt års oförtröttligt engagemang hos ett stort antal personer, både inom kommissionen och parlamentet, som har haft en stark tilltro till INSPIRE-direktivets betydelse för EU:s miljöpolitik. Jag vet att detta inte är den allra mest intressanta fråga som vi någonsin har diskuterat, och med tanke på att innehållet är så tekniskt väntade sig alla en överenskommelse vid första behandlingen. Då tänkte man dock inte på att vissa medlemsstater var fast beslutna att inte gå med på någon form av harmonisering av den rumsliga informationen om miljön och framför allt var bekymrade över ersättningar och licenser och såg initiativet som ett hot mot de nationella monopolen. Hela fem rådsordförandeskap har haft INSPIRE som en prioritet, men det var det finska ordförandeskapet som under natten den 21 november 2006 lyckade övertyga medlemsstaterna om att inte längre motsätta sig direktivet. Jag vill också rikta ett varmt tack till alla som har medverkat till denna framgång, inte minst kommissionsledamoten och hans personal. De har utfört en stor del av det grundläggande arbetet tillsammans med en internationell expertgrupp som har agerat med stor entusiasm, vilket har gjort att ingen tid har gått förlorad. Jag vill dessutom tacka skuggföredragandena och deras personal, parlamentets rättstjänst, sekretariatet för utskottet för miljö, folkhälsa och livsmedelssäkerhet, förlikningssekretariatet samt rådets ordförandeskap och all dess personal.
<P>
Efter att ha talat om förfarandet ska jag nu övergå till innehållet. Som ni vet är syftet med INSPIRE att upprätta en infrastruktur för rumslig information inom EU som ett hjälpmedel för miljöpolitiken på alla nivåer. Alla kan hålla med om att en god politik måste bygga på tillförlitlig information av hög kvalitet. När politiker utarbetar nya politiska strategier måste man ta hänsyn till att de problem som påverkar dagens livskvalitet hänger samman alltmer och har blivit alltmer komplicerade. I det sjätte miljöprogrammet betonas denna tillförlitliga kunskap och ett välinformerat deltagande från allmänhetens sida. Det direktiv som vi hoppas anta i morgon innehåller dessa mål och medlemsstaterna har nu två år på sig att anpassa sina nationella lagstiftningar och administrativa förfaranden. När nästa val till Europaparlamentet hålls kommer alltså INSPIRE att vara verklighet och kommer att bygga på medlemsstaternas nuvarande infrastruktur för rumsliga data. Via en geoportal kommer INSPIRE att ge medlemsstaterna möjlighet att göra sina geografiska databaser tillgängliga som ett första steg mot harmonisering. Detta förslag, som alla naturligtvis välkomnar i sig, ledde dock till hetsiga diskussioner i vissa medlemsstater som var angelägna om att behålla sin avkastning från försäljningen av geografiska data, men som också ville införa strängare begränsningar av tillgången till information än dem som fastställs i Århuskonventionen. Det är just dessa två sistnämnda utmaningar som har hindrat parlamentet från att enas med rådet vid andra behandlingen. Jag vill upprepa för parlamentet att det gläder mig mycket att vi under förlikningsförfarandet kunde enas om att tjänster för att söka och visa rumslig information i allmänhet ska vara kostnadsfria. Ersättning kan endast tas ut om villkoren är tydligt formulerade för att garantera att den ekonomiska hållbarheten för vissa statliga tjänster inte hotas.
<P>
När det gäller immateriella rättigheter har parlamentet beslutat att till punkt och pricka följa Århuskonventionens bestämmelser om tillgången till miljöinformation och att alltså inte tillåta strängare begränsningar av sekretesskäl, i linje med rådets begäran. Jag anser att vi har nått en hedersam kompromiss och hoppas att parlamentet i morgon ger sitt enhälliga stöd till denna överenskommelse så att medlemsstaterna kan börja tillämpa den.
<P>
Jag vill tillägga en kort kommentar om tillämpningsområdet. Det är praktiskt taget oändligt när kryphålen väl har täppts till och inkonsekvenser mellan olika europeiska databaser har rättats till. I nuläget gör dessa inkonsekvenser det ofta omöjligt att planera och orsakar ibland kaos. Systemet är nödvändigt för att förbättra och övervaka vattenkvaliteten i Europa. Den insamlade informationen kan också användas för att förhindra och kontrollera översvämningar.
<P>
Sammanfattningsvis skulle jag vilja säga att INSPIRE är ett värdefullt bidrag till EU:s nuvarande miljöpolitik och vi kommer att följa dess genomförande i medlemsstaterna på nära håll och med stort intresse.
<SPEAKER ID="067" NAME="Stavros Dimas">
ledamot av kommissionen. (EL) Herr talman! Jag vill ta tillfället i akt för att gratulera er till att ha blivit vald till talman. Jag är säker på att ni kommer att motsvara förväntningarna från EU-medborgarna och dem som röstade på er.
<P>
Jag ska fatta mig kort.
<P>
Låt mig först tacka den parlamentsdelegation som deltog i förlikningsförfarandet med rådet den 21 november 2006. Jag vill framför allt tacka och gratulera Alejo Vidal-Quadras, som var ordförande för delegationen och naturligtvis också föredraganden Frieda Brepoels, som jag vill berömma och tacka för hennes fantastiska bidrag till debatten under hela förhandlingarna.
<P>
Vi har säkrat en stabil grund för en integrerad infrastruktur för rumslig information inom EU.
<P>
Denna infrastruktur behövs av följande skäl.
<P>
För det första bygger en god lagstiftning på god information. God information innebär integrerade analyser av miljöproblemen, orsakerna till dessa problem och eventuella konsekvenser av tänkbara lösningar.
<P>
För att göra dessa analyser krävs geografiska data. För närvarande hindras vårt arbete av att dessa data finns i olika databaser som är svåra att få tillgång till. Dessutom tillämpas olika regler för lagring av data, vilket får till följd att det blir omöjligt att kombinera dem med andra data, något som skulle förenkla utarbetandet av strategier.
<P>
Det gläder mig att vi har lyckats lösa de ekonomiska problemen och nå till ett tillfredsställande resultat. Kommissionen godkänner kompromisstexten utan förbehåll och jag uppmanar parlamentet att ge sitt stöd till det goda resultat som förhandlingsgruppen har kommit fram till.
<SPEAKER ID="068" NAME="Talmannen">
Tack så mycket, kommissionsledamot Dimas. Jag vill personligen säga att jag uppskattar era lyckönskningar och att vi kommer att fortsätta att ha ett gott samarbete.
<SPEAKER ID="069" NAME="Eija-Riitta Korhola">
för PPE-DE-gruppen. - (FI) Herr talman! I egenskap av ledamot i förlikningskommittén vill jag först tacka föredraganden Frieda Brepoels och kommitténs ordförande Alejo Vidal-Quadras för deras utomordentliga arbete. Det finska ordförandeskapet förtjänar också beröm för förlikningsförfarandet.
<P>
Hur framgångsrik gemenskapens miljöpolitik är beror till stor del på tillgången till vetenskaplig information och ett fungerande flöde av denna information. Detta förslag till direktiv som har kommit till stånd genom förlikning, och genom vilket vi kan skapa en rättslig ram för en infrastruktur för rumslig information inom EU, är en förutsättning för de vetenskapliga utvärderingar som utförs baserat på miljölagstiftningen.
<P>
Under olika skeden av debatten om INSPIRE var det främsta målet att avlägsna en del av de hinder som framför allt står i vägen för att myndigheter ska kunna dela med sig av miljödata. Under förlikningsförfarandet nåddes en generell överenskommelse om de principer som ska göra det möjligt för myndigheter och andra gemenskapsorgan att, inom ramen för direktivets tillämpningsområde, få tillgång till kartografiska och andra särskilda data från andra myndigheter.
<P>
Vi nådde också ett gott slutresultat när det gäller allmänhetens tillgång till information. I framtiden kommer ett stort antal Internettjänster som rör miljön att finnas tillgängliga. Dessa tjänster, som är avsedda för allmänheten, kommer i de flesta fall att vara kostnadsfria.
<P>
Det kommer att vara tillåtet att ta ut en avgift för information som ändras snabbt, till exempel vissa vädertjänster. Redan före INSPIRE använde gemenskapen särskilda instrument för att göra det möjligt att i ett första skede främja tillgången till tillförlitlig information, framför allt sådan som gällde den offentliga sektorn, och sedan harmonisera informationen för att kunna göra jämförelser på gemenskapsnivå. Ett av dessa instrument är direktivet om allmänhetens tillgång till miljöinformation, som jag var föredragande för. De problem som framkom under den debatten har uppmärksammats under arbetet med INSPIRE och det vill jag tacka alla varmt för. På det hela taget kommer vi genom detta direktiv att kunna skapa en ändamålsenlig och konkret grund för att utveckla en infrastruktur för rumslig information inom Europeiska gemenskapen och göra det möjligt att bibehålla högkvalitativa data och tjänster i medlemsstaterna.
<SPEAKER ID="071" NAME="Inés Ayala Sender">
för PSE-gruppen. - (ES) Jag vill först och främst lyckönska Frieda Brepoels och de andra parlamentsledamöterna för deras arbete med att ta fram detta betänkande. Jag anser att vi har fått ett positivt resultat tack vare parlamentets arbete, som har lett till avsevärda förbättringar, kommissionens insatser för att hjälpa oss - jag talar på María Sornosas vägnar - och slutligen den förståelse som rådet har visat i förlikningskommittén.
<P>
Det råder inga tvivel om att detta förslag är användbart och att det är ett viktigt redskap för att ta fram, tillämpa, övervaka och utvärdera miljöstrategier på alla nivåer och strategier eller aktiviteter som kan få en direkt eller indirekt inverkan på miljön.
<P>
Vi anser dessutom att det är lämpligt att grunda denna gemensamma infrastruktur på de infrastrukturer för rumslig information som redan inrättats och används av medlemsstaterna i enlighet med subsidiaritetsprincipen, särskilt när medlemsstaterna har många offentliga administrationsnivåer som ofta är fallet, bland annat i mitt hemland Spanien.
<P>
Nätverkstjänsterna är nödvändiga för att kunna utbyta rumslig information över de olika myndighetsnivåerna i gemenskapen. Tjänsterna ska göra det möjligt att lokalisera, bearbeta, överblicka och ladda ned rumslig information samt få tillgång till rumslig information och e-handelstjänster.
<P>
Syftet med detta instrument ska vara att i så stor grad som möjligt utnyttja de eventuella fördelar och möjligheter som globaliseringen av information och tjänster medför för våra regeringar, privata företag, universitet, samhället som helhet och framför allt för medborgarna. Jag anser att det är viktigt eftersom det håller oss à jour med något som redan är gemensamt till följd av Internet och den information som finns att tillgå där.
<P>
Jag anser även att det är viktigt att det utformas som ett instrument för att ge information till allmänheten. I det hänseendet hoppas vi att infrastrukturen för rumslig information i gemenskapen (INSPIRE) kompletterar den offentliga sektorns information och direktiven om tillgång till miljöinformation som antogs i enlighet med den nyligen godkända Århuskonventionen och att man tar upp en rad frågor som inte behandlats i dessa direktiv, till exempel informationsutbytet mellan myndigheter och frågor om driftskompatibilitet.
<P>
Till sist vill jag tala om hur nöjd jag är med den överenskommelse som rådet har nått om en, i de flesta fall, kostnadsfri tillgång till tjänsten liksom avsnittet om datasekretess som i slutändan kommer att motsvara Århuskonventionens bestämmelser om allmän tillgång till miljöinformation.
<SPEAKER ID="072" NAME="Talmannen">
Debatten är avslutad.
<P>
Omröstningen kommer att äga rum i morgon.
