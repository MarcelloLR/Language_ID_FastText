<CHAPTER ID="011">
Kosovo (debatt)
<SPEAKER ID="217" NAME="Talmannen">
- Nästa punkt är rådets och kommissionens uttalanden om Kosovo.
<SPEAKER ID="218" NAME="Hannes Swoboda" AFFILIATION="PSE">
(DE) Fru talman! Vi diskuterar i dag Kosovo mot bakgrund av ett mycket detaljerat betänkande av Joost Lagendijk, föredraganden, som givetvis hänger samman med kommissionens och rådets uttalanden.
<P>
I det här fallet har föredraganden inte någon officiell talartid, vilket jag anser är en ganska förfärlig situation. Om föredraganden skulle lägga fram initiativbetänkandet på måndag kväll så skulle han få fyra minuters talartid. Jag anser att detta är orättvist, och därför ber jag presidiet ta ställning till om en person som har arbetat i månader, som föredraganden i utskottet för utrikesfrågor har gjort, inte också bör ges officiell talartid.
<P>
Nu har Gisela Kallenbach gett honom sin minut talartid, av solidaritet med en kollega från gruppen De gröna/Europeiska fria alliansen. Kanske är det möjligt, fru talman, om det står i er makt, att ge Gisela Kallenbach en minuts talartid under förfarandet ”catch-the-eye”. Jag vill be er att fundera noga över detta. Vi behöver hitta ett annat upplägg i den här typen av fall.
<SPEAKER ID="219" NAME="Talmannen">
- Det är riktigt att man bör ta itu med det grundläggande problemet. I detta särskilda fall rekommenderar jag Gisela Kallenbach att begära ordet en minut under förfarandet ”catch-the-eye”, därför att det skulle göra saker och ting mycket enklare.
<SPEAKER ID="220" NAME="Alexandr Vondra">
rådets ordförande. - (EN) Fru talman! Jag är tacksam för det här tillfället att sammanfatta den senaste utvecklingen i Kosovo. Om två veckor - den 17 februari 2009 - kommer Kosovo att fira den första årsdagen av sin självständighetsförklaring, och den här debatten ligger verkligen rätt i tiden. Sedan dess har Kosovo antagit en konstitution och en helt ny rättslig och institutionell ram. Självständighetsförklaringen skapade en ny situation och nya utmaningar för världssamfundet och i synnerhet för EU.
<P>
Att medlemsstaterna har reagerat olika på självständighetsförklaringen underminerar inte på något sätt unionens övergripande politiska mål. Vi vill fortfarande bidra till Kosovos ekonomiska och politiska utveckling med det övergripande målet att trygga en långsiktig stabilitet för Balkan som helhet.
<P>
När det gäller Kosovo betyder detta i synnerhet att bidra till att stärka rättsstatsprincipen, respekten för mänskliga rättigheter och skyddet för minoriteter, samt att uppmuntra till ekonomisk utveckling och arbeta för att värna om Kosovos stora kulturella och religiösa arv.
<P>
Det betyder också att fortsätta att se Kosovo i det större sammanhang för västra Balkan som fastställdes vid toppmötet i Thessaloniki 2003. Den policy att stödja ett europeiskt perspektiv för alla länderna på västra Balkan som beslutades vid det tillfället har sedan dess bekräftats, senast av rådet vid dess möte den 8 december 2008.
<P>
Vårt fortsatta engagemang bevisas av att Pieter Feith, som är baserad i Priština, snabbt utsågs till EU:s särskilda representant i början av förra året. Ni kommer att få tillfälle att träffa honom i utskottet för utrikesfrågor mycket snart. Hans, och hans grupps, uppgift är att tillhandahålla ett värdefullt stöd på fältet för att hjälpa oss att kollektivt nå alla våra politiska mål.
<P>
Nyligen inleddes mandatet för EULEX, det mest ambitiösa civila ESDP-uppdraget hittills, vilket skedde i början av december 2008. Det främsta syftet är att bistå och stödja Kosovos myndigheter i rättsstatsfrågor, särskilt med att bygga upp tull- och polismyndigheter samt rättsväsendet.
<P>
Vår största utmaning de närmaste månaderna kommer att bli att intensifiera vårt engagemang i Kosovo, främst genom att övergå till full användning av EULEX. Vi är tillräckligt realistiska för att veta att 2009 kommer att medföra sin beskärda del av svårigheter och hinder.
<P>
Kosovos institutioner kommer också att möta många utmaningar i förverkligandet av deras åtaganden att bygga upp ett stabilt multietniskt och demokratiskt Kosovo. Världssamfundets hjälp är viktig om Kosovo ska lyckas integrera sig med resten av regionen fullt ut.
<P>
Kommissionen har meddelat att den kommer att lägga fram en studie av olika sätt att främja Kosovos politiska och socioekonomiska utveckling senare i år. Rådet har välkomnat detta. Detta bör ge nya möjligheter och bygga vidare på det som redan har uppnåtts, anpassat utifrån våra erfarenheter de närmaste månaderna.
<P>
Situationen i norra Kosovo kommer säkerligen att förbli besvärlig under de kommande månaderna, och behöva uppmärksammas särskilt. De senaste utbrotten av etniskt våld i Mitrovica i början av januari i år var potentiellt allvarliga, men man lyckades begränsa dem. Det är särskilt uppmuntrande att myndigheterna i Priština agerade med hygglig återhållsamhet. Dessa incidenter är emellertid en ständig påminnelse om den konstanta risk för destabilisering som finns där. Vi kommer att fortsätta att noga bevaka situationen i synnerhet i den norra delen av landet.
<P>
Ordförandeskapet är tacksamt för parlamentsledamöternas fortsatta intresse och för att ni stöder unionens funktion i regionen. Jag välkomnar särskilt det förslag till resolution som har lagts fram under denna sammanträdesperiod. Det känns uppmuntrande att parlamentet kan ge ett brett stöd till våra bemödanden i regionen och till unionens engagemang för stabilitet i Kosovo i den större regionen.
<P>
Ordförandeskapet kommer att hålla er informerade, både genom regelbundna diskussioner här i kammaren och genom mer detaljerade orienteringar via utskotten. Vi planerar olika aktiviteter i vår, däribland mötet i Gymnich i slutet av mars, som kommer att handla om västra Balkan. Jag vet också att Pieter Feith kommer att träffa utskottet för utrikesfrågor i nästa vecka, och han kommer att kunna ge en heltäckande uppdatering om den senaste utvecklingen ute på fältet.
<SPEAKER ID="221" NAME="Meglena Kuneva">
ledamot av kommissionen. - (EN) Fru talman! Bara ett år efter självständighetsförklaringen är situationen i Kosovo, och i hela västra Balkan, överlag stabil och under kontroll, trots en del incidenter.
<P>
Europeiska unionens närvaro i Kosovo tar form successivt i och med att vi tar över från FN. EU:s särskilda representant finns i Priština, och EU:s rättsstatsuppdrag (EULEX) har satts in i hela Kosovo och kommer att vara fullt operativt i slutet av mars.
<P>
Ett stabilt och multietniskt Kosovo är en viktig prioriterad fråga för Europeiska unionen. Bästa sättet för Kosovo att röra sig mot europeisk integration är att skapa ett demokratiskt och multietniskt samhälle, med full respekt för rättsstatsprincipen, att samarbeta fredligt med sina grannar och bidra till stabilitet i regionen och i Europa. Detta kräver omfattande åtgärder för att trygga framtiden för alla samhällsgrupper i Kosovo, och därigenom skapa en grund för hållbar ekonomisk och politisk utveckling.
<P>
Myndigheterna ansåg att kommissionens lägesrapport i november 2008 var en objektiv och rättvis bedömning av vad som har uppnåtts och vilka utmaningar som finns framöver. Kosovos myndigheter har åtagit sig att arbeta och samarbeta med kommissionen för att klara dessa utmaningar. Vi har anslagit höga belopp till Kosovo genom instrumentet för stöd inför anslutningen, som en del av de totalt 1,2 miljarder euro som utlovades vid givarkonferensen i juli 2008.
<P>
Under 2008 stödde instrumentet för stöd inför anslutningen projekt till ett värde av 185 miljoner euro i Kosovo, en tredubbling jämfört med föregående år. Vi kommer att anslå ytterligare 106 miljoner euro 2009. Kommissionens sambandskontor i Priština, som nu är fullt operativt med alla relevanta kontrollsystem på plats och som tar över efter Europeiska byrån för återuppbyggnad, har hela ansvaret för administrationen av dessa medel.
<P>
Kommissionen välkomnar det förslag till resolution som diskuteras här i Europaparlamentet i dag. I det tas många frågor upp som vi anser vara av avgörande betydelse, såsom bevarandet av Kosovos kulturarv, utökad kapacitet för dess offentliga förvaltning, bättre integration av olika samhällsgrupper, vikten av multietnisk utbildning och de romska familjernas lidande i blyförgiftade flyktingläger i norr.
<P>
Kommissionen tar mycket allvarligt på alla dessa frågor. Jag kanske får säga några ord om dem i tur och ordning.
<P>
Sedan 2004 har kommissionen finansierat återuppbyggnaden av religiösa och kulturella arv - genom ett program med en budget på 10 miljoner euro - i nära samarbete med Europarådet. Finansieringen fortsätter 2008 och 2009, med ytterligare 2,5 miljoner euro till nya projekt. Vi tycker att detta är en mycket viktig del av försoningsprocessen och har stött upprättandet av Kosovos kulturarvsdatabas. Kyrkogårdar bör också inkluderas i den här diskussionen, så att de kan rustas upp och bevaras.
<P>
Jag vill framföra vårt tack till Europaparlamentet för tilläggsanslaget på 3 miljoner euro i EU:s budget 2008 för återuppbyggnad av kulturarvet i de krigsdrabbade områdena i västra Balkan. Kommissionen har anslagit halva den summan - 1,5 miljoner euro - till Kosovo, i ett gemensamt projekt med kulturministeriet, i den multietniska staden Prizren.
<P>
Vi är tacksamma för tillägget under den här utgiftskategorin, som också finns med i årets budget. Via 2007 års instrument för stöd inför anslutningen genomför kommissionen projekt för att underlätta för internflyktingar och flyktingar i Kosovo att återvända och återintegrera sig, till en total summa av 3,3 miljoner euro. Vi har ställt i utsikt mer finansiering - 4 miljoner euro genom 2008 års instrument för stöd inför anslutningen och 2 miljoner euro genom 2009 års instrument för stöd inför anslutningen. Dessa pengar kommer också att bidra till att förbättra den lokala kapaciteten att återintegrera dem som återvänder i den lokala sociala och ekonomiska miljön.
<P>
Jämställdhet mellan könen står också högt på vår dagordning. Kommissionen har tillhandahållit teknisk hjälp till Kosovos jämställdhetsbyrå. Den har också stött flera lokala icke-statliga organisationers verksamhet i fråga om jämställdhet mellan könen och kvinnors rättigheter via Europeiska initiativet för demokrati och mänskliga rättigheter.
<P>
När det gäller den offentliga förvaltningens kapacitet bevakar kommissionen genomförandet av Kosovos reformstrategi och handlingsplan för den offentliga förvaltningen. Vi har framhållit för myndigheterna att lagen om offentlig anställning snarast måste antas. Genom att vi är delaktiga i att upprätta den regionala skolan för offentlig förvaltning samarbetar vi också med Kosovos institut för offentlig förvaltning. Särskild uppmärksamhet ägnas ministeriet för lokal förvaltning, med ett stödprojekt som omfattar nästan 1 miljon euro.
<P>
Kommissionen gör omfattande bemödanden för att hjälpa till att reformera utbildningssystemet i Kosovo. Vårt ekonomiska stöd är heltäckande. Det syftar till att förbättra både de materiella förutsättningarna och undervisningens kvalitet på primär, sekundär och tertiär nivå samt inom yrkesutbildningen, samt att förstärka de multikulturella aspekterna som en grundförutsättning för återförening.
<P>
Efter givarkonferensen i juli inrättade Världsbanken en förvaltningsfond med flera bidragsgivare för den sociala sektorn i stort, däribland utbildningen. Kommissionen har bidragit med 5 miljoner euro och är därmed en av de större bidragsgivarna. Totalt uppgår EU:s stöd till utbildning i Kosovo under perioden 2006-2010 till 30,5 miljoner euro. Vi kommer att stödja öppnandet av ett multietniskt europeiskt universitet när alla lokala intressenter kommer fram till en överenskommelse om att göra detta till ett hållbart projekt.
<P>
De romska familjernas lidande i blyförgiftade flyktingläger i norr är en mycket bekymmersam fråga. Kommissionen bidrar aktivt till att finna en snabb och hållbar lösning som alla kan godta. Vi har flera gånger uppmanat alla parter att avstå från att politisera frågan och bara agera med de romska familjerna bästa för ögonen.
<P>
Slutligen får Kosovo också nytta av våra program med flera stödmottagare, som omfattar västra Balkan och Turkiet och som finansierar folkbokföring av det romska folket. Vårt stöd till romerna i Kosovo inkluderar också utbildning. Tillsammans med Europarådet stöder vi kvalitativ utbildning för de romska barnen, inklusive i deras modersmål.
<P>
Enligt min mening ligger allt detta väl i linje med era förslag. Jag tackar alla parlamentets ledamöter så mycket för deras uppmärksamhet och ser fram emot era frågor.
<SPEAKER ID="222" NAME="Doris Pack">
för PPE-DE-gruppen. - (DE) Fru talman! Jag vill gratulera föredraganden och skuggföredraganden eftersom jag anser att vi tillsammans har utarbetat en mycket bra resolution.
<P>
I denna resolution uppmanas rådet och kommissionen att se till att gemensamma åtgärder vidtas i Kosovo, att Eulex samarbetar med EU:s särskilda representant och att synergier skapas för att främja Kosovos ekonomiska och sociala liv, som behöver förstärkas.
<P>
Eulex måste också se till att man äntligen tar itu med de domstolsmål som har pågått i åratal och slutför dessa. Fortfarande finns många grymheter som ännu inte har uppmärksammats och dragits inför rätta. Att bekämpa korruptionen i Kosovo är också viktigt eftersom många brottslingar fortfarande är på fri fot och ännu inte har fått något straff.
<P>
Utöver det vi redan har hört bör EU överväga att inte bara vidta åtgärder i stor skala utan också mer inrikta sig på det dagliga livet för människorna där och möjligheterna till lokala projekt för lokalbefolkningen. Detta arbete är mycket viktigt.
<P>
Vi måste uppmana Kosovos regering att äntligen inleda den praktiska tillämpningen av sin konstitution, som också omfattar Ahtisaariplanen. Kosovos folk måste bli medvetna om att de alla ska leva tillsammans i vardagen. Dessutom måste serber, albaner och alla de andra minoriteterna i Kosovo ses som medborgare med lika rättigheter.
<P>
Kosovos regering måste också gå vidare med sitt decentraliseringsprogram. Jag är givetvis en varm förespråkare för en multietnisk europeisk högskola, som skulle vara ytterligare en gemensam institution med inriktning mot en gemensam framtid, vid sidan av universitetet i Priština och universitetet i Mitrovica.
<P>
Jag önskar också att Serbien slutligen ska inse att serberna i Kosovo inte vill bli uppmanade att inte delta i regeringen. De måste tillåtas vara med i regeringen, i det parlamentariska arbetet och i det civila livet. Det är enda sättet för Kosovo att blomstra.
<SPEAKER ID="223" NAME="Csaba Sándor Tabajdi" LANGUAGE="FR">
Fru talman! Jag talar för den socialdemokratiska gruppen i Europaparlamentet. Vi kan bekräfta att situationen i Kosovo håller på att förbättras. Vi är tacksamma gentemot det tjeckiska ordförandeskapet och kommissionen för deras goda samarbete. Jag instämmer helt och hållet med Doris Pack och bekräftar att Eulex-uppdraget är en mycket stor utmaning för den europeiska säkerhets- och försvarspolitiken, en av de största utmaningarna i hela EU:s historia, som en gemenskap grundad på rättsstatsprincipen.
<P>
Det är bra att det redan finns en rättslig grund efter uttalandet från säkerhetsrådets ordförande, som har välkomnats av den serbiska regeringen. Kina och Ryssland, som tidigare avvisat varje lösning av konflikten, har gett sitt tysta samtycke.
<P>
Det är mycket viktigt att Eulex samarbetar väl med berörda parter i Kosovo. Vi får inte upprepa Unmiks misstag, som var ett stort slöseri med pengar och skapade ett utanförskap hos Kosovos folk. Doris Pack har också berört detta ämne. Det är mycket viktigt att förtydliga behörighetsfördelningen mellan å ena sidan Kosovos regering och parlament och å andra sidan Eulex.
<P>
Vi kan inte ta ansvar för Kosovos utveckling. Eulex närvaro i norra Kosovo är mycket viktig för att undvika att detta territorium delas upp. Slutligen är frågan om ett fullständigt genomförande av konstitutionens bestämmelser i enlighet med Ahtisaariplanen mycket viktig för minoriteterna.
<SPEAKER ID="224" NAME="Johannes Lebech">
för ALDE-gruppen. - (DA) Fru talman! Allra först vill jag uttrycka min stora tillfredsställelse över detta förslag till resolution och tacka Joost Lagendijk för hans gedigna arbete. Resultatet är en välbalanserad och träffande text där man samtidigt lyckas behandla alla de viktiga problemen. Med denna resolution sänder vi i Europaparlamentet först och främst en signal till Kosovos folk och till folken i de andra länderna på västra Balkan som säger ”ni är inte bortglömda, ni är en del av Europa”. Detta är inte bara tomma ord utan verklig mening. Eulex-uppdraget, det största uppdraget hittills inom den gemensamma europeiska säkerhets- och försvarspolitiken, har redan inletts. Det är tillfredsställande att uppdraget stöds av FN och att det omfattar hela landet.
<P>
Med vår resolution stöder vi i Europaparlamentet Kosovo i detta uppdrag. Vi pekar också ut tre områden där EU:s medlemsstater kan bistå Kosovo. Det gäller särskilt bistånd för att upprätta den offentliga förvaltningen och stärka det civila samhället samt för utbildningsprojekt. När vi pekar ut områden där Kosovos ledare behöver bli bättre, exempelvis när det gäller skyddet för minoriteter, så är det därför att vi menar allvar när vi säger att vi kommer att stödja Kosovo i dess insatser att skapa ett demokratiskt samhälle - ett demokratiskt samhälle med respekt för minoriteter, som lever fredligt sida vid sida med sina grannländer. Detta handlar inte bara om Kosovos framtid utan om hela Balkanregionens framtid, och om Europa som helhet. Vi har en lång väg framför oss, och den kommer att bli svår. Det finns bara en väg, och det är i riktning mot EU och en fullständig integration av Kosovo, liksom resten av västra Balkan, i ramen för europeiskt samarbete.
<SPEAKER ID="225" NAME="Ryszard Czarnecki">
för UEN-gruppen. - (PL) Fru talman! Den arvsynd som begicks när det nya landet Kosovo föddes bestod delvis i den förhärskande känslan hos såväl den serbiska minoriteten i Kosovo och Metochia som i själva Serbien, av att den nya staten, och hela den muslimska majoriteten, var emot serberna. Detta måste ha påverkat förbindelserna mellan Belgrad och Priština, och säkerligen också förbindelserna mellan folket i Kosovo och de serber som bor i etniskt serbiska enklaver.
<P>
Om den serbiska minoritetens kulturella, utbildningsmässiga och religiösa rättigheter inte respekteras så försvåras inte bara de bilaterala förbindelserna mellan Kosovo och Serbien och i andra delar av Balkan. Det gör också Prištinas väg till EU-medlemskap längre.
<P>
Jag instämmer med Johannes Lebech som talade före mig. Kosovos regering måste förstå att respekten för minoriteters rättigheter är normen i Europa. Vi måste följa dessa principer strikt och i detta avseende hålla ett vaksamt öga på våra partner i Kosovo.
<SPEAKER ID="226" NAME="Joost Lagendijk">
för Verts/ALE-gruppen. - (NL) Det tog Eulex nästan ett år innan man kunde fullgöra sitt ursprungliga mandat. Det är bra att i dag kort erinra sig vad detta ursprungliga mandat omfattade.
<P>
Eulex, det största EU-uppdraget hittills - som någon redan har framhållit - skulle utvecklas och verka i hela Kosovo, både norr och söder om floden Ibar. Eulex skulle också ta ansvar för tre områden: tullen, polisen och rättskipningen, och i allt väsentligt skulle det inte finnas någon otydlighet - och då menar jag ingen över huvud taget -i förhållandet mellan å ena sidan Eulex och å andra sidan FN-organisationen Unmik. För att inte tala om att Eulex insatser skulle leda till att landet splittrades i norr och söder - det var absolut inte avsikten.
<P>
Under mycket lång tid såg det ut att vara omöjligt att fullgöra det ursprungliga mandatet på grund av den omtalade blockaden i säkerhetsrådet. Det var i själva verket först i november förra året som det började se ut som om saker och ting äntligen kommer att fungera. Två, tre månader sedan insatserna faktiskt satte i gång är det bra att utvärdera och se om saker och ting fungerar eller, låt mig uttrycka det i försiktigare ordalag, om saker och ting verkar fungera.
<P>
Kosovos polis är mycket nöjd med det utmärkta samarbetet med Eulex. Tullkontoren fungerar också äntligen igen, särskilt i den norra delen av Kosovo, sedan de bränts ned förra året av Kosovoserber. Slutligen har man tagit itu med den stora eftersläpningen när det gäller rättegångar som gäller våld mellan etniska grupper och korruption, vilket återigen visar att Eulex verksamhet ligger i alla gruppers intresse, inte bara albanernas eller serbernas.
<P>
Jag hoppas verkligen att Eulex framsteg de senaste månaderna kommer att upprätthållas på ett positivt sätt. Jag hoppas också innerligt att Belgrad inser att dess nuvarande strategi att arbeta konstruktivt med EU är långt mer effektiv än att hela tiden försöka skriva om historien. Framför allt hoppas jag att myndigheterna i Kosovo lyckas lösa denna väldiga anhopning av problem som de fortfarande står inför. Äntligen kommer korruptionen att angripas liksom den organiserade brottsligheten, som fortfarande är alltför utbredd i Kosovo. Äntligen kommer Kosovo att ha en varaktig energiförsörjning, grundad på EU:s lagstiftning, och äntligen kommer Kosovos ekonomi att komma i gång.
<P>
Kosovo är en oberoende stat, och vare sig Europaparlamentet tycker om det eller inte så finns det ingen väg tillbaka. Vi, Europeiska unionen, är de som kommer att vinna på att Kosovo utvecklas till en fungerande stat. Det är därför vi är där och måste vara kvar där.
<SPEAKER ID="227" NAME="Tobias Pflüger">
för GUE/NGL-gruppen. - (DE) Fru talman! Min grupp, gruppen Europeiska enade vänstern/Nordisk grön vänster, avvisar den resolution som har lagts fram om Kosovo. Majoriteten medlemsstater, men inte alla, har erkänt Kosovo i strid mot folkrätten. Min grupp understryker att alla regleringar som rör Kosovo måste vara i linje med folkrätten och måste godtas av alla berörda parter, inklusive Serbien. Erkännandet av Kosovo har skapat ett förfärligt prejudikat, som nu följs av andra regioner såsom Sydossetien och Abchazien.
<P>
EU har inlett Eulex-uppdraget i Kosovo. GUE/NGL-gruppen avvisar detta uppdrag eftersom det grundas på erkännandet av Kosovo i strid mot folkrätten och därför innebär att någonting som liknar ett EU-protektorat upprättas. Eulex har ”vissa verkställande befogenheter”. Detta innebär att Eulex-tjänstemän kan upphäva enkla resolutioner från kosovanska myndigheter. Eulex-uppdraget innefattar också 500 poliser som ska bekämpa uppror. Den 26 januari genomförde Eulex och KFOR en gemensam övning för bekämpande av uppror. Detta visar tyvärr det nära samarbete som finns mellan EU och Nato i Kosovo.
<P>
Samtidigt uppmuntrar EU och andra organisationer nyliberal ekonomisk återuppbyggnad i Kosovo, men detta är inte vad lokalbefolkningen vill ha. Av den anledningen efterlyser vi lösningar i linje med folkrätten och en tydlig röst mot EU:s Eulex-uppdrag. Om vi verkligen vill stödja lokalbefolkningen så är det inte möjligt genom Eulex-uppdraget.
<SPEAKER ID="228" NAME="Bastiaan Belder">
för IND/DEM-gruppen. - (NL) När jag gjorde en tjänsteresa till Kosovo för två månader sedan förstod jag varför många har svårt att förstå den internationella närvaron i landet. Dessutom fick jag intrycket att de olika nivåerna inte alltid arbetade så bra tillsammans.
<P>
EU-institutionerna bör inte bara rycka på axlarna. Vi sitter fast i detta. Via Eulex-uppdraget är EU ansvarigt för situationen ute på fältet. Eulex bör inta en mer självsäker ställning och bistå kosovanska myndigheter varhelst man kan, oavsett om detta efterfrågas eller inte.
<P>
Jag vill understryka två saker. Först och främst uppmanar jag alla medlemsstater som ännu inte har erkänt Kosovo att på nytt överväga sin ståndpunkt. Det finns ingen väg tillbaka för Kosovo inom Serbiens gränser. För det andra efterlyser jag en generalplan för västra Balkan, som bör fungera på en reell nivå för alla inblandade länder, för att hjälpa dem att förbereda sig för EU-medlemskap. Detta är EU:s åtagande gentemot västra Balkan.
<SPEAKER ID="229" NAME="Bernd Posselt" AFFILIATION="PPE-DE">
(DE) Fru talman! Som skuggföredragande för gruppen för Europeiska folkpartiet (kristdemokrater) och Europademokrater vill jag gratulera Joost Lagendijk till hans utmärkta text. Vi stöder reformprogrammet i Serbien och vi respekterar givetvis den lilla minoritet av EU-medlemsstater som inte har erkänt Kosovo enligt folkrätten.
<P>
Vi vill emellertid undvika att människor tror att denna utveckling kan vändas. Tre fjärdedelar av ledamöterna i Europaparlamentet röstade för ett erkännande av Kosovo. Kommissionen har också förklarat att man är för, tillsammans med 23 medlemsstater av 27, alla G7-länder, fyra av de sex tidigare jugoslaviska republikerna och tre av Kosovos fyra grannländer.
<P>
Detta visar att utvecklingen inte går att vända. Det är därför som det är viktigt att se mot framtiden, som innebär ett antal risker. Den första stora risken är att Kosovo delas upp. Fram till nu har f.d. Jugoslavien delats längs de gamla republikernas gränser eller längs gamla, inre gränser för de autonoma regionerna. Om kartan ska ritas om, exempelvis i Mitrovica, skulle det resultera i att t.ex. albanerna i Preševodalen i Serbien, folket i Sandžak i Novi Pazar och andra skulle börja ifrågasätta var gränserna bör gå. Detta skulle leda till en mycket farlig situation.
<P>
Av den anledningen är det förståndigt att följa Ahtisaariplanen, som respekterar de gamla inre gränserna i Jugoslavien samtidigt som den ger ömsesidigt och omfattande skydd för minoriteter. Skyddet för minoriteter i den tidigare Ahtisaariplanen, som nu utgör en del av Kosovos konstitution, är det mest omfattande skyddsprogrammet i hela världen. Serberna i Kosovo bör utnyttja detta tillfälle och använda sig av minoritetsskyddet.
<P>
Herr rådsordförande! Ni vet att jag själv kommer från en minoritet som en gång utnyttjades för andras syften. Serberna i Kosovo måste se till att de undviker sådana situationer. Den andra fara som hotar Kosovo är kaos och korruption. I det avseendet kan jag bara säga att vi måste förstärka Eulex, därför att Unmik inte var någon lösning utan i själva verket en del av problemet.
<SPEAKER ID="230" NAME="Hannes Swoboda" AFFILIATION="PSE">
(DE) Fru talman! Min kollega Joost Lagendijk befinner sig i samma situation som Kosovo. Han finns men är inte erkänd av alla som föredragande, trots att han faktiskt är det. I detta sammanhang vill jag tacka honom varmt, tillsammans med Csaba Sándor Tabajdi, för hans betänkande.
<P>
Naturligtvis har vi inte gjort så stora framsteg genom erkännandet av Kosovo som många människor, även i Kosovo, skulle ha önskat. Vi måste erkänna att detta har varit en smärtsam situation för Serbien. Vi bör inte lägga mer ved på brasan. I stället bör vi göra allt vi kan för att se till att det blir en fredlig process. Jag är mycket nöjd med att ledarna för Serbien, trots deras många hårda ord i början, har försökt legalisera och neutralisera situationen för att ge Eulex-uppdraget en chans. Jag vill fråga alla som är emot Eulex-uppdraget vilken situation serberna och andra minoriteter i landet skulle befinna sig i utan Eulex-uppdraget.
<P>
Det är orimligt från den serbiska minoritetens eller Serbiens ståndpunkt att fördöma Eulex-uppdraget. Att någon här i parlamentet som stöder Serbien har dömt ut Eulex-uppdraget ser jag som fullständigt groteskt. Det är emellertid sant att det finns några frågor som inte har fått svar. De politiska ledarna i Kosovo måste sträva efter att få någonting gjort. En av våra huvudsakliga uppgifter och ett av våra krav är att i alla avseenden genomföra Ahtisaariplanen, som vi kommer att rösta om i morgon som en del av denna resolution.
<P>
Slutligen bör vi främja hela regionens integration. Naturligtvis måste alla länder göra sin läxa. Men ju större framsteg Serbien och Makedonien gör i integrationsprocessen, desto snabbare kommer vi att kunna lösa Kosovofrågan och andra sammanhängande öppna frågor. Bara en integration av alla länder i regionen kommer att skapa de förhållanden som Kosovo behöver för en fredlig utveckling.
<SPEAKER ID="231" NAME="Annemie Neyts-Uyttebroeck" AFFILIATION="ALDE">
- (NL) Eftersom alla som har talat känner till, känner väl till eller känner mycket väl till situationen i Kosovo finns det inget behov av att breda ut sig mer om det i ett försök att övertyga oss själva om hur väl vi känner till situationen.
<P>
Vi bör, allra först, glädjas åt att det första året av självständighet för Kosovo till slut har gått riktigt bra, och bättre än många befarade. Jag vill också uttrycka min glädje och tillfredsställelse över att Eulex-uppdraget slutligen kom i gång helt och hållet, tack vare mångas goda vilja och skickligheten inom FN:s säkerhetsråd. En hel del kommer att bero på hur framgångsrikt detta Eulex-uppdrag blir, eftersom Kosovo var ett protektorat i tio år innan det blev självständigt. Det som är viktigt för oss alla nu är att vägleda Kosovo mot mognad.
<SPEAKER ID="232" NAME="Sylwester Chruszcz" AFFILIATION="UEN">
- (PL) Fru talman! Ett ensidigt beslut som fattats av den albanska befolkningsgruppen resulterade i att den serbiska provinsen Kosovo avskildes från Serbien. Personligen ser jag detta drag som en kränkning av folkrätten utan motstycke. Dessutom har detta beslut fått flera återverkningar, som händelserna i Kaukasus förra året visade.
<P>
Jag vill påminna er om att FN inte erkände Kosovoalbanernas beslut. FN:s säkerhetsråds resolution 1244 är fortfarande i kraft. Det är därför jag vill varna för att fatta några beslut innan Internationella brottmålsdomstolen i Haag dömer i frågan. Först då kommer vi att få veta den verkliga rättsliga statusen för en provins som enligt folkrätten fortfarande är en del av Serbien.
<P>
Jag vill uppmärksamma er på den dramatiska situation som den serbiska befolkningsgruppen i den självutnämnda republiken Kosovo fortfarande står inför. Låt oss öppet erkänna att vissa EU-medlemsstaters beslut att erkänna det landet var ett ödesdigert misstag. Det är ganska enkelt: Kosovo hör till Serbien.
<SPEAKER ID="233" NAME="Erik Meijer" AFFILIATION="GUE/NGL">
- (NL) Sedan Kosovo tillkännagav sin självständighet för nästan ett år sedan har EU varit hopplöst splittrat i frågan. Grekland är tveksamt medan Spanien, Rumänien, Slovakien och Cypern avvisar denna självständighet av inrikespolitiska skäl. Det gemensamma Eulex-projektet, genom vilket EU hoppas få inflytande i Kosovo, verkar mer än någonting annat vara ett instrument för att dölja denna inre splittring.
<P>
Eulex skulle kunna gagna EU, men kan man säga detsamma för Kosovo? Kosovos folk vill gärna gå med i EU snart och bli en likvärdig medlemsstat. Efter att ha lytt under Serbien i närmare ett årtionde vill de verkligen inte veta av någon ny inblandning utifrån. Ett projekt som Eulex skulle kanske ha varit lämpligt en kort tid, under de första månaderna 2008, för att undvika kaos. Det skedet är dock över. Eulex sena ankomst skapar nu intrycket att EU skulle vilja göra Kosovo till ett protektorat, med militär närvaro och administrativt inflytande, som tidigare i fallet med Bosnien och Hercegovina, där denna politik var föga framgångsrik.
<P>
För att säkra en fredlig och harmonisk framtid för Kosovo är det nödvändigt att inte bara den nuvarande regeringen och de styrande partierna blir delaktiga. Viktiga krafter är rörelsen för självbestämmande Vetëvendosje i syd, som anser att EU:s initiativ är meningslös kolonialism, och serbiska företrädare i kommunerna norr om floden Ibar, som gör allt de kan för att bibehålla en permanent koppling till Serbien. Utan dessa, som är kritiska mot Eulex, kommer vi inte att få någon långsiktig lösning. Kosovos framtid gagnas mer av brett accepterade inrikespolitiska kompromisser än uppenbara styrkedemonstrationer av EU.
<SPEAKER ID="234" NAME="Patrick Louis" AFFILIATION="IND/DEM">
- (FR) Herr talman, mina damer och herrar! För tio år sedan bombade Nato Belgrad, otvivelaktigt för att fira sin 50-årsdag och för att omdefiniera sitt behörighetsområde, som begränsas av Washingtonkonventionen. Dessa bombningar genomfördes i strid mot folkrätten, dvs. utan någon föregående FN-överenskommelse.
<P>
För ett år sedan förklarade Priština ensidigt Kosovo självständigt, med uppenbart förakt för Federala republiken Jugoslaviens suveränitet, vars suveränitet och territoriella integritet faktiskt hade bekräftats av resolution 1244 från FN:s säkerhetsråd.
<P>
I dag hoppas det europeiska Eulex-uppdraget, tillsammans med amerikanska experter, att Kosovo kan bli en stat som vilar på rättsstatsprincipen. Om situationen inte var så förfärlig skulle det vara lustigt att fundera över hur en sådan frukt kan växa ur ett sådant frö.
<P>
Samtidigt ber vi att man genom detta uppdrag ska säkerställa att den nationella serbiska minoriteten respekteras och värderas på sina förfäders jord. Det verkar vara en bra början för att återupprätta rättsstatsprincipen.
<SPEAKER ID="235" NAME="Anna Ibrisagic" AFFILIATION="PPE-DE">
Jag är född på Balkan. Jag följde oroligheterna i Kosovo på nära håll i slutet av åttiotalet. Jag har sett Slovenien och Kroatien bli självständiga stater och uppleva krig i början av nittiotalet. Jag har själv upplevt kriget i Bosnien och slutligen lämnat landet som flykting. Jag vet att det är så oerhört lätt att starta ett krig, men jag vet också att det är långt svårare att skapa fred och återställa människornas förtroende för varandra.
<P>
Kosovo befinner sig i dag i en situation som kommer att vara avgörande för de framtida generationerna i Kosovo i fråga om just återskapandet av förtroendet mellan olika folkgrupper. Jag är glad att herr Lagendijk har varit mycket tydlig i sin resolution om att vi bör lämna diskussionerna om Kosovos självständighet och konflikterna kring detta bakom oss.
<P>
Tid och kraft borde nu ägnas åt dialogen kring hur vi ska stärka alla människors lika rätt att leva i fred, att arbeta och skapa sig en bättre framtid i Kosovo. Vi måste koncentrera oss på ett välfungerande skydd av minoriteter, förbättring av den ekonomiska situationen, kampen mot den utbredda korruptionen och den organiserade brottsligheten.
<P>
Alla människor i Kosovo borde göra det till sitt eget uppdrag att bidra till att våld mellan etniska grupper upphör. Domstolarna bör se till att krigsförbrytelser tas upp till behandling. En del av ledamöterna i detta parlament beklagar EU:s närvaro och engagemang i Kosovo, men vi som har upplevt Balkankrigen beklagar att EU inte har engagerat sig både tydligare och mer.
<P>
Arbetet som återstår är enormt och det kommer att ta tid, men det handlar till syvende och sist om att återskapa förtroende mellan människor så att de nya generationerna får en chans att utbilda sig, leva och arbeta tillsammans i fred och med respekt för varandras olikheter. Det är ju det hela den europeiska idén handlar om.
<P>
(Applåder)
<SPEAKER ID="236" NAME="Libor Rouček" AFFILIATION="PSE">
- (CS) Jag vill kort nämna framför allt Serbiens roll. Trots en svår inrikespolitisk situation har den serbiska regeringen intagit en mycket konstruktiv och ansvarsfull hållning till utplaceringen av Eulex-uppdraget i Kosovo. I en överenskommelse med FN har man också underlättat utnämningen av en högre polistjänsteman av serbisk nationalitet vid polisstyrkan i Kosovo. Jag är fast övertygad om att det är så man uppnår en gradvis integration av Kosovoserberna och också andra minoriteter i Kosovos politiska, ekonomiska och sociala liv. I detta sammanhang vill jag också uppmana EU:s särskilda representant att se till att kosovanska myndigheter ägnar tillräcklig uppmärksamhet åt den multilaterala utvecklingen i Mitrovicaområdet. Jag instämmer också i Anna Ibrisagics åsikt att det nu finns ett behov av att mer än tidigare uppmärksamma säkerheten och den ekonomiska situationen lika väl som Kosovos ekonomiska utveckling.
<SPEAKER ID="237" NAME="Nicholson of Winterbourne" AFFILIATION="ALDE">
(EN) Fru talman! Jag vill tacka Joost Lagendijk, som med sin stora politiska skicklighet har producerat en fantastisk resolution för oss att arbeta med.
<P>
Jag tackar honom särskilt för att han godtog punkt 26, som jag vill göra ministern och kommissionen uppmärksamma på. Här noterar vi den oerhörda ohälsan hos 1 500 romer, som bor alldeles intill en blygruva sedan nio år till följd av FN:s missbedömning. Jag accepterar till fullo att detta kanske inte riktigt är Europeiska unionens uppgift, som minister Alexandr Vondra sa. Icke desto mindre tackar jag kommissionens team för att man tog tag i den här frågan så fort jag nämnt den, och för att man har besökt området och sett de skador som blynivåerna har orsakat. De här människorna har monstruösa blyhalter i blodet, irreparabla skador, och måste omedelbart förflyttas och få läkarvård.
<P>
Minister Vondra! Ni lovade att hålla parlamentet ordentligt informerat. Får jag ber er, i egenskap av rådsordförande, att ge den här frågan största möjliga uppmärksamhet och berätta för mig vad ni gör?
<SPEAKER ID="238" NAME="Alojz Peterle" AFFILIATION="PPE-DE">
- (SL) Jag vill ge en uppriktig komplimang till föredraganden och skuggföredraganden för ett utmärkt betänkande. Dess syfte är att bidra till ytterligare stabilisering och normalisering av Kosovo.
<P>
Kosovos framgångar det senaste året har förstärkt vårt hopp om att multietnisk och multikulturell samlevnad är möjlig i Kosovo. EU:s förväntningar, inte bara på Kosovo utan på hela västra Balkan, kan bara bli verklighet om denna nödvändiga förutsättning uppfylls.
<P>
Vi har gjort framsteg, verkliga framsteg, i det avseendet, och nu måste vi gå vidare. Jag välkomnar särskilt att Eulex insatser också bidrar till en normalisering av situationen i Kosovo. Jag välkomnar de kosovanska säkerhetsstyrkor som nyligen inrättats och deltagandet av en sektion från den serbiska befolkningsgruppen i Kosovos poliskår. Om vi ska göra fler snabba framsteg måste vi agera på politiska, ekonomiska, säkerhetsmässiga och andra fronter, och vi behöver särskilt uppmärksamma det som händer på lokal nivå, där frågan om samexistens är mest känslig. Vi måste stödja projekt som stärker etnisk samexistens och samarbete. I den andan välkomnar jag Europeiska kommissionens intention att använda alla till buds stående medel för att nå framgång Det är precis vad Kosovo behöver.
<SPEAKER ID="239" NAME="Richard Howitt" AFFILIATION="PSE">
(EN) Fru talman! Jag välkomnar dagens debatt och resolution som nästa steg i normaliseringen av förbindelserna mellan Europeiska unionen och Kosovo ett år efter självständigheten.
<P>
Det är viktigt att betona att det har visat sig att de som, i likhet med de brittiska konservativa ledamöterna Geoffrey Van Orden och Charles Tannock, motsätter sig den här utvecklingen har fel. Nu har 54 länder - däribland 22 av våra egna EU-medlemsstater - erkänt landet, och EU:s rättsstatsuppdrag har satts in med Serbiens samtycke. Vi har ju hela tiden hävdat att en lösning på Kosovoproblemet hjälper Serbien i dess strävan mot EU, och i dag upprepar vi att vi vill att de ska lyckas.
<P>
Igår inledde EU:s rättsstatsuppdrag sin första krigsförbrytarrättegång i Kosovo. I dag besöker Hennes höghet prinsessan Anne av Storbritannien en skola för funktionshindrade barn i Gjilan i Kosovo. Dessa båda händelser visar på Europas inställning att aldrig glömma tidigare oförrätter, men att i dag arbeta för en bättre framtid för alla.
<SPEAKER ID="240" NAME="Ria Oomen-Ruijten" AFFILIATION="PPE-DE">
- (NL) Först av allt vill jag gratulera Joost Lagendijk till denna mycket opartiska resolution och ta tillfället i akt att tacka Doris Pack, eftersom hon och hennes delegation har gjort ett stort och värdefullt arbete på detta område.
<P>
EU:s mål är tydliga: Kosovo får inte bli ett svart hål. Det främsta ansvaret för detta ligger hos de kosovanska myndigheterna. Befolkningen måste få förtroende för både regeringen och rättssystemet. Korruption och brottslighet underminerar staten. Kvinnor och minoriteter måste också bli delaktiga till fullo.
<P>
I andra hand ligger ansvaret, enligt min åsikt, hos grannländerna, särskilt de serbiska myndigheterna. En konstruktiv dialog och regionalt samarbete ligger i allas intresse i regionen.
<P>
Slutligen bär EU också ett stort ansvar. Med Eulex har EU satt upp höga ambitioner. Det är bra att det faktiska arbetet nu har börjat. De kommande två åren kommer att visa om Eulex verkligen kan fortsätta att göra skillnad i det långa loppet. Jag hoppas verkligen det.
<P>
Stabilitet, försoning och utveckling av rättssstatsprincipen i Kosovo är av avgörande betydelse för kosovanerna och alla de etniska minoriteterna i Kosovo, men det ligger också i EU:s intresse. Det är av största vikt att biståndet är effektivt i detta avseende. Doris Pack och jag besökte Kosovo för inte så länge sedan. Det råder ingen brist på bistånd, men det skulle troligen kunna samordnas på ett ännu bättre och effektivare sätt.
<SPEAKER ID="241" NAME="Adrian Severin" AFFILIATION="PSE">
(EN) Fru talman! Hur många erkännanden krävs det för att en stat ska bli självständig? Det är inte det som är frågan, eftersom kvaliteten på erkännandena betyder mer än kvantiteten. En förklaring om självbestämmande leder inte till självständighet om staten i fråga inte erkänns av dem som den vill ha självbestämmande från.
<P>
En stats självständighet är inte reell så länge FN:s säkerhetsråd inte accepterar den. Dessutom är en stat inte självständig om den inte kan erbjuda alla befolkningsgrupper på sitt territorium rimliga utsikter till organisk integration med ett civilt och multikulturellt samhälle, och om den inte är livskraftig i sig själv och självstyrande.
<P>
Av alla dessa skäl misslyckades Ahtisaariplanen. Att sträva efter att gå tillbaka till läget före kriget är inte heller någon lösning - man måste gå framåt. I det syftet måste Europeiska unionen och de permanenta medlemmarna av FN:s säkerhetsråd sammankalla en internationell konferens med uppgift att finna en hållbar lösning för demokratisk säkerhet, geostrategisk jämvikt och social och ekonomisk stabilitet på västra Balkan. Inom den ramen bör Kosovo föras tillbaka till den internationella legalitetens väg, och regionen bör få en tydlig färdplan för sin integration med EU.
<P>
Tyvärr utforskar man inte hur detta ska kunna gå till i Lagendijkbetänkandet, och därmed lämnar man alla realistiska drivkrafter för en bättre framtid därhän. Därför tvingas de rumänska socialdemokraterna rösta mot det här betänkandet.
<SPEAKER ID="242" NAME="Marian-Jean Marinescu" AFFILIATION="PPE-DE">
(RO) Enligt bestämmelserna i folkrätten och med hänsyn till FN:s säkerhetsråds resolution 1244 som antogs 1999 kan inte Kosovo betraktas som en stat. Det finns fem EU-medlemsstater som inte har erkänt Kosovos ensidiga självständighetsförklaring. Kosovo är dock en realitet, och vi måste därför hantera det.
<P>
Stabiliteten på västra Balkan, den region som har störst chans att komma med i EU inom en nära framtid, är avgörande. Det är därför EU måste spela huvudrollen i hanteringen av den känsliga situationen i området. Eulex-uppdraget, som redan har uppnått inledande operationell förmåga, är ett viktigt första steg i denna riktning eftersom det krävs stöd och samordning för att uppnå, först och främst, ett mellanetniskt samarbetsklimat som gör det möjligt att återgå till en normal livsföring.
<P>
Skyddet för alla minoriteter i Kosovo måste säkras, även för den serbiska minoriteten. Institutionerna måste stärkas för att undvika kaos och garantera en stabil utveckling. Egendom måste återges och flyktingars rätt att återvända måste garanteras. De finansiella instrument som EU har, särskilt föranslutningsstödet, måste användas för att underlätta social och ekonomisk utveckling, öka insynen och främja försoning mellan etniska grupper. Kosovo får inte isoleras från de europeiska processerna på något sätt. Kosovo måste ha ett europeiskt perspektiv i ett regionalt sammanhang. Vi måste tillämpa samma normer i alla regioner. Det som begärs av länder i regionen måste också tillämpas gentemot Serbien och Kosovo.
<P>
EU måste kräva att dialogen mellan Priština och Belgrad återupptas. Jag anser att resolutionen i nuvarande utformning inte återspeglar hela skalan av ståndpunkter i fråga om Kosovo hos EU:s 27 medlemsstater. Det är därför som den rumänska delegationen från PPE-DE-gruppen, förutom de ledamöter som är ungrare, kommer att rösta mot denna resolution.
<SPEAKER ID="243" NAME="Csaba Sógor" AFFILIATION="PPE-DE">
- (HU) Det var nödvändigt att bomba Serbien för att få landet att förstå: minoriteters rättigheter måste respekteras. Det var en hård lärdom. I stället för att erkänna Kosovo som självstyrande tvingades man erkänna Kosovos självständighet. Kosovo tjänar som en varning för EU-medlemsstaterna också. Varje medlemsstat måste se till att traditionella etniska minoriteter inom dess territorium kan leva tryggt och känna sig hemma. Nöjda minoriteter är den stabilaste grunden för ett lands säkerhet, suveränitet och ekonomiska utveckling. Den 17 februari 2008 deltog jag personligen i det officiella firandet av Kosovos självständighetsförklaring i Priština. Jag hoppas att jag då också kunde konstatera att den serbiska minoritetens kulturella och territoriella självstyre erkänns inom Kosovos territorium. Kosovoalbanerna fick möjlighet till en lösning i europeisk stil. Serbien har ännu en chans: Vojvodina. EU-medlemsstaterna kan också göra insatser för att bevilja kulturellt eller territoriellt självstye för de etniska minoriteter som bor på deras territorier. Det skulle vara pinsamt om vissa EU-medlemsstater släpade efter Kosovo och Serbien i detta avseende.
<SPEAKER ID="244" NAME="Victor Boştinaru" AFFILIATION="PSE">
(RO) Som Europaparlamentariker och ledamot av delegationen för Sydösteuropa förväntar jag mig att höra att Europaparlamentet och Europeiska kommissionen, som ett uttryck för våra gemensamma värderingar som vi med stolthet kallar ”europeiska värderingar”, med all sin makt och auktoritet kräver att de politiska partierna i Kosovo blir öppna för multietnisk representation och att alla kommande framsteg i förbindelserna mellan Kosovo och EU vilar på en sådan utveckling.
<P>
Jag väntade mig att vi i detta betänkande skulle få höra att den modell som EU tänker bygga upp i Kosovo, med pengar från skattebetalarna i EU, är genuint multietnisk, mångkulturell och mångkonfessionell, och inte grundas på segregation. I våra diskussioner med parlamentariker från Kosovo har de berättat att en sådan modell för närvarande inte kan tillämpas.
<P>
Jag vill avsluta med följande fråga: Om denna modell inte kan tillämpas i Kosovo och om våra europeiska värderingar inte har en plats i Kosovo, vilken modell kan Europeiska kommissionen då tillämpa?
<SPEAKER ID="245" NAME="Gisela Kallenbach" AFFILIATION="Verts/ALE">
- (DE) Fru talman! Jag vill tacka Joost Lagendijk och utskottet för utrikesfrågor för att de genom denna resolution och denna debatt har sett till att Kosovofrågan finns kvar på vår dagordning. Enligt min mening har människorna i Kosovo verkligen förtjänat detta efter Europeiska unionens misslyckande där på 1990-talet.
<P>
Vi har en skuld att betala - vi är nämligen skyldiga människorna i Kosovo och hela regionen omfattande hjälp på deras väg mot EU. I detta avseende är den absolut viktigaste prioriteringen de nödvändiga förutsättningarna för en bättre ekonomisk utveckling, eftersom det utan dessa inte går att utesluta att social oro uppstår.
<P>
Jag vill be kommissionen att utöva sitt inflytande och se till att Cefta-avtalet verkligen genomförs av alla stater som undertecknat det. Jag vill också be rådet att se till att medlemsstaterna hanterar frågan om tvångsrepatriering av asylsökande med känslighet.
<SPEAKER ID="246" NAME="Alexandru Nazare" AFFILIATION="PPE-DE">
(RO) Eulex är den största civila insats som någonsin inletts via den europeiska säkerhets- och försvarspolitiken. Jag vill framhålla att det i den 1 900 man starka internationella gruppen ingår 200 militärpoliser och vanliga poliser från Rumänien. Rumänien deltar i Eulex eftersom det är Bukarests skyldighet att stödja sina samarbetspartner i Europeiska unionen, även om landet inte alltid håller med om de beslut som en majoritet av dem fattar.
<P>
Rumänien har inte erkänt staten Kosovos självständighet och en av orsakerna till detta är att landet vill undvika att legitimera separatistisk oro. En framförhandlad lösning mellan Belgrad och Priština, eventuellt av förbundskaraktär, vore att föredra framför den nuvarande situationen. Med tanke på omständigheterna är emellertid det viktigaste att Europeiska unionen framgångsrikt slutför uppdraget. Situationer som leder till att EU:s engagemang förlängs i det oändliga måste dock undvikas. Kosovo får inte bli ett EU-protektorat, utan behöver hjälp med att sköta sina egna affärer.
<P>
Denna aspekt är viktig både för Kosovo och för Europeiska unionen, framför allt med tanke på den aktuella ekonomiska krisen och de begränsade resurser vi har.
<SPEAKER ID="248" NAME="Călin Cătălin Chiriţă" AFFILIATION="PPE-DE">
(RO) Jag håller med om många av de tankar som har uttryckts i parlamentet, men detta problem är mycket mer komplext. Rumänien har rätt i sin åsikt att den rättsliga grunden för Kosovos ensidiga självständighetsförklaring är ytterst tveksam eftersom minoriteter enligt internationell rätt inte har kollektiva rättigheter och inte heller har rätt till självbestämmande eller utbrytning. Vad jag vill betona är att människor som tillhör etniska minoriteter har rättigheter.
<P>
Kosovos utbrytning och erkännande som stat av andra länder har skapat ett farligt prejudikat som bara några månader senare har följts av Rysslands ensidiga erkännande av separatistregionerna Sydossetien och Abchazien. I båda dessa fall hänvisade president Putin tydligt till Kosovomodellen. Separatiströrelserna i regioner som Kashmir, Nagorno-Karabach, Transnistrien, Krim, norra Cypern osv. har omedelbart tillkännagett att dessa regioner har lika stor rätt till självständighet som Kosovo.
<P>
Jag anser att Europeiska unionen och dess medlemsstater i framtiden konsekvent måste stödja principen om territoriell integritet för alla stater och aktivt motverka separatisttendenser. Europeiska unionen måste vidta särskilda insatser för att upprätthålla stabiliteten på hela västra Balkan och ge kraft åt deras europeiska perspektiv.
<SPEAKER ID="249" NAME="Miloš Koterec" AFFILIATION="PSE">
- (SK) Kosovo existerar, vilket accepteras av vissa, men inte av andra. Även om en majoritet av medlemsstaterna är för dess självständighet eller har erkänt den är det fem medlemsstater som inte har gjort det - för att inte tala om FN:s säkerhetsråd.
<P>
Om vi vill att resolutionen ska påverka Europeiska unionens utrikespolitik måste den ha en enande inverkan. Om vi visar att vår gemensamma utrikespolitik har tvingats igenom av en majoritet, oavsett om det skett i rådet eller Europaparlamentet, kommer detta att vara kontraproduktivt för unionens enighet. Låt oss söka en enad lösning och inte tvinga igenom beslut vars ordalydelse på sin höjd är tvetydig eller till och med förvirrande och slarvig.
<SPEAKER ID="250" NAME="Charles Tannock" AFFILIATION="PPE-DE">
(EN) Herr talman! Den internationella rusningen för att erkänna Kosovo var svårbegriplig, tycker jag. Det fanns gott om äldre tvister att lösa som var mer förtjänta av EU:s ansträngningar: Kashmir, till exempel, eller Taiwan, eller till och med Somaliland på Afrikas horn.
<P>
Kosovos självständighetsförklaring har också avslöjat en schism mellan medlemsstaterna. Det är alldeles omöjligt att Kosovo blir medlem i Europeiska unionen eller Förenta Nationerna om en del medlemsstater inte erkänner dess suveränitet. Prejudikatet Kosovo väckte också indignation i Ryssland och ledde till erkännandet av de georgiska regionerna Abchazien och Sydossetien som stater i somras.
<P>
Människorna i olika delar av det före detta Jugoslavien har förstås rätt att leva i fred och välmåga. Vi i Europeiska unionen har en moralisk skyldighet att hjälpa dem, men denna hjälp får aldrig vara förutsättningslös. Vi måste se verkliga reformer i Kosovo, genuina bemödanden att bekämpa organiserad brottslighet och människohandel, och ett ordentligt skydd och jämställdhet för minoriteter, som serberna.
<P>
Kommissionen och rådet måste vara vaksamma och insistera på påtagliga framsteg.
<SPEAKER ID="251" NAME="Ingeborg Gräßle" AFFILIATION="PPE-DE">
(DE) Herr talman, mina damer och herrar! Utskottet för budgetkontroll tillåter sig att säga några ord om utrikespolitik på hög nivå. Vi har fastställt att det i Kosovo - den tredje stat som får mest bistånd från Europeiska unionen - förekommer ytterst oroande fall av korruption med allvarliga konsekvenser för vår budgets säkerhet och gemenskapens ekonomiska intressen.
<P>
Det finns en slutrapport från FN:s arbetsgrupp, kommissionens byrå för bedrägeribekämpning och Guarda di Finanza. Denna slutrapport har ännu inte genomförts. Den daterar sig från juni 2008 och innehåller avslöjanden av allvarliga fall av korruption där EU-medel är inblandade. Vi väntar på en förklaring.
<P>
Denna slutrapport är verkligen en slutrapport. Det finns ingen uppföljningsorganisation. För närvarande finns det inte någon som företräder våra intressen i denna fråga. Även i detta hänseende vill jag uppmana kommissionen att äntligen utse någon. Eulex kan inte ensam utföra detta arbete. Jag motsätter mig dessutom att vi fortsätter att komma med ursäkter för denna stats oklara status.
<SPEAKER ID="252" NAME="Alexandr Vondra">
rådets ordförande. - (EN) Herr talman! Först och främst vill jag tacka er för att ni tog initiativ till den här debatten. Jag tycker att det var rätt att utnyttja tillfället inför den kommande första årsdagen av Kosovos självständighetsförklaring. Jag tycker att det ligger rätt i tiden, särskilt med tanke på dagens ekonomiska kris, för det finns en potentiell fara att detta på något sätt försvinner från vår radarskärm, trots att vi fortfarande har ett stort ansvar för att få arbetet slutfört - inte bara i Kosovo, utan också i det större området västra Balkan. Visst förtjänar det som många av er - Hannes Swoboda och andra - har sagt här mycket uppmärksamhet. Jag anser att rådets ståndpunkt är exakt densamma.
<P>
Vi har många utmaningar framför oss. Jag vill understryka de tre viktigaste pelarna i vår Kosovopolitik. Den första är Kosovos odelbarhet och stabilitet. Den andra är decentralisering och jämställdhet för alla minoriteter där. Den tredje - och förmodligen den viktigaste och den största utmaningen - är att få Kosovo delaktigt i regional och europeisk integration: regionalt samarbete på västra Balkan. Visst bör vi en dag föra Kosovo närmare stabiliserings- och associeringsprocessen, men det återstår fortfarande mycket att göra, och det är ingen hemlighet att det kommer att bli svårt att nå enighet i rådet i vissa frågor.
<P>
Jag tycker att vi ska ha som mål att koncentrera oss på framtiden snarare än på det förflutna, och jag uppskattar verkligen inläggen från dem som gjorde det. Naturligtvis måste dialogen med Serbien om de återstående praktiska frågorna föras med full insyn och stor intensitet, men jag anser att vår ledstjärna bör vara realism.
<P>
Den ekonomiska situationen och att den förbättras är av avgörande betydelse för stabiliteten, så en effektiv hantering och mobilisering av Kosovos egna resurser är ett oavvisligt villkor, liksom sund administration och mobilisering av internationella resurser. Det är också viktigt att bekämpa korruption och att få till stånd en öppen privatiseringsprocess.
<P>
Här tycker jag att parlamentets stöd till Eulex är mycket viktigt. Låt mig gratulera Joost Lagendijk till det arbete han har gjort. Det var utmärkt. När jag läste texten hade jag inga invändningar personligen, även om jag troligen skulle vara lite försiktig: vi känner alla till den ekonomiska situationen i Kosovo och bristen på energi i Kosovo, liksom på Balkan i allmänhet. Brunkol och kraftgenerering är en av de få möjligheter de har att på något sätt bygga upp en hållbar ekonomi och integrera denna ekonomi i regionen. Visst är miljöfrågorna viktiga, men det är lika viktigt att få till stånd en framtida ekonomisk stabilitet.
<P>
Några av er nämnde de romska familjernas situation i Trebcagruvorna. Vi är alla medvetna om att detta är en katastrofal situation, och ni känner säkerligen till att kommissionen arbetar med detta. En delegation under ledning av Pierre Morel besökte området i december och erbjöd sig att träffa de romska lägerledarna i Trebca. Det finns ingen enkel lösning. Vi vet att det finns ett erbjudande till dem om att flytta utanför området, men än så länge är de inte redo för detta. De vägrar faktiskt att göra det, så det återstår mycket att göra också här. Jag tror att mötet nästa vecka med Pieter Feith, som också är involverad i detta, blir ett tillfälle att diskutera detta mer.
<P>
Än en gång, tack så mycket. Jag tycker att vi har haft en mycket givande debatt och hoppas att parlamentet kommer att fortsätta att stödja alla våra bemödanden i Kosovo och i regionen.
<SPEAKER ID="253" NAME="Meglena Kuneva">
ledamot av kommissionen. - (EN) Herr talman! Kommissionen gratulerar Joost Lagendijk och välkomnar hans resolution: den borgar för större delaktighet för Kosovo i det pågående arbetet med att föra regionen närmare EU.
<P>
Kommissionen har funnit ett ändamålsenligt sätt att samarbeta med alla lokala aktörer som arbetar i Kosovo, inklusive Eulex och EU:s särskilde representant. Vi kommer att fortsätta med detta samarbete. Det är enda sättet att få vårt arbete i Kosovo att bära frukt. Hittills har ett gott samarbete visat sig vara avgörande för att bibehålla freden i området.
<P>
Kommissionen har finansierat ett rättsstatsprojekt värt 7 miljoner euro, varav 1 miljon euro för att bekämpa korruption. För att vara mer specifik gav vi i december 2008 budgetkontrollutskottets ordförande Herbert Bösch detaljerade och heltäckande svar på alla frågor som ställts, både muntligt och skriftligt. Därigenom rätade vi ut frågetecknen kring EU:s finansiering och hur den har administrerats i Kosovo. Ledamöterna fick också information om den finansiella förvaltning och de kontrollsystem som kommissionen nu har infört.
<P>
Sedan dess har vi inte fått några fler förfrågningar om information. Vi kan förse ledamöterna med kopior av det material som skickats till budgetkontrollutskottet om intresse finns.
<P>
Jag vill anknyta till Gisela Kallenbachs kommentar om Centraleuropeiska frihandelsavtalet (Cefta). Vi hoppas att förbättrade förbindelser mellan Serbien och Kosovo gör att Kosovo kan integreras i Cefta. Kommissionen kommer att göra sitt bästa för att underlätta detta.
<P>
Många viktiga frågor tas upp i resolutionen, såsom bevarandet av Kosovos kulturarv, utökad kapacitet för dess offentliga förvaltning, bättre integration av alla befolkningsgrupper i Kosovo, vikten av multietnisk utbildning och de romska familjernas lidande i blyförgiftade flyktingläger i norr. Kommissionen kommer att följa upp dessa frågor genom befintliga instrument och i samarbete med andra givare.
<P>
Vi kommer att ge ut vår studie om Kosovo som en del av vårt utvidgningspaket i höst. Jag är säker på att det kommer att innehålla mängder av idéer för att se till att Kosovo förblir fast förankrat i det europeiska perspektiv det delar med västra Balkan som helhet.
<SPEAKER ID="254" NAME="Talmannen">
Jag har mottagit ett resolutionsförslag, som ingivits i enlighet med artikel 103.2 i arbetsordningen.
<P>
Debatten är härmed avslutad.
<P>
Omröstningen kommer att äga rum på torsdag, den 5 februari 2009.
