<CHAPTER ID="015">
Kreditvärderingsinstitut (debatt)
<SPEAKER ID="509" NAME="Talmannen">
Nästa punkt är ett betänkande av Jean-Paul Gauzès, för utskottet för ekonomi och valutafrågor, om förslaget till Europaparlamentets och rådets förordning om ändring av förordning (EG) nr 1060/2009 om kreditvärderingsinstitut - C7-0143/2010 -.
<SPEAKER ID="510" NAME="Jean-Paul Gauzès" LANGUAGE="FR">
Herr talman, herr Chastel, herr kommissionsledamot! Nu har vi kommit fram till den tredje rättsakten på finansområdet 2010. Efter lagstiftning om tillsyn, direktivet om alternativa investeringsfondförvaltare koncentrerar vi oss än en gång på kreditvärderingsinstitut. Jag säger ”än en gång” eftersom EU var tidigt ute med regleringar på detta område. Vi startade redan 2009 och nu börjar effekterna visa sig.
<P>
Kreditvärderingsinstitut avger i allmänhet yttranden, i form av betyg, om företags och staters kreditvärdighet och om komplexa finansiella produkter. Betygen speglar en bedömning av risken för att emittenter av finansiella instrument inte kan betala sina skulder. Av en rad olika skäl har dessa institut gradvis blivit allt viktigare på finansmarknaden.
<P>
För det första tar man hänsyn till betygen vid reglering av bankverksamhet för att avgöra hur stort eget kapital som krävs som säkerhet för investeringar. För det andra har betygen varit en faktor i lyckade emissioner, eftersom de har blivit ett viktigt riktmärke för investerare.
<P>
Även om kreditvärderingsinstituten inte var huvudorsaken till den senaste tidens finanskris hade de ett skadligt inflytande. De underskattade risken för att emittenter av vissa komplexa finansiella instrument skulle gå i konkurs.
<P>
För att återskapa förtroendet för marknaden och för att öka skyddet för investerarna föreslog Europeiska kommissionen 2009 en mekanism för övervakning och tillsyn av kreditvärderingsinstitut. Samma år antogs således förordning (EG) nr 1060/2009 om kreditvärderingsinstitut.
<P>
Under debatterna i Europaparlamentet inför antagandet av denna förordning framhöll föredraganden behovet av en EU-omfattande översyn av kreditvärderingsinstitutens produkter och en integrerad tillsyn av dem. Vid denna tidpunkt var denna typ av tillsyn på EU-nivå rättsligt omöjlig. Kommissionen åtog sig emellertid att utarbeta ett förslag i linje med detta och du, herr kommissionsledamot, såg till att detta löfte hölls.
<P>
Rådets och Europaparlamentets överenskommelse om hur den europeiska tillsynen ska se ut, som kommer att träda i kraft den 1 januari 2011, gör att det nu är möjligt att utöva tillsyn av kreditvärderingsinstitut.
<P>
I förordningen om inrättandet av Europeiska värdepappers- och marknadsmyndigheten betonas att denna myndighet kommer att ha sina egna tillsynsbefogenheter i förhållande till framför allt kreditvärderingsinstitut. Det var syftet med den ändringsförordning som vi enades om och som vi kommer att rösta om i morgon.
<P>
Vad jag ville - och mina kolleger stödde denna begäran - var att vi skulle skjuta upp övriga frågor i samband med kreditvärderingsinstitut, dvs. tilldelning av statspapper, ersättningssystem och konkurrens, och hantera dessa i en studie i form av ett initiativbetänkande. Detta kommer att föregå det lagstiftningsförslag som ska läggas fram första halvåret 2010 och som kommissionen har inlett ett samråd om.
<P>
Genom att införa tillsyn av kreditvärderingsinstitut på EU-nivå anser jag att vi tar ett stort steg framåt i linje med de tillsynssystem som redan införts. Jag vill tacka det belgiska ordförandeskapet för dess outtröttliga arbete när det gäller de finansiella ärendena, jag vill tacka dig och dina medarbetare, herr kommissionsledamot, och jag vill naturligtvis tacka mina kolleger i Europaparlamentet som deltog i denna studie och som stödde våra ståndpunkter.
<SPEAKER ID="511" NAME="Olivier Chastel" LANGUAGE="FR">
Herr talman, herr kommissionsledamot, mina damer och herrar! Efter Jean-Paul Gauzès ord och ett sådant här betänkande är det ett sant nöja att vara här för den belgiske finansministern Didier Reynders räkning för att i dag debattera ändringen av förordningen om kreditvärderingsinstitut.
<P>
Som du påpekade talar vi än en gång om en åtgärd som avser finansiella tjänster och som de tre institutionerna rekordsnabbt har enats om.
<P>
Vi är också mycket nöjda med att överenskommelsen kommer att gå till omröstning i parlamentet i morgon, i den form som de tre institutionerna enades om.
<P>
Förordningen kommer att ändras så att Europeiska värdepappers- och marknadsmyndigheten ges ökade befogenheter. Tack vare detta kommer myndigheten att kunna utöva striktare tillsyn av kreditvärderingsinstitutens verksamhet i hela unionen. Detta är ett viktigt steg som vi anser kommer att bidra till stabilare finansmarknader, och som kommer att främja uppkomsten av ett mycket effektivare tillsynsregelverk.
<P>
När förordningen väl träder i kraft kommer myndigheten därför att vara behörig när det gäller registrering och löpande tillsyn av kreditvärderingsinstitut. Den kommer även att ha befogenhet att fastställa att ett kreditvärderingsinstitut har brutit mot förordningen och befogenhet att ålägga påföljder.
<P>
Naturligtvis kommer det även att finnas en ram för samarbete mellan medlemsstaternas behöriga myndigheter och Europeiska värdepappers- och marknadsmyndigheten. Vi är emellertid beredda att föra en grundligare debatt om frågan om reglering av själva marknaden för kreditvärderingsinstitut när kommissionen väl har lagt fram sitt förslag om en övergripande översyn av denna sektor, vilket är planerat att ske nästa år. Jag hoppas naturligtvis att morgondagens omröstning ger ett positivt resultat. Jag vill särskilt tacka ordföranden för utskottet för ekonomi och valutafrågor Sharon Bowles, parlamentets föredragande Jean-Paul Gauzès, och naturligtvis dess skuggföredragande, liksom kommissionsledamot Michel Barnier, som tillsammans med den belgiske finansministern Didier Reynders har utfört ett viktigt arbete de senaste sex månaderna och säkerställt en snabb överenskommelse som här i parlamentet har omvandlats till konkreta beslut inom finanssektorn. Tack för ert givande och effektiva samarbete på detta område. Jag är säker på att ni kommer att fortsätta detta arbete under de kommande ordförandeskapen.
<SPEAKER ID="512" NAME="Michel Barnier" LANGUAGE="FR">
Herr talman! God eftermiddag allihopa! Jean-Paul Gauzès, du beskrev på ett mycket bra sätt dagens tillsyn och övervakning av den stora sektorn för hedgefonder och private equity-fonder och den andra fas med reglering av kreditvärderingsinstitut som är på väg. Det gjorde nyss även Olivier Chastel, för Didier Reynards räkning. Detta arbete sker tillsammans och tack vare er, mina damer och herrar, och tack vare rådets och kommissionens inledande arbete. När det gäller reglering gör EU konkreta och effektiva framsteg. Det drar de lärdomar av krisen som alla skattebetalare, tillika EU-medborgare, kräver.
<P>
Mina damer och herrar! Överenskommelsen om tillsyn av kreditvärderingsinstitut är ett viktigt steg och även jag vill tacka dig Jean-Paul Gauzès, och naturligtvis de som har arbetat tillsammans med dig, utskottsordförande Sharon Bowles och skuggföredragandena Wolf Klinz, Sven Giegold, Gianni Pittella och Ashley Fox. Inom kort avslutas det nuvarande ordförandeskapet. Det har varit framgångsrikt och gjort stora framsteg och jag vill tacka Didier Reynders och alla hans medarbetare för det goda förhållande vi har haft de senaste sex månaderna.
<P>
Detta är en bra överenskommelse, även om jag måste säga att det hade varit utmärkt om vi i den slutliga kompromissen hade tagit med de regler som kommissionen ursprungligen föreslog om ökad insyn i strukturerade finansiella instrument. Som nämns i ingressen till förordningen kommer vi, om ni vill, att återkomma till detta ämne under nästa översyn av förordningen 2011.
<P>
Som Olivier Chastel precis påpekade kommer denna ändring av 2009 års förordning från och med juli 2011 att ge Europeiska värdepappers- och marknadsmyndigheten (Esma) direkt behörighet att utöva tillsyn av kreditvärderingsinstitut på EU-nivå. Mina damer och herrar! Ni måste förstå hur viktigt det beslut som ni fattar i dag är. Detta är första gången som Esma, denna nya EU-myndighet, kommer att få behörighet att utöva direkt tillsyn av finansinstitut som bedriver verksamhet i hela EU.
<P>
Denna ändring är sista biten i EU:s nya tillsynsregelverk. Som du så tydligt förklarade Jean-Paul Gauzès, och som Sven Giegold, som också är här, var så mån om att framhålla under debatten om tillsyn ges Esma tack vare detta kraftigt utökade befogenheter. Detta är följaktligen ett mycket viktigt ämne både för er och för oss.
<P>
Esma kommer att ansvara för att registrera kreditvärderingsinstitut och utöva tillsyn av dessa i hela unionen och den kommer att utöva en strikt kontroll av dessa institut. Genom lagstiftningen får den alla tillsynsbefogenheter som anses nödvändiga för att tvinga institut att följa förordningens bestämmelser.
<P>
Esma kommer att kunna utöva tillsyn - jag tänker här på begäranden om information och befogenhet att utföra stickprovskontroller - och om den upptäcker att ett kreditvärderingsinstitut begår en överträdelse måste den vidta de åtgärder som krävs för att få institutet att upphöra med denna överträdelse. Esma kommer även att ha befogenhet att, i enlighet med strikta och tydliga regler, ålägga böter och påföljder för de kreditvärderingsinstitut som inte respekterar förordningen. Naturligtvis garanteras även kreditvärderingsinstitutens rätt till försvar i förordningen, framför allt rätten att höras, tillgång till handlingar och andra processuella garantier. När Esma utövar sina tillsynsbefogenheter kommer den avslutningsvis att respektera de rättigheter som anges i stadgan om grundläggande rättigheter och andra EU-rättsliga principer och bestämmelser, inklusive proportionalitetsprincipen.
<P>
Tack vare den nya förordningen om kreditvärderingsinstitut kommer det även att finnas en enda kontaktpunkt för alla kreditvärderingsinstitut, ett regelverk som ser likadant ut i hela EU, där alla behandlas lika, och reglerna för kreditvärderingsinstitut kommer att tillämpas på ett mer konsekvent sätt i hela EU.
<P>
Jag anser därför att detta ger betydande vinster i fråga om effektivitet, insyn och trygghet inom den allmänna struktur som vi vecka för vecka håller på att bygga upp för att uppnå en intelligent tillsyn och effektiv reglering.
<P>
Herr talman! Jag vill inte tala för länge, vilket jag precis har gjort, men jag skulle vilja utveckla vad Didier Chastel sade och ta upp nästa fas, eftersom jag själv framhöll att vi måste gå längre för att garantera en verklig reglering av kreditvärderingsinstitut. Samtidigt konstaterar vi att det inte är dessa institut som har skapat problemet och oron på finansmarknaderna. Det är inte termometern som orsakar febern, men den måste fortfarande fungera ordentligt. Så var tidigare inte fallet och det är det vi vill åtgärda med alla dessa förordningar som följer på varandra.
<P>
Kommissionen överväger redan nästa fas. Vi inledde ett offentligt samråd den 5 november 2010 för att vidga debatten och för att samla in synpunkter från alla berörda parter. Som ni vet är debatten om alla dessa förordningar verkligen inte någon konstgjord debatt. Jag bemödar mig verkligen om att lyssna till varje inlägg, kritik eller idé som framförs inom ramen för dessa samråd.
<P>
Nu ska vi till att börja med studera konsekvenserna av modellen där emittenten betalar, som är vanlig bland kreditvärderingsinstitut. För det andra ska vi studera bankers och andra institutionella investerares beroende av kreditvärderingsinstitut. För det tredje ska vi studera betygsättning av statspapper - som långt ifrån är en okomplicerad fråga. För det fjärde ska vi studera ökad insyn för att på ett bättre sätt hantera intressekonflikter, och för det femte ska vi skapa mer konkurrens och mångfald på marknaden för kreditvärderingsinstitut, som för närvarande är koncentrerad till ett fåtal aktörer.
<P>
Samrådet kommer att pågå till nästa januari och på grundval av all respons vi får, och Wolf Klinz initiativbetänkande, kommer vi att fatta ett beslut någon gång under 2011, men inte för sent, om de åtgärder vi vill genomföra för att slutföra, i form av en tredje fas, dessa två förordningar om kreditvärderingsinstitut, som nu nästan har genomförts.
<SPEAKER ID="513" NAME="Sebastian Valentin Bodu" LANGUAGE="EN">
Herr talman! Som vice ordförande för utskottet för rättsliga frågor skulle jag vilja ta upp några viktiga aspekter som var föremål för debatter och ändringsförslag i vårt utskott.
<P>
För närvarande står emittenten för kostnaderna för de strukturerade instrument som kreditvärderingsinstituten bedömer. Det kan uppstå intressekonflikter, eftersom de betygsatta företagen är intresserade av ett bra betyg. Ett alternativ skulle kunna vara att det är de som använder betygen som betalar. Användarnas intressen är mer mångfacetterade och det finns därför inte ett specifikt intresse som kan ge upphov till en intressekonflikt. Det finns användare som föredrar ett bra betyg, exempelvis när de vill sälja aktier, och sådana som föredrar ett dåligt betyg, exempelvis när de vill köpa aktier.
<P>
För det andra kan systemet med kreditvärderingsinstitut tjäna på de revisionsregler som har fastställts. Kreditvärderingsinstituten och revisorerna har ett stort ansvar för företagens goda rykte och för att marknaden fungerar ordentligt. Revisorer verkar emellertid omfattas av mycket strängare regler än kreditvärderingsinstitut.
<P>
För det tredje bör Europeiska värdepappers- och marknadsmyndigheten ha behörighet att utöva tillsyn av kreditvärderingsinstitut för att verifiera eventuella materiella skillnader mellan de kreditbetyg som olika kreditvärderingsinstitut ger samma strukturerade finansiella instrument.
<P>
För det fjärde inför direktivet en ny princip, som har hämtats från den senaste amerikanska lagstiftningen. När ett annat kreditvärderingsinstitut än det institut som gavs i uppdrag att göra bedömningen kan göra en egen bedömning av samma instrument, är den bunden av den första bedömningen. Det första institutet måste därför lämna ut vissa uppgifter om det bedömda instrumentet. Detta leder till två positiva effekter. För det första finns det ett andra kreditbetyg och för det andra minskar det första institutets ansvarsskyldighet.
<P>
Avslutningsvis vill jag understryka att bestämmelserna i detta direktiv, som utgör ett nytt regelverk, endast bör tillämpas på strukturerade finansiella instrument, eftersom kreditvärderingsinstituten själva är en viktig del av den strukturerade finansmarknaden. Om man vill vara tuff men inte överreglera, om man vill vara konkurrenskraftig men inte ha höga administrativa kostnader och om man vill behålla kapitalet i Europa och inte driva iväg det till utländska tillväxtmarknader bör övriga finansiella instrument, 150 år gamla vanliga aktier eller vanliga obligationer som inte innebär en systematisk risk, inte omfattas av detta direktiv.
<SPEAKER ID="514" NAME="Gianni Pittella" LANGUAGE="IT">
Herr talman, mina damer och herrar! Tack vare vårt nu prövade och testade samarbete har vi haft ett produktivt samarbete med Jean-Paul Gauzès om denna förordning för att säkerställa några viktiga framsteg när det gäller de regler som styr ett av de mest kontroversiella områdena när det gäller stabiliteten på finansmarknaderna.
<P>
En sådan förbättring är utan tvekan tanken att den nyinrättade Europeiska värdepappers- och marknadsmyndigheten (Esma) direkt ska kunna bötfälla kreditvärderingsinstitut som missköter sig. Detta var något som jag verkligen insisterade på. Genom detta visar parlamentet att det strävar efter att skapa ett starkt tillsynsorgan med riktiga befogenheter.
<P>
Vi är även medvetna om att denna förordning inte tar itu med alla problem inom en sektor som de senaste åren verkar ha förvärrat krisen. De hinder som måste övervinnas, och som är föremål för ett parlamentsbetänkande som Wolf Klinz redan håller på att utarbeta, rör framför allt två frågor: betygsättningen av medlemsstaternas statspapper och den allmänna strukturen på en marknad som är klart oligopolistisk.
<P>
EU måste ha ett tydligt mål i dessa frågor, nämligen att göra finansmarknaden mindre beroende av kreditbetyg. De referenser som för närvarande återfinns i lagar och förordningar om kreditvärderingsinstitut måste ersättas av alternativa kreditvärderingsstandarder. Förenta staterna och G20-länderna har redan rört sig i denna riktning.
<P>
På internationell nivå måste vi ha modet och ambitionen att ändra de regler som Basel II bygger på, dvs. att det är obligatoriskt att använda kreditbetyg - en mekanism som i praktiken har lett till att banksektorn, både tidigare och fortfarande, inte alls har brytt sig om tillsyn. Följderna av detta syns nu tydligt.
<P>
Avslutningsvis vill jag kort säga något om kreditbetyg på statspapper. Detta bör inte längre vara kreditvärderingsinstitutens ansvar. Med sina betyg har dessa nämligen allt för ofta retat upp marknaden och gett näring åt spekulationer. I stället bör vi undersöka om en EU-institution - kanske en befintlig institution som revisionsrätten - kan spela en roll på detta område.
<P>
Jag hoppas verkligen att mina förslag kommer att stödjas av mina kolleger och få kommissionsledamot Michel Barniers helhjärtade stöd. Jag upprepar de höga tankar jag hyser om honom.
<SPEAKER ID="515" NAME="Wolf Klinz" LANGUAGE="DE">
Herr talman, herr kommissionsledamot, mina damer och herrar! Om några veckor kommer vi att ha en ny tillsynsstruktur i Europa, som i hög grad har formats av Europaparlamentet. En av de tre nya tillsynsmyndigheterna kommer att vara en myndighet med ansvar för marknader och värdepapper, nämligen Europeiska värdepappers- och marknadsmyndigheten (Esma).
<P>
Esma kommer att ha sista ordet i samband med registrering och tillsyn av kreditvärderingsinstitut och ansvara för att kreditvärderingsinstituten verkligen följer de nya förordningarna. Esma kan om den vill delegera sitt gränsöverskridande ansvar till nationella tillsynsmyndigheter om dessa är små och endast bedriver nationell verksamhet.
<P>
Detta förslag är därför bara en anpassning av förordningen från april 2009 till nya omständigheter, men den stärker Esmas roll. Den ger den nya tillsynsmyndigheten större befogenheter och - vilket är helt nytt - den ger Esma befogenhet att straffa institut som inte tillämpar förordningen. Jag välkomnar detta eftersom jag anser att stärkandet av en ny EU-tillsynsmyndighets ställning verkligen kommer att öka dess trovärdighet på marknaden.
<P>
Jag är bara kritisk på en punkt. När vi utarbetade förordningen i april 2009 fattade vi ett beslut om hur vi skulle hantera kreditbetyg från tredjeländer i EU. Vid den tidpunkten sade vi att dessa kan användas i EU om de antingen följer ett likvärdigt förfarande eller stöds av ett kreditvärderingsinstitut som är registrerat och godkänt i Europa, det så kallade godkännandeförfarandet.
<P>
I den andra fasen har kommissionen nu ändrat detta. Nu säger man att sådana kreditbetyg inte längre kommer att kunna godkännas. Därför gäller bara det s.k. ekvivalensförfarandet. Jag betraktar detta beslut - eftersom det fattades ensidigt - som ett odemokratiskt sätt att hantera ärenden, och jag anser att vi bör hålla fast vi det ursprungliga beslutet som vi fattade i april 2009.
<P>
Som kommissionen också nämnde finns det fortfarande många utestående frågor när det gäller kreditvärderingsinstitut, nämligen bristande konkurrens, otillräcklig insyn och om det är emittenten eller investeraren som bör betala. Dessa frågor bör granskas med ett kritiskt öga. Det finns frågor kring betalningssystemet och även när det gäller ett allt för stort beroende. Många kreditvärderingsinstitut har på grund av lagbestämmelser i praktiken blivit certifieringsmyndigheter. Jag tar upp detta i mitt initiativbetänkande, och det gläder mig att kommissionen kommer att lägga fram ett lagstiftningsförslag i frågan nästa år.
<SPEAKER ID="516" NAME="Sven Giegold" LANGUAGE="DE">
Herr talman, herr Chastel, kommissionsledamot Barnier, herr Gauzès, mina damer och herrar och skuggföredragande! Det gläder mig verkligen att vi nu har tagit detta steg och att en sektor inom det europeiska finanssystemet för första gången kommer att vara direkt underställd tillsyn på EU-nivå. Detta är även ett steg mot ett starkt EU på en inre marknad och en stark kontroll av en sektor som bidrog till krisen. Jag vill göra en kommentar till om detta. Michel Barnier, rekryteringen av personal till de nya myndigheterna håller för närvarande på och de nya myndigheterna kommer endast att bli så bra som deras personal är. Jag hoppas verkligen att personalen rekryteras utifrån sakkunskap, oavhängighet gentemot den finansindustri som de ska kontrollera och en tydlig önskan att arbeta i allmänhetens intresse, så att vi undviker ytterligare en rekryteringsprocess som bygger på nationella kvoter och som struntar i dessa viktiga kriterier.
<P>
Dessutom återstår mycket arbete när det gäller kreditvärderingsinstitut. Vi saknar fortfarande verklig insyn när det gäller den information som kreditvärderingsinstituten arbetar med och det används alldeles för mycket kreditbetyg i finanssektorn och det regelverk som styr finansindustrin. Det finns allvarliga intressekonflikter. Marknaden är tydligt uppdelad mellan tre stora aktörer och det går inte att utkräva något ansvar för slarvigt utfärdade kreditbetyg. Herr kommissionsledamot! Det är bra att samrådet nu har inletts och vi väntar med intresse på resultatet. Framför allt bör civilsamhället delta i samrådet, med sedan måste du lägga fram ett modigt förslag. Jag ser redan fram emot ditt förslag. Jag hoppas du är lika modig som du hittills har varit och låt oss i sann EU-anda tillsammans anta lagstiftning nästa år som löser de återstående problemen på kreditvärderingsmarknaden. Det är vi skyldiga våra medborgare
<SPEAKER ID="517" NAME="Ashley Fox" LANGUAGE="FR">
Herr talman! Jag vill tacka Jean-Paul Gauzès för hans utmärkta arbete. Det gläder mig att artikel 8a och 8b ströks under trepartsmötet. Ursprungligen föreslog kommissionen i sitt förslag att man skulle upprätta säkra webbplatser. Jag var aldrig övertygad om nyttan med detta. Vi kan studera utvecklingen i Förenta staterna. Om webbplatserna visar sig vara användbara kan vi alltid införa dem i EU i ett senare skede.
<P>
Herr talman! Jag är glad att kunna tillkännage att min grupp kommer att rösta för detta betänkande i morgon, och jag tackar ännu en gång Jean-Paul Gauzès.
<SPEAKER ID="518" NAME="Jürgen Klute" LANGUAGE="DE">
Herr talman, herr Chastel, kommissionsledamot Barnier, mina damer och herrar! De senaste månaderna har vi sett prov på vilka skador kreditvärderingsinstituten kan ge upphov till. Därför måste vi omgående vidta åtgärder. Följaktligen välkomnar även jag direktivet, framför allt att tillsynen och registreringen av kreditvärderingsinstitut kommer att överföras till Esma. Det är ett viktigt och positivt steg i rätt riktning.
<P>
Flera bra och progressiva förslag föll emellertid bort under överläggningarna om betänkandet. Jag vill ännu en gång ta upp detta. Utnämningen av Esma är därför den enda konkreta och positiva ändringen. Förslaget om en offentlig databas för utfärdandet av kreditbetyg har strukits, liksom många hänvisningar till inrättandet av ett offentligt kreditvärderingsinstitut. Konsekvent och kontinuerlig granskning av emitterade betyg från tillsynsmyndighetens sida är också något som glömts bort. Dessutom hade kommissionen föreslagit att man skulle främja kreditbetyg som instituten utfärdar på eget initiativ så att man får bukt med de katastrofala instruktionerna för emittenter vid bedömningen av produkter på finansmarknaden.
<P>
Jag hoppas att dessa aspekter kommer att övervägas i kommande betänkanden på detta område, som både Jean-Paul Gauzès och du, Michel Barnier, nämnde.
<SPEAKER ID="519" NAME="Hans-Peter Martin" AFFILIATION="NI">
(DE) Herr talman, herr kommissionsledamot! Mot bakgrund av dagens nyheter, som återigen rör euron, är det snart dags för intensiva böner igen. Det är vi tacksamma för. Jag hoppas verkligen att du med din modiga strategi inte kommer att vara allt för sent ute. Jag instämmer i vad föregående talare sade och ber dig att, i den grad du kan, se till att rekryteringen inte sker på grundval av nationella kvoter. Min önskan är att även partipolitisk hänsyn läggs åt sidan så att vi äntligen kan upphöra med vår mycket märkliga och EU-specifika tradition vid tillsättning av tjänstemän, och i stället faktiskt tillsätta de bästa personerna.
<P>
Min andra begäran rör ökad öppenhet när det gäller konkurrenter på den internationella marknaden utanför EU, som ständigt har gjort en poäng av sina kreditbetyg och antytt att de har ett oinskränkt vetande som inte alls motsvarar vad som faktiskt sker på marknaden eller ens deras betydelse.
<SPEAKER ID="520" NAME="Ildikó Gáll-Pelcz" AFFILIATION="PPE">
(HU) Herr talman, herr kommissionsledamot, herr Gauzès, mina damer och herrar! Det är verkligen med stor glädje jag noterar att Jean-Paul Gauzès har författat ett sådant utmärkt betänkande. Ämnet är extremt viktigt, och tittar man på hur kreditvärderingsinstituten traditionellt har fungerat är det ständigt relevant. Föredragandens försök att se till att kreditvärderingsinstitut och deras produkter kontrolleras på ett integrerat sätt, baserat på enhetliga EU-standarder, förtjänar att stödjas. Det är emellertid viktigt att veta exakt vad kreditbetyget avser och hur det har tagits fram. Vi måste ställa oss dessa frågor eftersom det är allmänt känt att kreditvärderingsinstituten före krisen gav utmärkta kreditbetyg till tveksamma eller dåliga värdepapper värda tusentals miljarder dollar, vilket tyvärr gav obegränsat utrymme för spekulationer.
<P>
För det första måste vi studera frågan om oberoende. Om det stämmer att banker och vissa investeringsgrupper finansierar dessa bedömningar måste vi nämligen fråga oss om kreditvärderingsinstitutens beslut verkligen står fria från externa intressen. För det andra måste vi granska metoderna för att ta fram betygen. Ett tredje problem är att samlade nedgraderingar och negativa rykten kan få vilket land som helst att bli insolvent, och därigenom tvingas ta nya lån och därför även fortsättningsvis vara mycket sårbart på lånemarknaden. Små, öppna ekonomier och medlemsstaterna utanför EU är extra sårbara.
<P>
Jag är därför övertygad om att det är fel att acceptera att kreditvärderingsinstitut inte kan hållas ansvariga för de kreditbetyg de utfärdar. Mina damer och herrar! Låt oss placera kreditbetygen på sin rätta plats, och bara förlita oss till dem i den mån de är trovärdiga, och endast betrakta dem som riktlinjer när vi upprättar regelverket. Betänkandet förtjänar verkligen att stödjas. Den globala ekonomiska krisen har visat att det är nödvändigt med reglering och tillsyn på EU-nivå av dessa instituts verksamhet.
<SPEAKER ID="522" NAME="Evelyn Regner" AFFILIATION="S&amp;D">
(DE) Herr talman, herr Chastel, herr kommissionsledamot! Kreditvärderingsinstitut spelade, och fortsätter att spela, en skamlig roll i finanskrisen. De är för få, de är för mäktiga, de har för dålig öppenhet och deras struktur och betydelse är exempel på hur mycket som har gått fel i vårt globala finanssystem.
<P>
Förtroendet för kreditvärderingsinstituten kan endast återskapas genom att vi inför nya, sunda regler för dem. I morgon kommer vi att rösta för att röra oss ett steg i denna riktning, den nödvändiga anpassningen av kreditvärderingsinstitut till EU:s nya struktur för tillsyn av finansmarknaden och anpassning till det nya kommittéförfarandet, de så kallade delegerade akterna.
<P>
Esma kommer att bli operativt. Denna myndighet kommer att bli behörig att fortlöpande granska kreditbetyg, utföra en grundlig inspektion av kreditvärderingsinstitut samt utdöma böter som är högre än vinsterna från lagbrottet. Allt detta är nya, och minst sagt nödvändiga, befogenheter.
<P>
Jag vill emellertid påpeka att Europeiska värdepappers- och marknadsmyndigheten bör få tillräckligt med personal för att faktiskt kunna utföra sina uppgifter på ett effektivt sätt och inte tvingas förlita sig på en relativt liten personalstyrka bestående av Esma-anställda som förväntas utföra nästan övermänskliga uppgifter.
<P>
Vi bör vara fullständigt öppna när det gäller den kommande stora reformen av kreditvärderingsinstituten och redan nu bör vi diskutera vad som verkar nästan omöjligt eller svårt att föreställa sig. När allt kommer omkring fick särskilt inrättade enheter där banker gjorde sig av med sina riskfyllda fordringar, junk bonds, högsta kreditbetyg från dessa kreditvärderingsinstitut. I den stora översynen bör vi överväga att inrätta ett europeisk offentlig kreditvärderingsinstitut och ändra och granska finansieringsmodellen. Avslutningsvis bör vi naturligtvis överväga om det finns behov av ett andra kreditbetyg. Vi behöver en seriös, kraftfull form av reglering så att vi undviker att tre stora institut på nytt kan få så stor makt att den nuvarande beklagliga finansiella situationen upprepas.
<SPEAKER ID="523" NAME="Seán Kelly" AFFILIATION="PPE">
(EN) Herr talman! Detta påminner mig om en fras på latin, quis custodiet custodes: Vem vaktar vakterna? Samma sak gäller här. Vem ska betygsätta kreditvärderingsinstituten? Som tur är har vi nu ett instrument för detta, och kreditvärderingsinstituten har verkligen inte hedrat sig själva. Tvärtom har de misskrediterat sig själva genom att bete sig som de har gjort de senaste åren och de har förvärrat snarare än förbättrat den finansiella situationen.
<P>
Därför gläder det mig att Europaparlamentet och våra myndigheter tar kontroll över situationen och jag tackar Jean-Paul Gauzès, kommissionsledamot Michel Barnier och rådet för att de har infört ett instrument som kommer att ta itu med detta. Jag ser verkligen fram emot morgondagens omröstning. Om jag kunde skulle jag rösta tre eller fyra gånger för att se till att dessa gamar kontrolleras.
<SPEAKER ID="524" NAME="Zigmantas Balčytis" AFFILIATION="S&amp;D">
(LT) För det första vill jag gratulera föredraganden till utarbetandet av detta viktiga dokument. Fram till nu har mycket gjorts för att skapa ett system för att kontrollera finansmarknaden och hur denna bedriver sin verksamhet i EU. Kreditvärderingsinstitut spelar en mycket viktig roll eftersom de direkt påverkar verksamheten inom det finansiella systemet, och hur starkt och stabilt detta är. Ett av de största problemen är att de EU-finanstillsynsmyndigheter som håller på att inrättas än så länge inte har getts verkliga befogenheter, som skulle göra det möjligt för dem att vidta åtgärder som får direkt effekt och fatta bindande beslut. Jag stöder därför förslagen om att ge en av EU:s tillsynsmyndigheter, nämligen Europeiska värdepappers- och marknadsmyndigheten, ökade befogenheter att garantera och övervaka insynen i det arbete som utförs av kreditvärderingsinstitut som har godkänts av EU, så att man undviker att finansmarknadens och den inre marknadens principer snedvrids.
<SPEAKER ID="525" NAME="Csanád Szegedi" AFFILIATION="NI">
(HU) Herr talman, mina damer och herrar! I ärlighetens namn måste vi för det första tyvärr inse att kreditvärderingsinstituten huvudsakligen är filialer till den internationella plutokratin. Genom kreditvärderingsinstituten sätter de press på länder och försöker påverka deras beslut. Det största problemet med kreditbetyg är att de nästan helt och hållet är subjektiva och inte ger en korrekt bild av de ekonomiska förhållandena i de berörda länderna vid en viss tidpunkt. Dessa kreditbetyg, som ligger långt från verkligheten, hindrar utan tvekan länder från att återhämta sig från krisen.
<P>
Samtidigt finns det naturligtvis objektiva kriterier, exempelvis det allmänna underskottet i statens finanser eller externa och interna skulder. Å andra sidan är inrättandet av en organisation, ett tillsynsorgan, som i huvudsak utför en kvalitetskontroll av kreditvärderingsinstituten, och på så sätt hindrar dem från att utfärda vad som ofta har varit felaktiga kreditbetyg, ett stort steg mot en lösning. Trots det vill jag ställa en fråga om Esma till kommissionsledamot Michel Barnier. Vi har talat mycket om hur Esma kommer att ålägga instituten olika påföljder, men när får vi veta vad dessa påföljder kommer att bli, hur stora de kommer att bli och när de kan införas? Tack på förhand för ditt svar.
<SPEAKER ID="526" NAME="Elena Băsescu" AFFILIATION="PPE">
(RO) Herr talman! Syftet med ändringsförslagen i Jean-Paul Gauzès betänkande är att tillhandahålla fler detaljer om Esmas nya befogenheter i förhållande till nationella tillsynsmyndigheter. Jag anser att myndighetens ansvarsområde bör definieras mycket tydligt. Aktörerna på finansmarknaden bör dessutom kunna identifiera behörig myndighet inom sektorn för kreditvärderingsinstitut.
<P>
Jag anser att den nya myndigheten ensam bör vara ansvarig för registrering och tillsyn av befintliga kreditvärderingsinstitut. De bör ges möjlighet att få tillgång till uppgifter om de finansiella instrument som deras konkurrenter betygsätter. Samtidigt bör åtkomst till webbplatser endast ges om det finns garantier för att de begärda uppgifternas förtroliga karaktär bevaras.
<P>
Avslutningsvis vill jag framhålla vikten av att ett kreditvärderingsinstitut registreras av en behörig myndighet och att registreringen gäller i hela EU.
<SPEAKER ID="527" NAME="Gay Mitchell" AFFILIATION="PPE">
(EN) Herr talman! Jag är glad över att vi nu har detta förslag framför oss. En punkt som väldigt sällan nämns är att ända fram till alldeles nyligen reglerades den offentliga sektorn i Irland av den privata sektorn, den reglerades i praktiken av kreditvärderingsinstituten och marknaderna. Jag är en av dem som välkomnar att vi rör oss bort från den privata sektorn och för tillfället åtminstone skyddas av Europeiska centralbanken, EU och Internationella valutafonden.
<P>
Jag kanske inte håller med om hela paketet, men jag anser att detta är bättre än att vara utelämnad åt kreditvärderingsinstituten och marknaderna. Marknaderna sägs vara fria. Det är något som vi kanske måste debattera vid ett annat tillfälle. Ett av kreditvärderingsinstituten fick emellertid 800 miljoner US-dollar om året för att betygsätta strukturerade finanser. Deras opartiskhet ifrågasätts nu och när vi ser tillbaka på vad de gjorde tidigare, och när vi ser på vad de gör i dag, tror jag vi kommer att blicka bakåt med förfäran. Det är på tiden att de får stå till svars och jag är glad att det kommer att bli ökad tillsyn av dessa organ.
<SPEAKER ID="528" NAME="Michel Barnier" LANGUAGE="FR">
Herr talman! Jag vill ge ordentliga, men kortfattade, svar till alla som har talat, och tacka dem så mycket.
<P>
Sebastian Valentin Bodu, jag håller helt klart med dig om riskerna med modellen där emittenten betalar. Jag tog själv upp detta problem i mitt anförande. Det är därför ett ämne som ingår i vårt samråd om det framtida förslaget, den tredje fasen. Som jag sade till Ashley Fox och Elena Băsescu kommer vi även att återkomma till frågan om strukturerade produkter. Ashley Fox, jag lyssnade noga till din oro för bristande säkerhet i samband med utbyte av uppgifter. Vi kommer att hålla ett öga på detta och återkomma till denna fråga längre fram. Vi kommer även att fortsätta att använda oss av Esmas kompetens på detta område. För oss handlar det om effektivitet.
<P>
Gianni Pittella, tack för dina uppmuntrande ord. Jag anser att det är bra att du, precis som Jürgen Klute och Ildikó Gáll-Pelcz, betonade betydelsen av denna nya tillsynsmyndighet.
<P>
Vissa svåra frågor återstår fortfarande att lösa. Vi vet vilka de är, och ni har påmint oss om dem. Det handlar om bristen på konkurrens i denna sektor, frågan om betygsättning av statspapper, som Seán Kelly precis nämnde, och som utgör ett särskilt problem. Vi kommer att ta hänsyn till detta under den nya samrådsfasen.
<P>
Jag håller med Wolf Klinz om att det är viktigt med påföljder och att Esma har förmågan att verkställa dem. Även Evelyn Regner tog upp detta.
<P>
Wolf Klinz, när det gäller tredjeländer är målet att se till att vi fortsätter att ha hårda krav. Här vänder jag mig även till Gay Mitchell, som tog upp EU:s trovärdighet i fråga om de beslut som måste fattas.
<P>
Jag tackar Sven Giegold för hans positiva ord om de framsteg vi tillsammans har gjort i dag. När det gäller rekryteringen av personal till EU-myndigheterna kan jag i nuläget givetvis inte gå in närmare på namn. Däremot kan jag meddela både Sven Giegold och David Martin att rekryteringsprocessen nu har inletts, att den genomförs på ett fullständigt objektivt sätt och att urvalskriterierna, så vitt jag vet, baseras på kompetens och oavhängighet.
<P>
Till Evelyn Regner vill jag även säga att kreditvärderingsinstituten kommer att få ökat inflytande. Redan från början kommer de att utvecklas i överensstämmelse med sina nuvarande och kommande kompetensområden. Vi är angelägna att garantera institutens trovärdighet i fråga om metoder och kompetensområden.
<P>
Jürgen Klute, tack för dina kommentarer. Du har helt klart hittat de problem som återstår att lösa. Som jag har sagt till flera ledamöter är jag medveten om att vi noga måste undersöka dessa frågor. Det är därför som jag anser att idén om att hantera frågan om reglering i tre faser är en konstruktiv och positiv lösning.
<P>
Zigmantas Balčytis, som jag har nämnt är det inte kreditvärderingsinstituten som skapar problemen. De behöver bara bedöma problemen på ett korrekt sätt och termometern måste fungera ordentligt. När det gäller produkter, företag och stater har vi med tanke på hur viktiga dessa kreditbetyg är rätt att förvänta oss och att vidta åtgärder för att få en utvärdering eller ett betyg som är objektivt och trovärdigt. Zigmantas Balčytis, sett ur detta perspektiv bör Esmas kommande roll inte underskattas.
<P>
Avslutningsvis vill jag svara Csanád Szegedi med att säga att när det gäller nivån på påföljderna tas detta i detalj upp i specifikationerna för Esma i den text som ni är på väg att anta. Esma kommer dessutom att tillämpa dessa påföljder i enlighet med proportionalitetsprincipen.
<P>
Herr talman, mina damer och herrar! Tack på förhand för ert stöd för denna nya fas. Som jag redan har nämnt kommer den att visa att EU gör konkreta och objektiva framsteg, att det drar lärdom av krisen, tack var det belgiska ordförandeskapets stöd och drivkraft, och tack vare stödet från samtliga politiska grupper i Europaparlamentet.
<SPEAKER ID="529" NAME="Olivier Chastel" LANGUAGE="FR">
Herr talman, mina damer och herrar! Först och främst vill jag på nytt framhålla att det har ställts många bra frågor under denna debatt. Kommissionsledamot Michel Barnier besvarade dem en och en. Jag vill bara säga att denna modifiering, denna ändring av förordningen, är ett första steg för att ge Europeiska värdepappers- och marknadsmyndigheten de tillsynsbefogenheter som krävs. Som redan nämnts kommer fler revideringar av förordningen att ske inom kort. När det gäller denna fråga, och när det gäller många andra viktiga frågor som har tagits upp i dag, innebär detta verkligen en möjlighet att sammanfatta hela debatten i den revidering som kommissionen förbereder.
<P>
Dessutom vill jag kort gå tillbaka till avskaffandet av bestämmelserna om insyn när det gäller kreditbetyg och tillhörande uppgifter, vilket kommissionsledamot Michel Barnier själv precis tog upp. Jag anser inte alls att detta innebär att EU-institutionerna inte stöder tanken på öppenhet i fråga om kreditbetyg - tvärtom. I denna fas, när ett beslut ska fattas, var den bästa lösningen emellertid att samordna oss i förväg och låta den internationella utvecklingen styra. Annars hade de europeiska marknadernas konkurrenskraft påverkats. För närvarande fortsätter vi därför att undersöka, diskutera och utveckla bättre lösningar på detta problem. Vi anser att den bästa politiska kompromissen är den som ni kommer att rösta om i morgon.
<P>
Avslutningsvis vill jag upprepa att detta är ett viktigt steg, vilket även många av er har betonat. Det kommer att förbättra stabiliteten på finansmarknaderna och stödja utvecklandet av ett effektivare tillsynsregelverk.
<SPEAKER ID="530" NAME="Jean-Paul Gauzès" LANGUAGE="FR">
Herr talman, herr Chastel, kommissionsledamot Barnier! Efter de kommentarer ni har hört kan ni dra två slutsatser.
<P>
För det första att parlamentet till största delen kommer att stödja betänkandet i morgon. Det visar än en gång att parlamentet, eller en majoritet av dess ledamöter, uppskattar de reglerings- och tillsynsåtgärder som kommissionen vidtar och som har fått starkt stöd från det belgiska ordförandeskapet.
<P>
För det andra att ärendet inte kommer att slutföras i dag, men att en ny debatt kommer att inledas på grundval av detta samråd och Wolf Klinz initiativbetänkande, för att närmare studera alla dessa frågor.
<P>
Redan 2009, när vi tog fram den första förordningen, ställde vi oss dessa frågor. Om vi inte har besvarat dessa frågor beror det på att vi inte har hittat lämpliga svar. Tack vare att dessa frågor kommer att tas upp i Wolf Klinz kommande betänkande hoppas jag därför att det pågående samrådet den här gången kommer att göra det möjligt för oss att lösa de återstående problemen och slutföra regleringen av kreditvärderingsinstituten.
<P>
Låt mig emellertid avslutningsvis upprepa något som ordföranden för värdepappers- och marknadsmyndigheten sade. Han sade att det åtminstone vore bra om finansmarknaderna lade in sig för avgiftning och slutade förlita sig till kreditvärderingsinstituten så att investerarna fick möjlighet att göra en mer personlig bedömning av situationer och risker. Det vore också en garanti.
<SPEAKER ID="531" NAME="Talmannen">
Debatten är härmed avslutad.
<P>
Omröstningen kommer att äga rum i morgon den 15 december 2010.
<P>
Skriftliga förklaringar (artikel 149 i arbetsordningen)
<SPEAKER ID="532" NAME="George Sabin Cutaş" LANGUAGE="RO">
Till följd av att kreditvärderingsinstituten underskattade kreditriskerna var det en av de faktorer som utlöste den globala finanskrisen. Å andra sidan saknas verklig konkurrens inom kreditvärderingssektorn. Denna situation ökar risken för intressekonflikter och leder i förlängningen till bristande insyn i utfärdandet av kreditbetyg till de olika finansiella instrumenten. Den 1 januari 2011 kommer förordningen om inrättandet av Europeiska värdepappers- och marknadsmyndigheten att träda i kraft. Dess främsta uppgift kommer att vara att utöva tillsyn av kreditvärderingsinstitut. Det har visat sig nödvändigt att införa en mekanism för övervakning och tillsyn av kreditvärderingsinstitut på EU-nivå. Jag anser att denna nya myndighet måste utöva sitt mandat så snart det har inrättats. Jag vill framhålla att Förenta staternas beslut om att införa strängare tillsynsregler har lagt grunden för en global samordning.
<SPEAKER ID="745" NAME="Alfredo Pallone" LANGUAGE="IT">
EU har redan genomfört regler som kommer att träda i kraft i slutet av året. I reglerna för de kreditvärderingsinstitut som vill få tillstånd att verka i EU ingår bland annat skyldigheten att registrera sig och uppfylla de särskilda reglerna om öppenhet och ”gott uppförande”. Jag anser inte att dessa regler är tillräckligt hårda och jag välkomnar den ytterligare åtgärd som vi diskuterar i utskottet för ekonomi och valutafrågor. För närvarande har kreditvärderingsinstituten stor makt. De kan försätta en stat och/eller till och med ett system i kris med ett av sina kreditbetyg (genom att nedgradera länder och skapa en kedjereaktion som skapar oro på världsmarknaderna). Deras arbete är viktigt när det gäller trovärdighet och stabilitet, men det finns tveksamheter kring de regler och kriterier som deras kreditbetyg baseras på. Jean Paul Gauzès betänkande, i vilket det föreslås att kreditvärderingsinstituten ska underställas Europeiska värdepappers- och marknadsmyndighetens tillsyn, är därför ett steg i rätt riktning.
