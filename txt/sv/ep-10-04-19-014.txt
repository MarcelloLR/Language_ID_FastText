<CHAPTER ID="014">
Arbetsplan
<SPEAKER ID="024" NAME="Talmannen">
Det slutgiltiga förslaget till föredragningslista, som utarbetats av talmanskonferensen vid dess sammanträde måndagen den 19 april 2010 i enlighet med artikel 137 i arbetsordningen, har delats ut. Följande ändringsförslag har lagts fram beträffande detta förslag.
<P>
(Första delen av ändringarna: se föregående punkt.)
<SPEAKER ID="025" NAME="Jörg Leichtfried" AFFILIATION="S&amp;D">
(DE) Herr talman! Jag har en ordningsfråga med anledning av de upplysningar ni lämnat. Det är ju trevligt att ni gratulerar oss till att vi har kommit hit i dag. Det var visserligen omständligt, men det hör till jobbet och är inte så märkvärdigt. Jag vill helt enkelt tipsa er om hur ni kan underlätta detta jobb för oss i framtiden genom att tillhandahålla information lite snabbare, och genom att svara på våra mejl, så att vi vet om vad som sannolikt kommer att hända. Då kanske de som har uteblivit i dag också hade infunnit sig.
<P>
(Applåder)
<SPEAKER ID="026" NAME="Talmannen">
Jag får medge att jag inte riktigt förstår ert inlägg, för reaktionerna från ledamöterna har över lag varit positiva. Men låt oss sätta punkt för diskussionen.
<SPEAKER ID="027" NAME="John Bufton" AFFILIATION="EFD">
(EN) Herr talman! Jag håller med ledamoten där borta. Vi är givetvis medvetna om att flygtrafiken drabbats av problem - självklart, vi är ju inga dumbommar. Vad jag inte förstår är varför man har dröjt med att dra den här slutsatsen tills nu i kväll. Nu har vi alla infunnit oss i dag, kammaren är full av människor, och många medarbetare är på plats. Att vi mangrant har tagit oss hit kostar skattebetalarna miljontals brittiska pund. Ändå bestämmer ni er för att nästan utan förvarning avbryta det hela. Jag tycker att det är riktigt bedrövligt av er att agera på det viset.
<P>
Jag anser att tillräckligt många är på plats för att vi ska kunna rösta. Vi är medvetna om det besvärliga läget, men detta ska ändå föreställa ett parlament. Nu har ni ångrat er och säger att vi inte ska genomföra några omröstningar, men att vi är välkomna att prata om saker och ting, att debattera dem. Kontentan av detta är inte sällan noll. Och sedan, när det gäller omröstningarna, så lyder beskedet: Ni får inte.
<P>
Detta framstår säkert som fullkomligt hårresande för våra brittiska skattebetalare. Storbritannien har ekonomiska problem, vi gör neddragningar i välfärden, vi genomför ett parlamentsval, vi diskuterar hur vi ska spara pengar - och ändå strör vi pengar omkring oss här. Nu är väl ändå tiden mogen för att bomma igen det här stället.
<SPEAKER ID="028" NAME="Talmannen">
Tack för synpunkterna. Jag tar alla kommentarer på stort allvar, men låt mig ändå upplysa er om att samtliga politiska grupper och deras företrädare står bakom de förändringar som jag strax ska föreslå.
<SPEAKER ID="029" NAME="Sophia in 't Veld" AFFILIATION="ALDE">
(NL) Herr talman! Jag tycker att det var klokt att skjuta fram omröstningen. Även om tillräckligt många ledamöter har kommit hit för att vi ska vara beslutsföra, så saknar vi den rätta geografiska spridningen. Men jag föreslår att de punkter på föredragningslistan som inte har behandlats kortas av, så att vi blir färdiga en hel dag tidigare än vanligt - med andra ord inte vid midnatt på onsdag, utan i slutet av eftermiddagen, som vi brukar på torsdagar. Då får åtminstone de som har kommit hit en chans att ta sig hem igen, och slipper att stanna kvar här under torsdagen.
<SPEAKER ID="030" NAME="Talmannen">
Mina damer och herrar! Talarna får ordet så snart arbetsplanen har fastställts.
<SPEAKER ID="031" NAME="Charles Tannock" AFFILIATION="ECR">
(EN) Herr talman! Inget gott som inte för något ont med sig. Därför blir det omöjligt för många, om inte alla, brittiska ledamöter i Europaparlamentet i alla partier och delegationer att infinna sig här om vi flyttar veckans omröstningar till den 6 maj - samma dag som det hålls parlamentsval i Storbritannien. Då blir slutresultatet missvisande. Kan ni inte ha vänligheten att flytta omröstningen till onsdagen den 5 maj, i stället för till torsdagen den 6 maj?
<SPEAKER ID="032" NAME="Talmannen">
Mina damer och herrar! Mitt förslag till er lyder så här. Vi övergår nu till föredragningslistan, och när vi har avverkat den kan vi återkomma till alla era frågor om sammanträdesperioden den 5 och 6 maj. Vi beslutar om det senare - inget tvingar oss att fatta beslut nu. Huvudsaken är att omröstningarna genomförs den 5 och 6 maj. Alla övriga beslut fattar vi längre fram.
<P>
Nu övergår vi till föredragningslistan. Jag undanber mig ytterligare ordningsfrågor just nu.
<SPEAKER ID="033" NAME="Talmannen">
Det slutgiltiga förslaget till föredragningslista för april månads sammanträdesperiod har delats ut. Följande ändringar har föreslagits (artikel 140 i arbetsordningen):
<P>
Måndagen:
<P>
Inga ändringar.
<P>
Tisdagen:
<P>
Sammanträdet inleds klockan 9.00 med uttalanden från rådet och kommissionen om avbrott i flygtrafiken i Europa.
<P>
Debatten pågår fram till klockan 11.00.
<P>
Mellan klockan 11.00 och 13.00 diskuteras följande punkter: ett uttalande från José Manuel Barroso om kommissionens lagstiftnings- och arbetsprogram för 2010, och ett uttalande från kommissionen om samordning av humanitärt bistånd och återuppbyggnad i Haiti.
<P>
Inga omröstningar genomförs på tisdagen.
<P>
Onsdagen:
<P>
Inga ändringar.
<P>
Inga omröstningar genomförs på onsdagen.
<P>
Torsdagen:
<P>
Inget sammanträde genomförs på torsdagen.
<P>
(Arbetsplanen fastställdes.)
