<CHAPTER ID="004">
Samordning av lagar och andra författningar som avser företag för kollektiva investeringar i överlåtbara värdepapper (fondföretag) (omarbetning) (debatt)
<SPEAKER ID="008" NAME="Talmannen">
Nästa punkt är ett betänkande av Wolf Klinz, för utskottet för ekonomi och valutafrågor, om förslaget till Europaparlamentets och rådets direktiv om samordning av lagar och andra författningar som avser företag för kollektiva investeringar i överlåtbara värdepapper (fondföretag) (omarbetning) - C6-0287/2008 -.
<SPEAKER ID="009" NAME="Wolf Klinz">
föredragande. - (DE) Herr talman, herr kommissionsledamot, mina damer och herrar! I juli 2008 presenterade Europeiska kommissionen sitt förslag till en revision av det befintliga direktivet om företag för kollektiva investeringar i överlåtbara värdepapper (Ucits), vilket utgör grunden för det vi debatterar idag. Vi var tvungna att hålla oss till en mycket ambitiös tidsplan om vi ville säkerställa att vi faktiskt skulle klara av att revidera Ucits-direktivet - som har funnits sedan 1985 i dess ursprungliga form - före slutet av den här mandatperioden.
<P>
Det tydliga målet för dessa reformer var att öka konkurrenskraften på fondmarknaden i Europa, att göra det möjligt för fondbolagen att minska sina kostnader, att utveckla och utnyttja stordriftsfördelar, att se till att alla fondbolag faktiskt har tillgång till alla marknader inom EU och att åstadkomma detta utan att minska skyddet för investerarna: vi ville tvärtom förbättra skyddet för investerarna. Med andra ord hade vi ett mycket ambitiöst program, och jag måste säga att jag verkligen uppskattar att vi, i samarbete med alla berörda institutioner, har slutfört det här projektet på så kort tid.
<P>
Investeringsfonder ger småsparare möjlighet att investera mindre kapitalbelopp i en diversifierad, professionellt förvaltad portfölj. Europeiska fonder har redan tidigare visat sig vara fantastiskt framgångsrika. Kollektiva investeringar i överlåtbara värdepapper säljs inte bara i Europa, utan exporteras också i stor utsträckning till regioner utanför EU - framför allt till Sydamerika och Asien - där de har högt anseende. Därför var det vid revisionen av det här direktivet så viktigt att se till att vi inte skadade dessa fonders anseende.
<P>
Ucits-direktivet har ändrats två gånger tidigare, och också denna gång har kommissionen varit försiktig i arbetet med revisionen. Kommissionen genomförde en samrådsprocess, lade fram en grönbok och en vitbok och förde ingående diskussioner med alla berörda parter på marknaden. Kommissionen föreslog totalt sex åtgärder i den här revisionen, som skulle bidra till att uppfylla de mål jag nämnde tidigare.
<P>
Här ingår, för det första, att införa ett förvaltningsbolagspass. Att, för det andra, underlätta för gränsöverskridande fondfusioner i syfte att minska antalet fonder som erbjuds inom EU och på så sätt lösa den obalans som idag finns mellan Europa och framför allt USA. Att, för det tredje, möjliggöra master/feeder-strukturer - med andra ord möjligheten att investera en fond i en annan masterfond och låta denna masterfond förvalta investeringarna. Att, för det fjärde, ta fram ett kort - endast två sidor långt - informationsdokument, kallat basfakta för investerare, som innehåller den viktigaste informationen för småsparare. Att, för det femte, förenkla anmälningsförfarandet för att säkerställa att när en fond begär auktorisation i ett land där fonden ännu inte är auktoriserad medför detta inte någon ny auktorisation. Slutligen ingår också att stärka samarbetet mellan olika tillsynsmyndigheter.
<P>
Fondmarknaden har inte gått oskadd ur finanskrisen. Stora belopp har flödat ut, och mot denna bakgrund är det viktigt att vi fattar beslut snarast möjligt för att kunna stärka fondernas trovärdighet och se till att småspararna inte förlorar förtroendet för dessa investeringsinstrument.
<P>
Jag vill avsluta med två kommentarer. Den första handlar om att kommissionen har tillsatt en grupp som leds av Jacques de Larosière, som ska granska tillsynsfrågan i Europa. Jag hoppas att de slutsatser som den här gruppen kommer fram till och de förslag de tar fram kommer att antas av kommissionen och tas emot positivt här. För det andra - framför allt när det gäller gränsöverskridande fondfusioner - finns det fortfarande skattemässiga skillnader mellan gränsöverskridande fusioner och inhemska fusioner. Också på det här området uppmanar vi kommissionen att se till att villkoren är desamma i båda fallen och att de inte behandlas på olika sätt.
<SPEAKER ID="010" NAME="Charlie McCreevy">
ledamot av kommissionen. - (EN) Herr talman! Det gläder mig att få uttrycka kommissionens stöd för parlamentets ändringsförslag till förslaget Ucits IV. Detta kommer att förenkla antagandet av ändringarna i Ucits IV vid en enda behandling. Ett sådant resultat kommer att vara en mycket välkommen utveckling för EU:s fondmarknad, som nyligen har upplevt många svåra utmaningar.
<P>
Det förslag som antogs av kommissionen i juli förra året är resultatet av ett grundligt samråd. Detta inleddes före finanskrisen. I förslaget fastställs några tydliga mål för att Ucits-direktivet ska fungera bättre. Med detta i åtanke ville kommissionen förenkla och stimulera försäljning av fondföretag över nationsgränserna, ge fondchefer effektiva redskap för att öka fondernas storlek och utnyttja stordriftsfördelar. Men det handlar inte bara om att vara konkurrenskraftiga. Kommissionen vill också genomföra effektiva bestämmelser för information till investerarna, något som ska se till att alla som vill investera sina besparingar i ett fondföretag ska få grundläggande, tydlig och begriplig information innan han eller hon fattar sitt beslut.
<P>
Det gläder mig att de mål som fastställts i kommissionens förslag har nåtts. Parlamentet och rådet har anpassat kommissionens förslag om sammanslagningar, master/feederstrukturer, anmälan av fonder och basfakta för investeraren, men de höga ambitioner som kommissionen fastställde i sitt ursprungliga förslag respekterades till fullo.
<P>
Kommissionen är mycket nöjd med resultatet från medbeslutandeprocessen när det gäller kapitlen i förslaget från juli. När det gäller förvaltningsbolagspasset - som blev en viktig del av förslaget - var kommissionen i upptakten till förslagets antagande mycket bekymrad över den potentiellt negativa påverkan som ett bristfälligt utarbetat förvaltningsbolagspass skulle få på säkerheten och för icke professionella investerare som placerar pengar i överlåtbara värdepapper.
<P>
Då jag ser tillbaka är jag övertygad om att vårt beslut att rådfråga Europeiska värdepapperstillsynskommittén (CESR) om dessa frågor var rätt. Det hjälpte parlamentet och rådet att utarbeta sunda bestämmelser som skulle skydda andelsägarnas intressen. Detta är min enda anmärkning mot förvaltningsbolagspasset.
<P>
Vi har kommit långt sedan juli 2008. Råden från CESR har legat till grund för utförliga bestämmelser i vilka man tydligt respekterar ansvar, säkerställer ett fullständigt informationsflöde och förstärker det nödvändiga samarbetet med och stödet till EU-ländernas myndigheter. Detta är sant på alla nivåer: ursprungligt tillstånd, ständig övervakning och genomförande. Kommissionen kan nu underteckna kompromisstexten.
<P>
Vårt arbete är dock inte avslutat. Framgångarna med förvaltningsbolagspasset beror på vår förmåga att behandla somliga återstående och komplexa frågor, som riskhantering genom åtgärder på nivå 2. Detta arbete kommer också att ge oss tillfälle att ta itu med svagheter inom ramen för riskhantering som har blivit uppenbara i ett mindre antal fall på senare tid.
<P>
Kommissionens tidsfrister för att vidta dessa åtgärder är mycket snäva. Vi har uttryckt vår oro över huruvida dessa tidsfrister är realistiska. Vi kommer att behöva tid och resurser för att noga förbereda dessa insatser, rådfråga berörda parter och anta dem. Kommissionen kommer att sträva efter att inleda denna process så snart som möjligt. Det krävs också att alla aktörer, inbegripet parlamentet, samarbetar aktivt och till fullo, om vi ska hinna bli färdiga i tid.
<P>
Jag skulle åter vilja ge mitt varma tack till föredraganden Wolf Klinz och uttrycka min uppskattning och beundran för parlamentets effektiva behandling av detta ärende. Alla de tre institutionerna kan vara nöjda med den överenskommelse som har nåtts på bara några månader. Ni har visat att EU kan agera snabbt för att göra nyttiga förbättringar av lagstiftningen. Ni måste dra nytta av denna prestation nu och fullborda det ambitiösa programmet för genomförandelagstiftning.
<P>
Låt mig slutligen göra två uttalanden som kommissionen vill framföra när det gäller antagandet av detta betänkande.
<P>
För det första när det gäller frågan om beskattning vid gränsöverskridande fusioner. Kommissionen kommer att genomföra en undersökning av den potentiellt negativa påverkan som statliga skattesystem kan få på fusioner över nationsgränserna och använda sina medel så snart de föreslagna bestämmelserna har antagits. Kommissionen kommer särskilt att undersöka de fall som skulle kunna medföra negativa skattekonsekvenser för investerare.
<P>
När det gäller frågan om övervakning har jag betonat behovet att stärka övervakningssamarbetet. I Solvens II och ändringsförslagen till direktivet om kapitalkrav har kommissionen, på min rekommendation, lagt fram förslag för att stärka övervakningssamarbetet. Jag har därför inga svårigheter att instämma i behovet att vara pådrivande på detta avgörande område. För att säkerställa stabilitet och samstämmighet för alla relevanta bestämmelser inom finanssektorn samtycker därför kommissionen, på grundval av slutsatserna i de Larosière-betänkandet, till att undersöka behovet att stärka bestämmelserna i detta direktiv när det gäller upplägget av övervakningssamarbetet.
<SPEAKER ID="011" NAME="Jean-Paul Gauzès" LANGUAGE="FR">
Herr talman, herr kommissionsledamot, mina damer och herrar! Låt mig först få berömma det enastående arbete som vår föredragande, Wolf Klinz, har åstadkommit. Han har lyckats hitta en bred enighet inom utskottet för ekonomi och valutafrågor och har förhandlat fram en tillfredsställande kompromiss med ordförandeskapet.
<P>
Utskottet för juridiska frågor ombads komma med synpunkter, och hänsyn togs till dessa synpunkter. Det ursprungliga Ucits-direktivet var avgörande för de europeiska investeringsfondernas utveckling. I juni 2007 utgjorde de tillgångar som förvaltades i Ucits-fonder 6 000 miljarder euro, och Ucits-fonder svarade för cirka 75 procent av investeringsfondmarknaden inom EU. De inbyggda garantier som Ucits ger förklarar varför fonderna har högt anseende bland investerare långt utanför Europas gränser. Föreskrifterna måste dock förändras så att de här fondernas utveckling gynnas.
<P>
De ändringar som genomfördes 2001 öppnade nya investeringsområden för Ucits, men flera flaskhalsar kvarstod. Grönboken ledde till en offentlig debatt. År 2005 följdes den upp av en vitbok.
<P>
Idag kan vi välkomna de stora effektivitetsförbättringar som det förslag som föreligger erbjuder. Det mest betydelsefulla framsteget är att man insett behovet av ett förvaltningsbolagspass. Förslagen till bestämmelser gör det möjligt att införa detta förvaltningsbolagspass, som samtidigt ger tillräckligt skydd för investerarna. Det är ett komplett pass, och det är något vi välkomnar. De tillsynsåtgärder som ingår i detta kommer tveklöst att vara effektiva för att skingra de tvivel som eventuellt uttrycks.
<P>
Förslaget medför också betydande tekniska förbättringar, exempelvis anmälningar, gränsöverskridande fusioner och gruppering av fonder genom master/feeder-strukturer. Den harmonisering som på detta sätt uppnås kommer också att ge rättvisa konkurrensförhållanden inom hela EU. Som föredraganden konstaterade förutsätter detta att åtgärder vidtas på skatteområdet så att snedvridningar kan undvikas.
<SPEAKER ID="012" NAME="Astrid Lulling" LANGUAGE="FR">
Herr talman, herr kommissionsledamot! Mina känslor inför det förslag till direktiv som parlamentet förbereder sig att gå till omröstning om är mer blandade än någonsin. Det är sant att föredraganden, Wolf Klinz, har arbetat med detta i många år och har varit en skicklig förhandlare, framför allt under trialogen. Det stämmer också att direktivet kommer att medföra betydande framsteg när det gäller den inre marknadens funktion och den kollektiva förvaltningen av finansiella tillgångar, något som välkomnats av den europeiska fondmarknaden. Det är fortfarande så att debatten och diskussionen i rådet och parlamentet aldrig har varit helt fri, eftersom resultatet var känt på förhand: för vissa aktörer var det avgörande att till varje pris införa det europeiska förvaltningsbolagspasset.
<P>
I princip finns det inte så mycket mer att tillägga. Passet försvarar sig självt. Det är dock viktigt att se till att införandet av förvaltningsbolagspasset åtföljs av nödvändiga garantier, framför allt vad gäller tillsynen av fonderna, eftersom det leder till att funktionerna splittras över gränserna. Jag beklagar att systemet när det införs inte bara kommer att vara komplicerat, utan också föremål för olika tolkningar. Det finns en risk att systemet snabbt stöter på praktiska svårigheter som kommer att skada den europeiska fondexportmarknaden, framför allt när det gäller export till tredjeland.
<P>
Jag har noterat att min syn delas av en minoritet, även om det inte känns obehagligt. Normalt skulle jag ha varit frestad att säga att några definitiva slutsatser kan dras först i praktiken och att man då kan avgöra vem som har rätt. Är det de som tror på marknadsaktörernas förmåga att anpassa sig eller de som förespråkar en mer försiktig hållning? Jag utesluter inte möjligheten att detta blir en framgång, men det finns inga garantier för att så blir fallet. Med tanke på den senaste tidens nyheter, inte minst Madoffskandalen och dess inverkan på marknaden för förvaltning av finansiella tillgångar, kommer vi inte att kunna känna oss säkra.
<P>
Min skepsis följs av oro. Fondmarknaden kommer inte att undgå finanskrisen. Så mycket vet vi idag. Det kan bli så att grundläggande frågor måste ställas. I denna djupa kris kan det leda till problem när man fattar beslut som försvagar intressenternas ansvar eller utgår från att samarbetet mellan olika tillsynsmyndigheter kommer att fungera perfekt.
<P>
Jag säger det jag tänker: det här direktivet är också från en annan epok, från tiden före krisen. Det kännetecknas av en viss nonchalans. Det finansiella systemet genomgår i praktiken en långvarig och grundläggande förtroendekris, och stora delar av dess konstruktion måste ifrågasättas. Vi får inte glömma att en penningmarknadsfonds främsta åtagande är att skydda investeraren genom att diversifiera riskerna och etablera stränga regler. Genom att rösta för den här texten i dess nuvarande utformning, utan att riktigt veta vart vi är på väg, får vi det att verka som att ingenting har hänt. Ett så verklighetsfrämmande perspektiv leder inte till något gott, och jag lägger därför ned min röst - trots att jag undertecknat de kompromissändringsförslag som förhandlats fram med rådet. Med tanke på omständigheterna tycks förbättringarna ha liten betydelse jämfört med de principfrågor jag nyss nämnde.
<SPEAKER ID="013" NAME="Donata Gottardi">
för PSE-gruppen. - (IT) Herr talman, herr kommissionsledamot, mina damer och herrar! Vi ska snart rösta om det nya direktivet om företag för kollektiva investeringar i överlåtbara värdepapper. Det här direktivet har hittills varit mycket viktigt och kommer att vara det också i framtiden.
<P>
Allt har förändrats så snabbt sedan det första direktivet, som kom för nästan tjugofem år sedan, att vi nu måste samordna lagar och andra författningar, som det heter i rubriken, och begära en omfattande uppdatering som tar hänsyn till nya behov, som jag menar ska betraktas mot bakgrund av ökad flexibilitet och rörlighet samt ökad tillsyn och kontroll.
<P>
Arbetet i utskottet för ekonomi och valutafrågor genomfördes i en anda av bästa möjliga samarbete tack vare föredragandens positiva inställning - jag kan inte tacka honom tillräckligt - och rådet. Kanske berodde detta på att vi insåg att vi berörde ett område som har nära koppling till finanskrisen och att vi snabbt måste ta fram lämpliga svar. Jag tror att det i det här skedet är viktigt att sammanfatta ett par punkter där vi uppnått ett gott samförstånd och - hoppas jag - bra resultat. Så är fallet när det gäller förvaltningsbolagen, framför allt vad avser att identifiera tillämplig lag - lagen i den medlemsstat där fonden finns eller förvaltningsbolaget har sitt säte - för att kunna föra oss mot ett tydligare, säkrare och effektivare tillsynssystem. Så är också fallet med de åtgärder på nivå 2 som kommissionen ombetts att anta före juli 2010.
<P>
Det gäller också den överenskommelse som gör förvaltningsbolaget ansvarigt för förfaranden, mekanismer och kontaktpersoner och som gör att konsumenter och investerare kan införskaffa specifik information, inte minst då de vill framföra klagomål, om förvaltningsbolaget inte har sitt säte i deras medlemsstat. Vi bör ha en positiv syn på möjligheten att ytterligare stärka samarbetet när det gäller tillsynen, genom bilaterala och multilaterala avtal mellan medlemsstaternas behöriga myndigheter om Ucits och förvaltningsbolagen samt också om överenskommelsen om fusioner och master/feeder-strukturer som gör det möjligt att verka på hela den inre marknaden. Vi har dock fortfarande vissa meningsskiljaktigheter vad gäller tiden för anmälningsförfarandet, eftersom vi hade velat - och vill fortfarande vill - att den skulle vara längre och lämpligare, vilket rådet föreslagit.
<P>
Slutligen vill jag också nämna de framsteg vi gjort när det gäller prospektet, basfakta för investerare som skydd för konsumenten. I det här fallet hade vi också velat att en papperskopia av prospektet skickas ut automatiskt och inte enbart på begäran, eftersom formatet är så litet. Sammanfattningsvis anser jag att det bör finnas en bred enighet om behovet av att komplettera detta ärende vid den första behandlingen.
<SPEAKER ID="014" NAME="Olle Schmidt">
för ALDE-gruppen. - Herr talman! Herr kommissionsledamot! Jag vill börja med att tacka min kollega från den liberala gruppen, Klinz, för ett mycket gott arbete. I en så turbulent tid som denna höst har varit har föredraganden lyckats finna en rimlig kompromiss, som vi redan har hört. Redan utan finanskris är dessa frågor svåra att hantera. Det vet jag mycket väl, eftersom jag 2001 var ansvarig för att lotsa igenom UCITS.
<P>
Syftet med UCITS-fonder är inte bara att skapa en både bättre och större fondmarknad utan också en öppen och konsumentvänlig marknad. Så har också skett i stor omfattning. Många hinder revs år 2001. Jag vill påminna om att det inte var helt lätt då heller. Dessutom var det före Lamfalussyprocessen. Det kvarstår dock en del hinder, och det är dessa hinder som nu åtgärdas. Marknadsföringen förbättras. Det blir ett starkare skydd för investerarna. Fusion av fonder och master-feederstrukturer blir möjlig, och tillsynsmyndigheternas samarbete stärks, vilket bland annat även kommissionsledamoten nämnde.
<P>
En känslig fråga har varit reglerna om förvaltningsbolagspass - management company passport. Vi har redan hört kommentarer om detta. Vi känner till de olika ståndpunkterna. Jag tycker dock att föreliggande förslag är bra. Konkurrens och öppenhet är alltid bra på en välordnad marknad.
<P>
En annan viktig fråga har varit den förenklade investerarinformationen, som ersätter det förenklade prospektet. De måste nås en balans mellan relevant information och effektivitet. För mycket information är inte bra, inte heller för knapphändig. Frågan om språket, vilket är känsligt förvisso, men jag tror vi måste våga ta upp den frågan om vi vill få ännu mer fart på den gränsöverskridande handeln. Även på detta område krävs en rimlig balansgång.
<P>
Europa behöver en väl fungerande finansmarknad, vilket har visats under hösten. UCITS har banat vägen och blivit en succé och ett värderat varumärke också utanför Europa. Låt oss slå vakt om denna utveckling, vilket också görs i detta förslag.
<SPEAKER ID="015" NAME="Eoin Ryan">
för UEN-gruppen. - (EN) Herr talman! Jag vill börja med att gratulera föredraganden Wolf Klinz till hans utmärka betänkande. Han har arbetat oerhört hårt för att skapa en kompromiss, och jag gratulerar honom till detta.
<P>
Det omarbetade Ucits-direktivet kommer, då det träder i kraft, att leda till en minskning av mycket betungande byråkrati och onödiga kostnader.
<P>
Under kompromissförhandlingarna medgav medlemsstaterna att det föreligger vissa bestämda bekymmer, vilket gjorde det möjligt att utarbeta ett kraftfullt förslag som fått brett stöd. Jag anser att det är bra för både konsumenter och investerare. Som vissa talare redan har sagt är en öppen marknad något positivt som kan vara mycket bra för oss alla, om den regleras noga.
<P>
Fondföretagsöversynen är ytterligare ett erkännande av att dagens finansmarknader är så pass integrerade att vi behöver gemensamma regler och standarder för att effektivt reglera och bedriva verksamhet i den globala branschen för finansiella tjänster. Detta erkänns inte bara inom EU, utan även globalt, eftersom vi nu är inne i ett aldrig förut skådat ekonomiskt skede. Det är mycket viktigt att vi samarbetar globalt för att försöka lösa problemen.
<P>
Jag vill bara säga att i dag är ett utmärkt tillfälle: vi firar eurons 10-årsdag, något som i sig belyser det ekonomiska samarbetets betydelse. Det är tur att min eget land, Irland, har anslutit sig till euroområdet, eftersom den aktuella valutan har varit en källa till stabilitet för Irland och andra länder i en turbulent tid utan motstycke och under den aktuella globala recessionen. Om Irland inte var anslutet till euroområdet skulle vi förmodligen befinna oss i Islands beklagliga position - men det är inte fallet.
<P>
Jag skulle vilja påminna vissa av de irländska ledamöterna i kammaren - Sinn Féin i synnerhet - att om de hade fått sin vilja igenom skulle vi inte befinna oss i euroområdet. Då beskrev de det som ett steg tillbaka. Irland skulle inte ha varit del av den monetära unionen, och Irlands ekonomiska ställning skulle vara lika svag som Islands.
<P>
Jag skulle vilja påminna dem som motsatte sig det europeiska projektet på Irland att många länder runt om i världen nu använder Irlands förkastande av Lissabonfördraget och utnyttjar förvirringen över dess möjliga eller uppfattade återverkningar för att vinna över nya parter på Irlands bekostnad. Ekonomiskt sett måste Irland förbli i beslutsfattandets mitt i EU, där vi traditionellt sett har befunnit oss, och där våra företag behöver och vill att Irland ska befinna sig.
<SPEAKER ID="016" NAME="John Purvis" AFFILIATION="PPE-DE">
(EN) Herr talman! Med tanke på alla de meningsskiljaktigheter som för närvarande omger förordningen om branschen för finansiella tjänster och den brådstörtade ivern att rusa mot överreglering, är detta ett välkommet exempel på sunt förnuft samt lämplig och avpassad lagstiftning i branschen. Wolf Klinz och kommissionen har gjort ett bra arbete, och jag har med glädje gett mitt stöd till detta betänkande och den föreslagna ändringen.
<P>
Fondföretag är en viktig del av den europeiska - och, ja, den skotska - branschen för investeringsförvaltning. De är en mycket viktig sparform för sparare och investerare, inte bara inom EU, utan över hela världen. Efterhärmning är säkert en tillräcklig komplimang, och till och med i USA är fondföretagen en förebild att eftersträva. Wolf Klinz har införlivat mycket av det som jag anser är avgörande, och som exempel kan nämnas en mångfald av nya investeringsprodukter och skäligt säker teknik på en förnuftig nivå. Framför allt måste vi uppnå större stordriftsfördelar inom EU. Många av våra fondföretag är för små, och de är för många, så vi måste underlätta sammanslagningar. Personligen skulle jag ha velat att detta förslag sträckte sig ännu längre och att man gjorde det enklare för fondföretag med olika investeringsmål att slå sig samman, förutsatt att investeraren skyddas och får adekvat information om dessa ändringar.
<P>
För det tredje är förvaltningsbolagspasset en mycket viktig, ny bestämmelse som kommer att möjliggöra större stordriftsfördelar, större effektivitet och en minskad byråkrati. Detta måste enbart ligga i investerarnas intresse. Granskningen kommer därför att vara bra för branschen, men ännu viktigare, den kommer att bli bra för investerarna och spararna, inte bara inom EU, utan överallt i världen. Det gläder mig mycket att stödja Wolf Klinz' betänkande och fondföretagsöversynen.
<SPEAKER ID="017" NAME="Pervenche Berès" AFFILIATION="PSE">
(FR) Herr talman, harr Klinz! Tack för er insats, ert engagemang och er förhandlingstalang. Ucits är på sätt och vis ett varumärke för finansmarknaden i Europa. Fonderna är en bra exportprodukt. Det finns dock en bristande balans inom EU, eftersom detta är ett område där det finns producentländer och konsumentländer och därmed olika strategier.
<P>
Ett av målen med att revidera det här direktivet är att i de här villkoren få till stånd en inre marknad för Ucits som faktiskt fungerar. I det här skedet finns det fyra frågor: den första har redan tagits upp under den här debatten, och det är förstås den som handlar om förvaltningsbolagspasset. Jag hörde kommissionsledamoten berätta om sin oro för att detta pass är illa förberett. Det måste dock finnas en vilja att förbereda det, herr McCreevy. Jag har ibland fått intryck av att det inte var något som kommissionsledamoten ville få till stånd. Jag är därför nöjd med de förhandlingar som har inletts på initiativ av Europaparlamentet och rådet och som syftar till att säkerställa att när Ucits-direktivet reviderats kommer vi att anta ett verkligt förvaltningsbolagspass som gör att EU:s inre marknad kan fungera under normala förhållanden.
<P>
Den andra observationen handlar om frågan om kapitalkrav. Om vi, när kapitaltäckningsdirektivet revideras, kräver att bankerna ska ha ett kapitalkrav på 5 procent av den värdepapperisering som de placerar på marknaden kommer det direkt att vara nödvändigt att under liknande förhållanden harmonisera kapitalkraven på Ucits-området, eftersom samma risker måste omfattas av samma regler.
<P>
Min tredje observation handlar om tillsynsfrågan. Jag tror inte att någon här ifrågasätter vårt engagemang för att få till stånd en förbättrad tillsyn. Vi inväntar resultat från den arbetsgrupp som leds av Jacques de Larosière och som tillsatts på initiativ av ordförande José Manuel Barroso. Jag tror att insatserna är så höga att vi inte kan vänta mycket längre på att den här arbetsgruppens resultat ska genomföras. Det kommer att påverka villkoren för hur tillsynen ska ordnas mellan intressenterna, med andra ord producenterna och konsumenterna av Ucits. Tillsynsfrågorna inom det här området måste därför definieras.
<P>
Min sista observation handlar om skattefrågorna. Föredraganden har tagit upp dem, och kommissionsledamoten har gjort utfästelser. Bakom skattefrågan ligger en dold protektionism som vi måste ta avstånd ifrån, som vi måste ta oss förbi. För att kunna göra detta måste kommissionen ta initiativ så att skattesystemet tillåter helt fri rörlighet för Ucits-produkter, utan någon protektionism.
<SPEAKER ID="018" NAME="Margarita Starkevičiūt" AFFILIATION="ALDE">
(LT) Jag vill också lyfta fram vår föredragandes utmärkta insats och förmåga att nå fram till lämpliga kompromisser. I likhet med andra talare har jag dock en del tvivel. Tvivlet rör bestämmelsen om att EU:s medlemsstater måste ta fram alla dokument om investeringsverksamheten på, som det står i dokumentet, ”ett språk som är brukligt i internationella finanskretsar”, vilket är detsamma som engelska.
<P>
Jag förespråkade att man skulle skapa en möjlighet för företag att minska kostnaderna som inte skulle vara reglerad i detalj, men fondförvaltare med ett språk - i det här fallet engelska - ska inte ges företräde och en konkurrensfördel. Vi bör undvika att skapa juridisk osäkerhet.
<P>
Hur kan en konsument försvara sina rättigheter om dokumentet skapar förutsättningar för en tvetydig tolkning av finansbolagens ansvar? Jag förespråkar att man tydligt definierar finansbolagens ansvar och de konkurrensvillkor som investeringsverksamheten följer.
<SPEAKER ID="019" NAME="Marek Aleksander Czarnecki" AFFILIATION="ALDE">
(PL) Att öka effektiviteten för de mekanismer som ligger bakom Ucits bör enligt min mening vara en prioritet i parlamentets arbete. För att kunna öka fördelarna och konkurrensen på fondmarknaden i Europa måste kostnaderna för investerarna vara begränsade, samtidigt som de garanteras samma höga skydd. Jag håller med föredraganden om att det befintliga prospektet bör ersättas av ett fritt dokument som innehåller basfakta för investerarna.
<P>
Det är också oerhört viktigt att fortsätta att arbeta med direktivet på det område som rör beskattning vid fondfusioner och ta bort skattebarriärerna. Dessutom anser jag i likhet med föredraganden att den praktiska användningen av förvaltningsbolagspasset, som ger förvaltningsbolagen rätt att erbjuda portföljförvaltningstjänster inom hela EU, skulle bidra till att skapa en helt gemensam marknad för fondbolagen.
<SPEAKER ID="020" NAME="Charlie McCreevy">
ledamot av kommissionen. - (EN) Herr talman! Återigen vill jag uttrycka min uppskattning och beundran för parlamentets effektiva behandling av detta ärende. Det är följden av en anmärkningsvärt snabb överenskommelse.
<P>
Som redan har nämnts är detta inte slutet på historien - det har ännu inte gjorts tillräckligt på nivå 2. Medlemsstaterna kommer också att få i uppgift att införliva denna nya uppsättning regler - nivå 1 och nivå 2 - i sin helhet före sommaren 2011. Det måste genomföras arrangemang för samarbete mellan nationella tillsynsmyndigheter. Detta är lösningen för att förvaltningsbolagspasset ska fungera väl.
<P>
Jag kan försäkra er att kommissionen kommer att spela sin roll för att underlätta denna utveckling och genomföra dessa förändringar inom EU:s fondbransch som vi är i så stort behov av.
<SPEAKER ID="021" NAME="Wolf Klinz" LANGUAGE="DE">
Herr talman! Först vill jag säga att jag håller med kommissionsledamoten om att detta verkligen inte är slutet på historien. Nu måste vi komma igång med genomförandet, och ett skäl till att vi har angett relativt snäva tidsfrister för parlamentet och för rådet är att vi vill se till att vi inte behöver vänta för länge på genomförandet. Vi måste skynda oss eftersom vi märker att marknaderna förändras oerhört snabbt, och om vi hela tiden släpar efter kommer vi inte att kunna uppnå våra mål fullt ut eller eventuellt inte alls.
<P>
Dagens debatt har visat att vi har ett brett stöd över partigränserna för den kompromiss som vi har förhandlat fram här. Jag är medveten om att Astrid Lulling har ett lite annat perspektiv i det här avseendet, men jag är relativt säker på att framtiden kommer att visa att hennes oro för att Luxemburgs ställning som ett av Europas viktiga centrum för investeringsfonder kan skadas kommer att visa sig vara ogrundad och att det nya Ucits-direktivet tvärtom kommer att innebära möjligheter för detta finanscentrum.
<P>
Pervenche Berès har helt rätt: detta handlar egentligen om att äntligen skapa en fungerande inre marknad för investeringsfondssektorn. Den här sektorn är ett exempel på att vi i många fall ännu inte har någon inre marknad, trots att vi talar om den. Detta är centralt. Ingen ifrågasätter att det kommer att leda till en helt ny och mycket ambitiös samarbetsnivå, vilket också omfattar tillsynsmyndigheterna, men detta är något vi måste uppnå. Också på andra områden måste tillsynsmyndigheterna ha ett närmare och mer konstruktivt samarbete och lita mer på varandra än som varit fallet tidigare. Om Ucits-direktivet kan innebära en försiktig knuff i den riktningen är det enligt min uppfattning positivt.
<P>
Åtgärderna på nivå 2, som kommissionsledamoten hänvisade till, är många och måste genomföras på kort tid. Vi har alla ett intresse av att se till att så sker.
<P>
Detta är dock inte allt: fondmarknaden måste också göra sin läxa. Kommissionen och även vi här i parlamentet har medvetet valt att överhuvudtaget inte ta upp frågan om behandling av fondtransaktioner, eftersom vi utgår från att fondbolagen kommer att hålla sitt löfte om att lösa den här frågan på egen hand, utan att vara pressade av lagstiftning. Fondbolagen har arbetat med detta under en längre tid, och det finns fortfarande inga konkreta förslag. Jag hoppas att de snart kan presentera något. I annat fall måste vi agera inom överskådlig framtid.
<P>
Sammanfattningsvis vill jag tacka inte bara kommissionen, utan också rådet för deras samarbete och aktiva stöd. Jag känner också tacksamhet gentemot företrädarna för övriga grupper, framför allt Pervenche Berès, Donata Gottardi, Jean-Paul Gauzès samt Astrid Lulling, som än en gång tappert försvarat sina intressen, men som ändå var beredd att kompromissa där det var möjligt. Tack så mycket.
<SPEAKER ID="022" NAME="Talmannen">
Debatten är härmed avslutad.
<P>
Omröstningen kommer att äga rum inom kort.
<P>
(Sammanträdet avbröts kl. 9.40 och återupptogs kl. 10.00.)
