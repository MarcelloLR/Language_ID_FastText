<CHAPTER ID="004">
Uttalanden av talmannen
<SPEAKER ID="008" NAME="Talmannen">
Jag vill börja med att meddela er tre saker.
<P>
Jag skulle vilja informera er om att den skriftliga förklaringen 89/2010 har fått det nödvändiga antalet underskrifter, och därmed har godkänts av Europaparlamentet. Förklaringen handlar om Kanadas ensidiga införande av visumkrav för tjeckiska medborgare. Europaparlamentet förväntar sig att kommissionen och rådet vidtar omedelbara åtgärder angående Kanadas beslut om att dra in visum för tjeckiska medborgare. Vi förväntar oss också mer beslutsamma åtgärder från rådet och kommissionen. Vi känner fullkomlig solidaritet med de tjeckiska medborgarna, som borde kunna resa till Kanada utan visum såsom EU-medlemmar.
<P>
För det andra vill jag informera er om att vi fredagen den 11 mars - om fyra dagar - för sjunde gången kommer att högtidlighålla ”Europeiska dagen för terroroffer”. Den 11 mars 2004 dödades närmare 200 personer i bombattacker i Madrid. 16 månader senare dödades 52 personer under attacker i London. Terrorism är ett angrepp på demokratins själva grunder. Det finns ingen ursäkt för terrorism, och ingen attack eller terrorist kommer någonsin att kunna försvaga den europeiska solidaritets- eller demokratiandan.
<P>
För det tredje blev vi mycket oroade när vi informerades om avrättningen av fem personer i Taiwan i fredags. Återinförandet av dödsstraffet 2010 var i själva verket ett upphävande av det moratorium som har varit i kraft sedan 2006. EU och Europaparlamentet i synnerhet har länge fördömt verkställandet av dödsstraff över hela världen. Jag uppmanar de taiwanesiska myndigheterna att införa ett moratorium för verkställandet av detta omänskliga straff och att i framtiden avlägsna det från sin strafflagstiftning.
