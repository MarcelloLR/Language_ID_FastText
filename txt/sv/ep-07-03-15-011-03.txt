<CHAPTER ID="011-03">
3. Nigeria
<SPEAKER ID="235" NAME="Talmannen">
Nästa punkt är en debatt om fem resolutionsförslag om Nigeria.
<SPEAKER ID="236" NAME="Michael Gahler " AFFILIATION="PPE-DE">
författare. - (DE) Herr talman! Jag anser helt ärligt att en debatt om den situation som utvecklas i Zimbabwe skulle vara mer brådskande än alla de tre ämnen som vi debatterar den här veckan. De detaljerade rapporter som jag får är djupt oroande. Det är dock inte möjligt i dag, eftersom vi har begränsat oss till tre ämnen i den brådskande debatten. Jag hoppas att vi i arbetsgruppen om parlamentsreformer kommer att avskaffa denna begränsning som vi själva har infört för debatten om brådskande frågor.
<P>
När det gäller situationen i Nigeria anser vi att det är rimligt att se på bristerna i de mänskliga rättigheterna som helhet, särskilt med tanke på det kommande valet, och inte begränsa oss till ett enda ämne. Vi anser även, och har sagt det, att det aktuella lagförslaget i Nigeria innehåller kränkningar av grundläggande mänskliga rättigheter. Vi är mot varje form av diskriminering på grund av sexuell läggning, och vi anser även att en persons privatliv är en helt privat fråga, som inte får kriminaliseras av staten.
<P>
Vi anser att det är ett brott mot yttrandefriheten om en person sätts i fängelse för att ha förespråkat mer liberal lagstiftning. Vi anser dock att en resolution om Nigeria även måste innehålla en ståndpunkt till de andra problem som drabbar folket där som helhet, nämligen det utbredda våldet, korruptionen, immuniteten för de personer som kränker de mänskliga rättigheterna, de politiska hoten i valupptakten, som säkerhetsstyrkorna kan vara inblandade i, hotet mot den nationella valkommissionens oberoende, det faktum att dödsstraff fortfarande kan utdömas där, att det fortfarande finns - särskilt i de delar av landet där sharialagen praktiseras - kränkande kroppsstraff, och även att problemet med barnarbete i högsta grad är levande. Eftersom vi vill diskutera dessa punkter som helhet föredrar vi att rösta på vår egen resolution och inte på den gemensamma texten.
<SPEAKER ID="237" NAME="Erik Meijer " AFFILIATION="GUE/NGL">
författare. - (NL) Herr talman! Nigeria är ett land med mångfald, som är befolkat av många människor med olika språk och kulturer. Det var först vid britternas kolonisering som de alla fördes samman under ett och samma nationella tak. Separatiströrelser, till exempel i Biafra, krossades med enormt överlägsen militär styrka för länge sedan och det har bidragit till landets militarisering.
<P>
En aktuell utveckling är att den kristna södern, där europeiska normer har lyckats få ett grepp, och som har åtnjutit en ganska hög grad av individuell frihet, påtvingas de stränga levnadsreglerna från det traditionellt isolerade ortodoxa islamistiska norr. I ännu högre grad än i Förenta staterna, där president Bush gjorde misslyckade försök att införa ett förbud i författningen mot äktenskapsrelationer mellan personer av samma kön, görs försök i Nigeria att avskräcka från homosexualitet. Ordet ”avskräcka” är faktiskt för svagt, för att beskriva det som i själva verket är ett försök att utrota alla homosexuella.
<P>
Till följd av det förbjuds inte bara äktenskap, eller rättsliga ställningar som är mer eller mindre likvärdiga, mellan partners av samma kön, utan alla personer som är inblandade i organiserade påtryckningsgrupper för homosexuella män och kvinnor riskerar att straffas för det. Rättigheter som verkar självklara riskerar att avskaffas i ny lagstiftning. Homosexualitet kommer inte att drivas bort genom några förbud och förföljelser som bara kommer att leda till ett rättfärdigande av våld och förtryck mot en viss del av befolkningen.
<P>
Våldet ligger i linje med tidigare försök att döma våldtagna kvinnor som födde barn utanför äktenskapet till döden. Orättvisor i rättslig form är på frammarsch, och de måste bekämpas. Vi måste göra klart för de krafter i Nigeria som insisterar på sådana regler att de leder till oacceptabla situationer och i detta fall även till en ytterligare spridning av könssjukdomar, däribland aids. EU bör inte sopa detta under mattan, inte ens om vi är angelägna om att importera nigeriansk olja.
<SPEAKER ID="238" NAME="Sophia in 't Veld " AFFILIATION="ALDE">
författare. - (NL) Herr talman! Jag delar Michael Gahlers åsikt att det finns mycket fler problem i såväl Nigeria som i många andra länder, men att problemen ibland är så känsloladdade och så komplexa att vi verkligen måste rikta strålkastarljuset på dem och göra en särskild ansträngning för att lösa dem en gång för alla.
<P>
Situationen för homosexuella är problematisk över hela världen. I Nigeria är det, eftersom grundläggande mänskliga rättigheter kränks, verkligen viktigt att Europaparlamentet och Europeiska unionen tar täten i kampen mot en kriminalisering av homosexualitet. Därför är jag mycket glad över att denna resolution ligger framför oss och jag hoppas att vi kommer att dra de nödvändiga konsekvenserna, det vill säga att om Nigeria inte svarar på uppmaningen från detta parlament kommer vi verkligen att se över våra förbindelser med detta land, för det är oacceptabelt att vi fortsätter att främja mänskliga rättigheter och sedan struntar i våra partners underlåtenhet att respektera dem. Vi måste vara mycket konsekventa i denna fråga.
<P>
Jag vill avsluta med att rikta några ord direkt till president Obasanjo, som en gång fick Liberalernas frihetspris för sitt arbete till stöd för demokratin i sitt land, och uppmuntra honom att än en gång göra en insats för alla nigerianer, däribland de homosexuella.
<SPEAKER ID="239" NAME="Józef Pinior" AFFILIATION="PSE">
författare. - (PL) Herr talman! Det råder inget tvivel om att vi i dag även bör nämna situationen i Zimbabwe och förtryck på senare tid mot den politiska oppositionen i detta land.
<P>
Min politiska grupp lägger fram en resolution om Nigeria. Situationen i Nigeria övervakas för närvarande noggrant av oss på grund av den så kallade ”lagen om förbud mot samkönade äktenskap”, som har godkänts av dess parlament vid första och andra behandlingen. Nigeria har en enormt stor prestige och betydelse i Afrika självt, och i samband med den nuvarande globala ordningen. Samtidigt är vi fortfarande medvetna om att våld, kränkningar av medborgerliga rättigheter eller till och med kränkningar av de mänskliga rättigheterna, såsom påtvingat barnarbete och barnhandel, är vanliga i Nigeria.
<P>
Den lag som jag nu nämner orsakar särskilt stor oro. Jag vill påpeka att lagen inte bara innebär ett förbud mot samkönade äktenskap. Den skulle även innebära att det skulle räcka att bara tala om rättigheterna för olika sexuella minoriteter och organisera sig i klubbar, samfund och kulturella organisationer för att kunna straffas med internering och fängelse.
<P>
Det råder ingen tvekan om att om det nigerianska parlamentet antar detta lagförslag kommer mycket allvarliga kränkningar av de mänskliga och medborgerliga rättigheterna i Nigeria sannolikt att följa. Det bör noteras att Human Rights Watch i sitt uttalande den 28 januari uppgav att detta lagförslag var ett uttryck för homofobi.
<P>
Europaparlamentet måste se till att mänskliga rättigheter, medborgerliga rättigheter och samtida kultur respekteras i alla länder, särskilt i länder som åtnjuter så stor prestige och respekt som Nigeria, och som vi bedömer som en viktig referenspunkt vid upprättandet av den internationella politiska ordningen.
<SPEAKER ID="240" NAME="Carl Schlyter " AFFILIATION="Verts/ALE">
Författare. - Herr talman! Trots många problem har situationen blivit bättre sedan militärdiktaturens fall 1999. Det är därför nu märkvärdigt att man plötsligt arbetar fram en lag som försämrar de mänskliga rättigheterna. Redan är homosexualitet förbjuden och kan straffas med allt från böter till 14 års fängelse, och vi vet att det på delstatsnivå finns sharialagar som ger 100 piskrapp för en ogift och t.o.m. dödsstraff för en gift person. Nu vill man införa ett förbud inte enbart mot homosexuella bröllop, utan t.o.m. att vara vittne eller hjälpa till med planeringen av bröllopet, med upp till fem års fängelse.
<P>
Kan någon här förklara för mig hur det skulle kunna vara livsfarligt samhällsomstörtande att bevittna en kärleksförklaring mellan två människor? Jag kan inte begripa hur det skulle kunna vara straffbelagt. Eftersom lagen även förbjuder varje form av stöd till homosexuella att organisera sig riskerar även advokater och aktivister för mänskliga rättigheter att drabbas, vilket då omöjliggör en debatt om homosexuellas rättigheter.
<P>
Något som faktiskt sker idag är att det t.ex. finns tillräckligt stor tolerans för homosexualitet för att den största dagstidningen, This Day, ska ha kontaktannonser för lesbiska. Denna lag har ingenting med aidsspridning att göra, som en del hävdar - det stora flertalet smittade är heterosexuella - och även om den hade sådana skäl vore de korkade, eftersom fasta förhållanden minskar smittspridningen och man i sådana fall borde uppmuntra och underlätta giftermål mellan homosexuella. Nigeria har mer behov av kärlek och samhörighet och det är att slå in på ett återtåg mot diktatur och förtryck om denna typ av lagar godkänns. Jag uppmanar presidenten att avskaffa den.
<SPEAKER ID="241" NAME="Lidia Joanna Geringer de Oedenberg">
för PSE-gruppen. - (PL) Herr talman! Jag vill rikta kommissionens uppmärksamhet mot det lagförslag som vi koncentrerar oss på här i dag, som förväntas godkännas vid den tredje och avslutande behandlingen före slutet av den nuvarande legislaturen i Nigeria. Lagförslaget är en uppenbar kränkning av grundläggande medborgerliga rättigheter och friheter, och en tydlig diskriminering av en del av befolkningen. Det kan även leda till ökad homofobi hos allmänheten.
<P>
Förbudet mot registrering av en förening eller grupp som för samman personer med avvikande sexuell läggning medför ett fängelsestraff för varje försök till en offentlig eller ens privat presentation av liknande innehåll. Vidare finns det en risk för att en sådan politik leder till att HBT-personers tillgång till sjukvård begränsas och får en negativ effekt på åtgärder mot aids som redan håller på att genomföras.
<P>
Mot bakgrund av allt detta bör medlemsstaterna och kommissionen vidta kraftfulla åtgärder för att förhindra att lagförslaget i dess nuvarande form godkänns av de nigerianska myndigheterna. Europeiska unionen måste även dra slutsatser inför framtiden, och lägga större tonvikt vid vikten av bestämmelserna som förbjuder varje form av diskriminering i avtal som undertecknas med AVS- och tredjeländer.
<SPEAKER ID="242" NAME="Marco Cappato">
för ALDE-gruppen. - (IT) Herr talman, mina damer och herrar! Jag anser att vi bör besvara frågan från Michael Gahler som undrar och frågar oss om det finns allvarligare och viktigare problem utanför och inom Nigeria.
<P>
Jag anser att det finns det och här delar jag min kollega Sophia in 't Velds åsikt, men jag anser även att denna resolution bör stödjas av två viktiga orsaker - den första är att vi har möjligheten att agera innan något allvarligt händer. I stället för att springa efter händelser de närmaste 15-20 åren och beklaga de straff som denna lag kan ge upphov till om den tillämpas på tusentals personer - såsom har hänt vid många tillfällen i Nigeria självt, exempelvis med dödsstraff - har vi möjlighet att som Europaparlament agera i förväg. Jag anser att det här är ett gyllene tillfälle.
<P>
Detsamma kan gälla för tecknen på att president Obasanjo ger efter för radikala islamistiska fundamentalistiska påtryckningar i de norra delstaterna. Våra vänskapliga förbindelser, samt hård kritik när så är nödvändigt, kan hjälpa presidenten att stå emot en katastrofal seger av extremistisk fundamentalism, som även visar tecken på att slå rot i Nigeria.
<SPEAKER ID="243" NAME="Marcin Libicki">
för UEN-gruppen. - (PL) Herr talman! Jag har stött på många lagstiftningsförslag som jag inte har hållit med om i detta parlament. Det är normalt inom politiken. Det här är dock förmodligen det lagstiftningsförslag som jag har motsatt mig allra starkast. Mitt djupa ogillande beror på den oerhörda bristen på uppriktighet i det aktuella dokumentet. Min bedömning grundar sig på fem omständigheter. För det första har Europaparlamentet för avsikt att lägga sig i andras angelägenheter. Det har faktiskt för avsikt att lägga sig i angelägenheter som inte hör samman med brottslighet och inte är kriminella, utan bara lagstiftning som en suverän stat har för avsikt att anta för att reglera inre sociala frågor.
<P>
För det andra blandas kritik mot den förslagna lagstiftningen i den gemensamma resolutionen samman med hypotetiska brott som kan följa av denna lagstiftning. För det tredje har Nigeria utkämpat en dramatisk kamp mot aids. Dess avsikt är både att begränsa de sätt på vilka aids vanligen har spridits, och sexturismen - europeisk sexturism. Vi vill hindra Nigeria från att anta denna lag under förevändning av skydd mot aids.
<P>
För det fjärde lämnas ett skandalöst förslag. Den fjärde punkten avser sanktioner. Sanktioner har inte införts till följd av folkmord i Kina, Tibet, Sri Lanka och Sudan, men vi verkar behandla Nigeria på det sätt som vi borde ha behandlat de stater som begick de allvarligaste brotten, men inte gjorde.
<P>
För det femte anser jag att det är mycket olämpligt att denna fråga har tagits upp under rubriken mänskliga rättigheter. För det sjätte är jag emot denna gemensamma resolution. Jag kommer att rösta för den resolution som har lagts fram av gruppen för Europeiska folkpartiet (kristdemokrater) och Europademokrater. Jag stöder den inte, men jag anser att den kommer att öka chanserna att den ursprungliga resolutionen, som är en förolämpning mot det sunda förnuftet, förkastas.
<SPEAKER ID="244" NAME="Raül Romeva i Rueda">
för Verts/ALE-gruppen. - (ES) Jag håller inte med, herr Libicki. Detta är en grundläggande fråga om mänskliga och grundläggande rättigheter. Medan sunt förnuft och logiska grunder råder i många länder i världen och lagar antas för att inte bara eliminera diskriminering utan även göra det straffbart när det är riktat mot homo-, bi- och transsexuella förespråkas i andra länder, exempelvis Nigeria, och Förenta staterna, och till och med inom Europeiska unionen, lagstiftningsinitiativ som utgör ett steg bakåt. Vi var därför tvungna att agera.
<P>
I ett land där det i kapitel 42, avsnitt 214 i strafflagen föreskrivs att bara en sexuell förbindelse mellan vuxna personer av samma kön är straffbart med 14 års fängelse har det nigerianska justitieministeriet nu för avsikt att gå ännu längre och göra samkönade äktenskap, och genomförandet av sådana vigslar, straffbart med fem års fängelse.
<P>
Det verkar som att varken de upprepade uppmaningarna från Förenta nationernas kommission för de mänskliga rättigheterna om att stater ska avskaffa varje lag som utgör en diskriminering mot homo-, bi- och transsexuella, eller den omständigheten att dessa personer har rätt till exakt samma rättigheter som heterosexuella personer, är tillräckliga. Jag anser därför att parlamentet var tvunget att reagera på denna skandalösa situation. Det har gjort det, och det är vi mycket nöjda med.
<SPEAKER ID="245" NAME="Marios Matsakis" AFFILIATION="ALDE">
(EN) Herr talman! Nigeria är ett enormt afrikanskt land som sedan slutet av den militära diktaturen 1999 har kämpat för att få till stånd moderna demokratiska reformer. De kommande valen har än en gång lyft fram frågor i den politiska debatten som rör respekten för mänskliga rättigheter. I detta avseende har chefen för människorättsorganisationen Human Rights Watch (HRW) i Afrika mycket passande kommenterat att Nigeria behöver ledare som kan ta itu med landets förfärande människorättsproblematik. Trots att det är en känslig fråga anser den utvecklade världen att rätten till fri sexuell läggning och legaliseringen av homosexualiteten är viktig för en enskild persons frihet, så länge som den inte inkräktar på andra människors frihet.
<P>
Vi uppmanar Nigerias myndigheter, och i synnerhet Nigerias parlamentariker och senatorer, att ha detta i åtanke när de överväger det relevanta lagförslag som de för närvarande behandlar. Detta förslag till resolution ska inte på något sätt tolkas som att Europaparlamentet anser att homosexualitetsfrågan har företräde framför andra viktiga områden, till exempel Nigerias epidemiska korruption eller den fruktansvärda situationen när det gäller överträdelserna av regeringens säkerhetsstyrkor. Nigeria måste skyndsamt rätta till även dessa områden.
<SPEAKER ID="246" NAME="Neelie Kroes">
ledamot av kommissionen. (EN) Herr talman! Europeiska kommissionen har följt utvecklingen av det lagförslag om förbud mot samkönade äktenskap, som tidigt förra året lades fram för Nigerias federala verkställande råd. Kommissionen delar den djupa oro som redan uttryckts av internationella organisationer, däribland FN, genom generalsekreterarens särskilde representant för försvarare av de mänskliga rättigheterna, när det gäller den ökade diskriminering, de kränkningar av enskilda personers rättigheter och de begränsningar av rätten till fritt umgänge som lagförslaget, om det godkändes, skulle medföra.
<P>
Kommissionen delar likaledes nigerianska och internationella människorättsorganisationers analyser när det gäller de möjliga efterverkningar som lagförslaget kan få för personer som har, eller misstänks för att ha, förhållanden där parterna är av samma kön. Detsamma gäller de försvarare av mänskliga rättigheter som arbetar mot de negativa konsekvenser för mänskliga rättigheter som detta homofobiska lagförslag ger upphov till. Lagförslaget skulle medföra att dessa personer löpte större risk för att fängslas, frihetsberövas, torteras eller behandlas illa på godtyckliga grunder. Det skulle även begränsa och tysta ned lokala människorättsorganisationers åtgärder. Lagförslaget förstärker de överdrivet stränga bestämmelser som redan finns. I Nigerias brottsbalk straffas ömsesidigt homosexuellt beteende med upp till 14 års fängelse och i sharia-lagarna, som antagits i elva stater i norra Nigeria, är det dödsstraff för livat (sodomi).
<P>
Lagförslaget skulle även inkräkta på en rad internationella lagstiftningar och fördrag om mänskliga rättigheter som Nigeria införlivat och ratificerat, kanske även landets egen konstitution och viktiga artiklar i Cotonouavtalet. Med tanke på ovanstående och med tanke på de slutsatser som antogs av rådet (allmänna frågor och yttre förbindelser) år 2003 om EU:s relationer med Nigeria skulle kommissionen vilja betona sin villighet att bidra till införlivandet av den resolution som parlamentet just ska anta. Kommissionen är, tillsammans med medlemsstaterna, redo att delta aktivt i den politiska dialog som avses i artikel 8 i Cotonouavtalet. Den politiska dialogen kommer till fullo att behandla den särskilda fråga som rör lagförslaget om förbud mot samkönade äktenskap och de väsentliga punkter som rör mänskliga rättigheter, demokratiska principer, rättsstatsprincipen och god förvaltning, vilket tas upp i artikel 9 i Cotonouavtalet.
<P>
Slutligen uppmuntrar kommissionen Europaparlamentet att följa upp förra årets besök i Nigerias parlament för att upprätta en regelbunden dialog mellan de två parlamenten. Europaparlamentets förre talman, Josep Borrell Fontelles, var den som besökte Nigerias parlament.
<SPEAKER ID="247" NAME="Talmannen">
Debatten är härmed avslutad.
<P>
Omröstningen kommer att äga rum i slutet av debatterna, det vill säga om ett ögonblick.
