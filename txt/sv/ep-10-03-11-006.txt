<CHAPTER ID="006">
Uttalande av talmannen
<SPEAKER ID="103" NAME="Talmannen">
Mina damer och herrar! Innan omröstningen genomförs vill jag göra ett kort tillkännagivande, eftersom vi i dag hedrar minnet av den sjätte Europeiska dagen för terrorismens offer.
<P>
I dag hedrar vi minnet av fler än 5 000 offer i Europa, och vi uttrycker vår solidaritet med det oräkneliga antal sårade som har drabbats av terrorismens barbari.
<P>
Bombattackerna som genomfördes i Madrid för sex år sedan, den 11 mars 2004, och som dödade 191 personer från 17 länder, samt bomberna som detonerade i London den 7 juli 2005 kan räknas som två av de värsta terroristattackerna som någonsin begåtts i Europa.
<P>
Terrorismen är en attack mot oss alla genom att den attackerar själva grunden för vårt demokratiska samhälle.
<P>
Det är därför som EU för alltid kommer att vara förenat i kampen mot terrorismen, vare sig den är separatistisk, religiös eller politisk.
<P>
Terrorism kan aldrig rättfärdigas, inte på något sätt och inte av någon anledning. Denna europeiska dag vill vi visa att ingen terrorism eller terroristhandling någonsin kommer att kunna rasera vår tilltro till viktiga värderingar såsom grundläggande mänskliga rättigheter och demokrati.
<P>
(Applåder)
