<CHAPTER ID="019">
Utsläppande på marknaden av pyrotekniska artiklar (debatt)
<SPEAKER ID="221" NAME="Talmannen">
Nästa punkt är ett betänkande av Joel Hasse Ferreira, för utskottet för den inre marknaden och konsumentskydd om förslaget till Europaparlamentets och rådets direktiv om utsläppande på marknaden av pyrotekniska artiklar - C6-0312/2005 -.
<SPEAKER ID="222" NAME="Markos Kyprianou">
ledamot av kommissionen. (EN) Herr talman! På kommissionens och min kollega Günter Verheugens vägnar vill jag först och främst tacka såväl Joel Hasse Ferreira som det finska ordförandeskapet. Jag är mycket glad över att kunna företräda min kollega i dessa frågor, eftersom de till stor del rör konsumentskydd och säkerhet.
<P>
Det är uppenbart att denna överenskommelse inte hade varit möjlig utan intensiva ansträngningar på båda sidor. Det är i rättan tid eftersom den kommer precis före nyårsafton, en tid då flest fyrverkerier används i medlemsstaterna. Genom direktivet kommer en intern marknad att skapas och således enhetliga och bättre ramvillkor för pyrotekniska artiklar som innefattar fyrverkerier men också krockkuddar och bältessträckare.
<P>
Direktivet emotses med stor iver särskilt av underleverantörer till fordon och av organisationer för konsumentskydd. Det är inte rimligt att 27 medlemsstater ska fastställa olika tekniska bestämmelser för pyrotekniska artiklar, medan medborgarna i ett Europa med öppna gränser lätt kan handla fyrverkerier i grannländerna. Detta kommer därför att innebära en avgörande förbättring av konsumentskyddet, eftersom pyrotekniska artiklar som säljs till konsumenter överallt i hela Europeiska unionen i framtiden måste uppfylla de grundläggande säkerhetskraven i direktivet och kommer att underkastas en överensstämmelsebedömning. När det gäller marknadsföringskampanjer för produkterna i flera medlemsstater kommer dessutom de enhetliga standarderna att bidra till en avsevärd minskning av den administrativa bördan.
<P>
Kommissionen är väl medveten om att användningen av fyrverkerier är underkastad olika traditioner och seder i medlemsstaterna. Därför kan vi gå med på parlamentets ändringsförslag om att vissa fyrverkerier inte ska falla under direktivet om de produceras av tillverkare för eget bruk och om tillverkarens eget bruk har godkänts av respektive medlemsstat.
<P>
Av samma anledning var det också nödvändigt att ge vissa medlemsstater möjlighet att vidta nationella åtgärder för vissa kategorier av pyrotekniska artiklar. Detta gäller särskilt fyrverkerier i kategorierna 2 och 3, som kan innebära något större risker. Därför kommer det även fortsättningsvis att vara förbjudet för allmänheten att använda smällare och julsmällare i många medlemsstater. Följaktligen kommer sådana fyrverkerier helt att undantas från kategori 1, för vilken medlemsstaterna inte kan fastställa ytterligare restriktioner. Detta undantag specificeras i de grundläggande säkerhetskraven och kommer att omfattas av ett mandat som kommissionen kommer att ge Europeiska standardiseringskommittén efter det att direktivet har antagits. Kommissionen bekräftade detta i ett uttalande under förhandlingarna med rådet och parlamentet.
<P>
Jag är också glad över att en uppgörelse har träffats med rådet om märkningen av pyrotekniska artiklar, vilken innebär att vi har uppnått en balanserad lösning mellan å ena sidan höga säkerhetskrav och å andra sidan undvikande av komplicerade och betungande krav på tillverkarna.
<P>
Sammanfattningsvis vill jag framhålla att förhandlingsprocessen återigen har vunnit väldigt mycket på det nära samarbetet mellan parlamentet, rådet och kommissionen. Kommissionen kan därför samtycka till alla kompromissändringsförslag och jag är säker på att vi kan anta detta direktiv vid första behandlingen.
<SPEAKER ID="223" NAME="Joel Hasse Ferreira " LANGUAGE="PT">
Herr talman, mina damer och herrar! Marknaden för pyrotekniska artiklar som helhet är mycket större än bara fyrverkerier. Större delen av marknaden utgörs av utrustning för bilsäkerhet såsom krockkuddar och säkerhetsbälten. Fyrverkerier står för 20 procent av marknaden även om de är ämnet för merparten ändringsförslag till det betänkande jag har lagt fram. Marin utrustning som inte omfattas av internationella konventioner har också införlivats i detta direktiv. Därutöver har man skapat en kategori för pyrotekniska artiklar för teaterbruk, medan pyrotekniska artiklar i luftfarts- och rymdindustrin har utelämnats på grund av alla de kontrollsystem som redan finns. Marknadsvärdet av de pyrotekniska artiklar som används i bilindustrin är ungefär 5,5 miljarder euro, medan fyrverkeriernas värde ligger på ungefär 1,4 miljarder.
<P>
Mina damer och herrar! Genom att godkänna detta direktiv ger vi ett betydande bidrag till den fria rörligheten för pyrotekniska artiklar inom EU. Vi garanterar också ökad säkerhet för konsumenter och professionella användare. Den harmonisering av säkerhetsbestämmelser i de olika medlemsstaterna inom de olika marknadssegmenten som omfattas kommer att leda till ett ökat förtroende från konsumenternas sida och till en friare rörlighet för produkterna. Möjligheten att ha olika regler på nationell nivå har i vilket fall som helst bevarats, i synnerhet när det gäller åldersgränser för hantering av vissa fyrverkerikategorier.
<P>
Vi har också beaktat de särskilda omständigheterna på Malta och i vissa regioner i Italien när det gäller användning av fyrverkerier av de personer som tillverkar dem i samband med vissa religiösa och kulturella evenemang. Med tanke på den mängd pyrotekniska artiklar som importeras till EU, särskilt från Kina, har vi också beslutat att ge ett tydligt ansvar till importörer och distributörer av pyrotekniska artiklar. Detta är särskilt viktigt med avseende på fyrverkerier. Vi har också ägnat mycket uppmärksamhet åt märkningsfrågan och bulleraspekter. I fordonssektorn har vi varit noga med att beakta den internationella aspekten när det gäller europeisk fordonskomponentindustri. Tidsfristerna för införlivandet av direktivet i nationell lag har förlängts för att ge mer tid, så att lämpliga och harmoniserade standarder kan skapas eller aktualiseras i vederbörlig ordning.
<P>
Herr talman! Det är också värt att betona den överenskommelse som har uppnåtts med Europeiska rådet trots de tekniska svårigheterna i den ursprungliga texten i förslaget till direktiv och trots de avsevärda kulturella skillnader som finns flera medlemsstater emellan, särskilt när det gäller försäljning och användning av fyrverkerier.
<P>
Innan jag avslutar mina damer och herrar, är det inte mer än rätt att jag tackar Matti Oivukkamäki för hans del i arbetet för det finländska ordförandeskapets räkning, och Maik Schmahl som företrätt kommissionen. Därtill får vi inte glömma bort Anja Weisgerbers arbete och uppföljningsarbete för gruppen för Europeiska folkpartiet (kristdemokrater) och Europademokrater, Janelly Fourtou för gruppen Alliansen liberaler och demokrater för Europa, Heide Rühle för gruppen De Gröna/Europeiska fria alliansen och André Brie för gruppen Europeiska enade vänstern/Nordisk grön vänster. Arlene McCarthy spelade en avgörande roll som ordförande under hela arbetets gång och i synnerhet under trepartssamtalen. Vi får inte heller glömma Josu Ortuondo Larrea, författare till yttrandet från utskottet för industri, forskning och energi och Joseph Muscat för hans intresse under hela arbetet.
<P>
Herr talman, mina damer och herrar! Mot bakgrund av detta uppmanar jag er att rösta för det kompromisspaket som har förhandlats fram med de olika politiska grupperna och med rådet och kommissionen så att vi kan anta direktivet vid första behandlingen. Därigenom garanterar vi ett bättre konsumentskydd och vi stärker konkurrenskraften i de ekonomiska sektorer som omfattas av direktivet.
<SPEAKER ID="224" NAME="Anja Weisgerber">
för PPE-DE-gruppen. - (DE) Herr talman, mina damer och herrar! Jag vill börja med att uttrycka min mycket stora tacksamhet till föredraganden för hans konstruktiva samarbete. Vi har åstadkommit en stor framgång. Direktivet om utsläppande på marknaden av pyrotekniska artiklar kan antas i morgon vid första behandlingen och vi har mycket riktigt redan nått fram till en överenskommelse med rådet.
<P>
Direktivet samlar de 25 olika lagstiftningarna om sprängämnen inom EU. Detta innebär att vi har gjort oss av med ännu ett litet stycke byråkrati. Genom direktivet kommer vi ett stort steg närmare förverkligandet av den inre marknaden för handel med fyrverkerier, krockkuddar och andra pyrotekniska artiklar. Man kommer inte längre att behöva tillverka särskilda produkter för varje medlemsstat vilket kommer att leda till enorma kostnadsbesparingar. Industrin kan nu rikta in sig på att uppfylla enhetliga krav i hela EU. Jag har särskilt efterfrågat ett förenklat förfarande för dem som använder sig av fyrverkerier professionellt.
<P>
Syftet med detta förenklade förfarande är att tillverkarna eller importörerna av fyrverkerier för professionellt bruk ska införa egna kvalitetssäkringssystem. Tillverkarna eller importörerna ska dock även fortsättningsvis övervakas regelbundet av behöriga myndigheter. På så sätt ger vi tillbaka ett större ansvar på detta område till företagen och undviker därmed onödig byråkrati. Vi kunde föra in särskilda bestämmelser för bilteknik vilket innefattar krockkuddar och bältessträckare. Särskilt detta område kräver hög säkerhetsstandard utan att den betungas med krav på märkning av krockkuddar som byggs in i fordon i alla fall.
<P>
Det är i synnerhet konsumenterna, och jag vill betona detta, som kommer att gynnas av det nya direktivet eftersom det erbjuder dem en högre säkerhetsnivå. Det har inträffat en serie mycket allvarliga olyckor med fyrverkerier på grund av de olika säkerhetskraven i medlemsstaterna. Nu införs ett förfarande enligt vilket säkerhetskraven kommer att vara lika höga i alla medlemsstater. I morgon kommer vi att förverkliga den inre marknaden på detta område genom omröstningen om fyrverkeridirektivet samtidigt som vi ger konsumenterna en högre säkerhetsnivå.
<SPEAKER ID="225" NAME="Anne Laperrouze">
för ALDE-gruppen. - (FR) Herr talman! Jag måste förklara att jag talar på Janelly Fourtous vägnar. Hon är den som har arbetat med frågan i vår grupp, men hon har fått förhinder i form av andra åtaganden. Janelly Fourtou vill särskilt tacka Joel Hasse Ferreira för hans arbete och även kollegerna från de andra politiska grupperna. Hon har trivts med att arbeta i en atmosfär där alla var villiga att lyssna och samarbeta i fullständig öppenhet. Hon deltog i de olika trepartssamtalen och stöder till fullo föredragandens uppfattning.
<P>
Emellertid beklagar hon att skyldigheten för medlemsstater att upprätta jämförelsetabeller tas bort genom ett ändringsförslag från rådet. Sedan den interinstitutionella överenskommelsen slöts 2003 har de tre institutionerna arbetat för bättre lagstiftning och de har faktiskt erkänt betydelsen av dessa tabeller. Det tycks som att rådet inte längre vill uppfylla det åtagandet. Hur det än är med den saken tackar Janelly Fourtou föredraganden och det finländska ordförandeskapet och noterar att de båda försökte försvara jämförelsetabellerna. Eftersom hon inte vill blockera förfarandet övertalade hon vår grupp att rösta ja till kompromissändringsförslagen och till betänkandet.
<SPEAKER ID="226" NAME="Malcolm Harbour" AFFILIATION="PPE-DE">
(EN) Herr talman! Som samordnare för min grupp i utskottet för den inre marknaden och konsumentskydd ville jag särskilt komma hit i kväll för att ge ett erkännande till det team som har arbetat med detta, Joel Hasse Ferreira, som har lett arbetet på ett utmärkt sätt, och särskilt till min kollega, Anja Weisgerber, som tillsammans med Joel Hasse Ferreira har arbetat oförtröttligt med detta förslag.
<P>
Sett från den inre marknadens ståndpunkt är detta ett utmärkt exempel på hur parlamentet avsevärt kan förbättra en ytterst teknisk text. Detta kan framstå som en svårfattlig och kanske ganska marginell sektor, men liksom båda föredragandena har framhållit i kväll talar vi här om hela produktsortimentet: det rör sig om 5,5 miljarder euro inom pyroteknik för fordon och 1,5 miljarder euro inom fyrverkerier. Det är en betydande marknad och deras insats är ytterst betydande, för det första för att genomföra den inre marknaden, för det andra för att förbättra standarderna för konsumenter och produktmärkning, vilket höjer hela kvalitetsnivån på marknaden, och för det tredje för att förbättra förfarandena. Detta visar att om parlamentet tar sig samman och arbetar ingående med tekniska förbättringar så kan det verkligen åstadkomma betydande framsteg, både för konsumenterna och för den europeiska ekonomin. Jag tackar alla berörda kolleger för att de har gjort detta möjligt.
<SPEAKER ID="227" NAME="Markos Kyprianou">
ledamot av kommissionen. (EN) Herr talman! Jag vill bara tacka föredraganden och ledamöterna än en gång för deras utmärkta arbete och säga att vi ser fram mot en överenskommelse vid första behandlingen.
<SPEAKER ID="228" NAME="Talmannen">
Debatten är härmed avslutad.
<P>
Omröstningen kommer att äga rum kl. 11.00 i dag, eftersom vi nu passerat midnatt.
<P>
Skriftlig förklaring (artikel 142)
<SPEAKER ID="229" NAME="Joseph Muscat" AFFILIATION="PSE">
(MT) Genom pyroteknikdirektivet förbättrar vi hälsan och säkerheten för både konsumenter och dem som arbetar med denna typ av produkter.
<P>
Efter de ändringar som gjorts i betänkandet kommer direktivet att leda till ökad säkerhet, i synnerhet när det gäller marknaden för pyrotekniska artiklar som säljs i detaljhandeln och som används direkt av konsumenter i hela EU.
<P>
Samtidigt erkänner man i de ändringsförslag som enhälligt godkänts i utskottet för inre marknaden och konsumentskydd att det finns en marknad för fyrverkerier som inte säljs direkt till konsumenter utan som tillverkas för att användas i verksamheter med tillstånd och som är försäkrade. Dessa verksamheter inkluderar de traditionella festivaler som huvudsakligen äger rum i Medelhavsområdet, inbegripet Malta.
<P>
De överenskomna ändringsförslagen omfattar inte säkerhetsbestämmelser utan uttrycker helt enkelt en önskan om att byråkratin i dessa fall inte ska vara allt för omfattande. De ursprungliga förfarandena skulle inte ha medfört några ändringar i hur arbetet genomförs, men de skulle ha inneburit en kostnadsökning. I Maltas fall skulle de frivilligorganisationer som organiserar festivalerna ha fått stå för den.
<P>
Ändringsförslagen har utformats tillsammans med de behöriga myndigheterna, inklusive den maltesiska standardiseringsmyndigheten, som också har godkänt dem.
<P>
Det bör också klargöras att när det gäller uppskjutande av fyrverkerier är det varje enskilt land som utformar regler för avstånd och tidpunkter, aspekter som aldrig har omfattas av direktivet.
