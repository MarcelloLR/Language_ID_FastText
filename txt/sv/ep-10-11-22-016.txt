<CHAPTER ID="016">
Långsiktig plan för ansjovisbeståndet i Biscayabukten och det fiske som utnyttjar det beståndet - Flerårig plan för det västra beståndet av taggmakrill och det fiske som utnyttjar det beståndet - Förbudet mot utsortering och begränsningarna av fisket efter skrubbskädda och piggvar i Östersjön, Bälten och Öresund - Användning av främmande och lokalt frånvarande arter i vattenbruk (debatt)
<SPEAKER ID="110" NAME="Talmannen">
Nästa punkt är en gemensam debatt om följande betänkanden:
<P>
betänkandet av Izaskun Bilbao Barandica, för fiskeriutskottet, om förslaget till Europaparlamentets och rådets förordning om fastställande av en långsiktig plan för ansjovisbeståndet i Biscayabukten och det fiske som utnyttjar det beståndet - C7-0157/2009 -,
<P>
betänkandet av Pat the Cope Gallagher, för fiskeriutskottet, om förslaget till Europaparlamentets och rådets förordning om fastställande av en flerårig plan för det västra beståndet av taggmakrill och det fiske som utnyttjar det beståndet - C7-0010/2009 -,
<P>
betänkandet av Marek Józef Gróbarczyk, för fiskeriutskottet, om förslaget till Europaparlamentets och rådets förordning om ändring av rådets förordning (EG) nr 2187/2005 vad gäller förbudet mot utsortering och begränsningarna av fisket efter skrubbskädda och piggvar i Östersjön, Bälten och Öresund - C7-0156/2010 -, och
<P>
betänkandet av João Ferreira, för fiskeriutskottet, om förslaget till Europaparlamentets och rådets förordning om ändring av rådets förordning (EG) nr 708/2007 om användning av främmande och lokalt frånvarande arter i vattenbruk -.
<SPEAKER ID="111" NAME="Izaskun Bilbao Barandica">
föredragande. - (ES) Herr talman! För det första vill jag uppmärksamma, tacka och gratulera Biscayabuktens sektor för kustnära fiske för att de har uppträtt på ett sådant ansvarsfullt sätt.
<P>
Fru kommissionsledamot! Sektorn är i akut behov av denna plan om den ska kunna nå sitt mål, nämligen att kunna bedriva en lönsam verksamhet utan att hota fiskeplatsens framtid. Det innebär att ansjovisbeståndet i Biscayabukten måste bevaras på en nivå som tillåter ett ekonomiskt, miljömässigt och socialt hållbart fiske. Detta kan göras mycket effektivare om man beräknar avkastningen på grundval av vetenskapliga rapporter i stället för att låta beräkningar av totalt tillåtna fångstmängder (TAC) bli föremål för hemliga politiska förhandlingar.
<P>
Reglerna för hur bestånden får utnyttjas måste därför tas upp i planen, och det innebär att fiskekvoterna måste fastställas på grundval av de beräkningar av beståndet som anges i vetenskapliga rapporter.
<P>
Fru kommissionsledamot! Detta initiativ lades fram av kommissionen i juli 2009. Vi började vårt arbete i september. Vi skapade en arbetsprocess tillsammans med hela den spanska och franska sektorn, företrädda av yrkesfiskarorganisationer, forskarinstitut och den rådgivande nämnden för sydvästliga vatten. Med hjälp av denna metod utarbetade vi ett gemensamt förslag som fick brett stöd i parlamentet.
<P>
Vi nådde en hög grad av samförstånd. Eftersom vi var medvetna om att Lissabonfördraget snart skulle träda ikraft, och var osäkra på hur fördraget skulle tillämpas på redan pågående ärenden, höll vi emellertid en vägledande omröstning i fiskeriutskottet den 30 november. Denna öppna och inkluderande strategi står i skarp kontrast till rådets och kommissionens attityd.
<P>
Till att börja med fick vi under arbetets gång reda på att det fanns planer på en rådsförordning som skulle påverka detta betänkande, även om vi bara fick begränsad information om detta. Det gjorde oss osäkra på ett sätt som lätt hade kunnat undvikas. Efter omröstningen i fiskeriutskottet och under det spanska ordförandeskapet förhandlade jag om initiativet med rådet. Vi beslutade att hålla ett trepartsmöte. Till vår förvåning meddelade emellertid det spanska ordförandeskapet samma dag som mötet oväntat att den spanska regeringen, på den franska regeringens begäran, hade beslutat att skjuta upp ärendet eftersom den var osäker på den rättsliga grunden. Efter månader av arbete rådde ett dödläge. Det spanska ordförandeskapet hade inget avtal och ingen möjlighet att hålla ett trepartsmöte.
<P>
Jag frågade det nya ordförandeskapet om det var villigt att fortsätta förhandlingarna. De bad mig att inte vara så otålig, att inte ha bråttom. Eftersom rådet uppenbart var ovilligt att gå vidare höll vi, efter att ha rådfrågat vår rättstjänst, en ny omröstning.
<P>
Under denna andra omröstning förkastades tre ändringsförslag som hade antagits under den vägledande omröstningen och som var oerhört viktiga för sektorn.
<P>
Det första av dessa ändringsförslag rör utnyttjandegraderna och föreslår 0,4 som en lämpligare utnyttjandegrad.
<P>
Det andra ändringsförslaget handlar om att inkludera levande agn i de totalt tillåtna fångstmängderna. Det skulle vara ett misstag att räkna detta som en del av fångstkvoten.
<P>
Det tredje ändringsförslaget rör avslutningsvis översynen av fångster.
<P>
Om den vetenskapliga kommittén inte kan uppskatta den nuvarande biomassan på grund av att den saknar tillräckliga data får inte sektorn straffas dubbelt med en tjugofemprocentig minskning av de totalt tillåtna fångstmängderna jämfört med föregående år. Kommissionen har redan uppgett att den i så fall anser det mer lämpligt att minska de totalt tillåtna fångstmängderna med tio procent, och i varje fall inte mindre än 7 000 ton. Rådet och kommissionen har konsekvent struntat i institutionernas befogenheter. Det faktum att vi till och med under debatten om detta initiativ nås av inofficiella rykten om att rådet har begärt att det ska dras tillbaka ger en tydlig fingervisning om rådets attityd.
<P>
Stämmer detta? Jag frågar nu dig Maria Damanaki. Varför? Vad tänker du göra? Jag vill ha svar i dag. Jag vill också att det belgiska ordförandeskapet ska tala om varför den har begärt att initiativet ska dras tillbaka. Jag vill ha tydliga svar på dessa frågor. Vi har arbetat i 14 månader och allt vi har är förvirring.
<P>
Rådets och kommissionens agerande skadar EU-institutionernas trovärdighet hos en sektor som är trött på detta sätt att hantera ärenden och som behöver lösningar.
<P>
Stärk er trovärdighet i denna sektor! Eller vinn åtminstone tillbaka den trovärdighet som ni har förlorat sedan september 2009!
<P>
Parlamentet är fast beslutet att använda sig av de medbeslutandebefogenheter det har fått genom Lissabonfördraget. Ni måste respektera dessa. Ert agerande motsvarar inte vad man kan kräva av ett ledarskap på 2000-talet. Våra vägledande principer har varit öppenhet och delaktighet. Var snäll och anta dessa principer. Det är så EU-projektet måste gå framåt!
<SPEAKER ID="112" NAME="Pat the Cope Gallagher" LANGUAGE="GA">
Herr talman, fru kommissionsledamot, mina damer och herrar! För det första vill jag tacka alla som har hjälpt mig att utarbeta detta viktiga betänkande om taggmakrillen: skuggföredraganden, fiskeriutskottets sekretariat, den rådgivande nämnden för det pelagiska beståndet, min grupps politiska rådgivare och rådgivaren från mitt eget kansli. Dessutom vill jag tacka kommissionen och rådet för deras hjälp och stöd. Det är tack vare samarbetet och diskussionerna, och de idéer som alla dessa personer har bidragit med, som jag kan lägga fram detta betänkande i dag, ett betänkande som jag hoppas de flesta av er kan godta.
<P>
(EN) Det västra beståndet av taggmakrill är ett av de viktigaste bestånden för EU:s fiskesektor. Förslaget baseras på den genomförandeplan som Europeiska kommissionen och FN:s världstoppmöte om hållbar utveckling enades om 2002.
<P>
Vid detta toppmöte gick kommissionen med på fiskbestånden skulle upprätthållas på eller återställas till en nivå som möjliggör maximal hållbar avkastning. Det förslag som Europeiska kommissionen därefter lade fram utarbetades i nära samarbete med den rådgivande nämnden för det pelagiska beståndet, som ursprungligen hade lagt fram detta förslag. Undersökningar om äggproduktionen för taggmakrill har genomförts vart tredje år sedan 1997. Resultaten från undersökningarna var emellertid inte tillräckliga för att forskarna skulle kunna göra någon fullständig bedömning av beståndets tillstånd.
<P>
Den föreslagna förvaltningsplanen tar upp dessa svårigheter genom att inrätta en formel för fartyg som bedriver taggmakrillfiske, kallad fångstkontrollbestämmelsen. I detta ingår en mekanism för att beräkna ett årligt tak för maximala tillåtna landningar av taggmakrill som fångats i det fastställda området. Planen var tänkt att börja gälla i slutet av 2009 men försenades på grund av antagandet av Lissabonfördraget.
<P>
Naturligtvis respekterar jag till fullo rådets rätt att fastställa och fördela fiskemöjligheter. Jag träffade företrädare för det belgiska ordförandeskapet innan mitt betänkande antogs i fiskeriutskottet. De kunde tänka sig ett förslag som gav rådet en viss flexibilitet i fråga om totalt uttag vid fastställandet av den totalt tillåtna fångstmängden. Jag anser att detta förslag, som fiskeriutskottet sedermera antog, skyddar den exklusiv rätt att fastställa och fördela fiskemöjligheter som rådet ges i fördraget.
<P>
Jag vill diskutera PPE-gruppens, S&D-gruppens och GUE/NGL-gruppens ändringsförslag om område 8C - dvs. Biscayabukten. I egenskap av föredragande kan jag meddela parlamentet att jag stöder S&D-gruppens förslag. Däremot kan jag inte godta PPE-gruppens eller GUE/NGL-gruppens ändringsförslag. Jag ska förklara varför.
<P>
De vetenskapliga rekommendationerna är entydiga. Det rör sig ett bestånd som täcker hela det geografiska området. Om parlamentet antar PPE-gruppens och GUE/NGL-gruppens förslag om att införa två separata områden för ett bestånd skulle förvaltningsplanen få ett löjes skimmer över sig. Detta skulle vara ett mycket farligt och allvarligt prejudikat för framtida förvaltningsplaner för makrill. Vi kan inte godta att man delar upp ett gemensamt fiskbestånd.
<P>
De som vill stödja detta förslag gör det av sina egna personliga skäl och av sina medlemsstaters skäl. Men vi har en gemensam fiskeripolitik och den måste vi följa. Jag förstår att våra spanska och portugisiska kolleger kan känna viss oro och jag har tagit hänsyn till denna oro i ändringsförslag 7 i förslaget till betänkande. I detta ändringsförslag anges att planen ska genomföras med beaktande av småskaligt fiske och historiska rättigheter
<P>
Avslutningsvis kan rådet och den rådgivande nämnden för det pelagiska beståndet godta detta ändringsförslag, som dessutom tar hänsyn till de åsikter som framförts av de spanska och portugisiska kollegerna. Låt oss emellertid behålla den övergripande politiken intakt.
<SPEAKER ID="114" NAME="Marek Józef Gróbarczyk" LANGUAGE="PL">
Herr talman! Jag vill börja mitt anförande med att rikta ett stort tack till alla som har hjälpt till att utarbeta detta betänkande - Europeiska kommissionen, alla skuggföredragande och ledamöterna i fiskeriutskottet - för deras stöd. Vi nådde full enighet eftersom Europaparlamentets fiskeriutskott enhälligt antog betänkandet. Jag vill än en gång tacka er så mycket.
<P>
Syftet med betänkandet är att reglera fisket efter plattfisk i Östersjön, stoppa praxisen att slänga fångst överbord och samtidigt behålla modellen med totalt tillåtna fångstmängder (TAC). Av betänkandet framgår att systemet fungerar bra och har praktisk tillämpning för vissa fiskarter. Därför bör man lyfta fram hur viktigt det är att införa artikel 15a i förordning (EG) nr 2187/2005. De fiskarter som fångas kanske har ett lågt marknadsvärde eller är oätliga. Dessutom bör det framhållas att enligt denna bestämmelse är det tillåtet att slänga tillbaka levande skrubbskäddor som inte har något marknadsvärde under den period som skyddsrestriktioner gäller. Därför möjliggör denna artikel ett hållbart utnyttjande av levande vattenresurser.
<P>
Den handlingsplan som antas på grundval av mitt betänkande måste leda till att praxisen med att slänga fångst över bord upphör i Östersjön, exempelvis genom att man vid behov inför ett fullständigt förbud mot att kasta fångst över bord inom Östersjöfisket. Resultatet måste bli en hållbar och mer effektiv förvaltning av de marina resurserna. Att helt förbjuda att kasta fångst av skrubbskäddor och annan plattfisk över bord är inte försvarbart, eftersom detta skulle få negativa effekter på bestånden. Med tanke på att fisket måste vara hållbart och förutsägbart, och att fiskbestånden måste utnyttjas inom fastställda ramar, finns det oro för att ett förbud mot att kasta fångst över bord skulle kunna användas för att legalisera storskaligt industrifiske i Östersjön efter torsk som inte uppfyller storlekskraven. På grund av bristen på tillförlitliga vetenskapliga data går det inte att bedöma bifångster av torsk vid industrifiske. Därför är det viktigt att omedelbart införa full fångstdokumentation och full övervakning av fartyg som bedriver denna typ av fiske. Vid industrifiske måste samtliga fångster som landas kontrolleras. Annars blir det orealistiskt att få till fungerande skydd av östersjöbestånden, och den långsiktiga förvaltningsplanen för torskfisket kommer att bli meningslös.
<P>
Inom den gemensamma fiskeripolitiken måste man genast reglera frågan om industrifiske i Östersjön med beaktande av att dessa östersjöfångster är farliga ur miljöhänsyn, särskilt som detta innanhav är klassat som särskilt känsligt havsområde (PSSA) av internationella sjöfartsorganisationens kommitté för skydd av den marina miljön. Det rör sig alltså om ett av de allra värdefullaste och känsligaste marina ekosystemen på vår jord. I samband med klimatförändringarnas inverkan på Östersjön, vilket leder till förändrade anpassningsmönster hos vissa fiskarter och i förlängningen till att de flyttar och skaffar nya lekområden, måste Östersjöns skyddsområden ses över och en långsiktig förvaltningsplan för plattfisksarter utarbetas på detta område. Mot bakgrund av bristen på ordentliga och aktuella uppgifter, enligt vilka vissa områden i Östersjön blir utan skydd, bör man ta hänsyn till de pågående förändringarna och genomföra en översyn av skyddsområdena.
<SPEAKER ID="115" NAME="João Ferreira" LANGUAGE="PT">
Herr talman, fru kommissionsledamot, mina damer och herrar! Införandet av främmande arter är en av de viktigaste orsakerna till störningar i ekosystemen och en av de främsta orsakerna till den minskade biologiska mångfalden i världen.
<P>
Kommissionen bekräftar själv att förekomsten av främmande arter i EU:s sjöar och hav till avsevärd del beror på vattenbruks- och uppfödningsverksamhet. Kommissionens förslag till ändring av förordningen grundar sig på resultaten av Impasse-projektet - en åtgärd som går ut på att studera hur miljön påverkas av förekomsten av främmande arter i vattenbruket.
<P>
I detta projekt föreslås en operativ definition av slutna vattenbruksanläggningar, som är mer detaljerad och striktare än den befintliga definitionen, enligt vilken risken med främmande arter kan minskas avsevärt, möjligen till en godtagbar nivå, om målorganismers och icke-målorganismers möjlighet att slippa ut under transport undanröjs, och om det upprättas väl definierade rutiner vid den mottagande anläggningen.
<P>
Med utgångspunkt i dessa resultat föreslår kommissionen att introduktionen i slutna vattenbruksanläggningar och förflyttningen mellan sådana anläggningar ska undantas från tillståndsförfarandet så att aktörerna på detta sätt slipper denna onödiga administrativa börda. Här bör det betonas att medan riskbedömningsprocessen baseras på vetenskapliga och tekniska analyser är avgörandet av vilken risk som kan accepteras ett politiskt beslut. Vi anser därför att samtidigt som förfarandet för att introducera främmande arter förenklas måste de krav som de slutna vattenbruksanläggningarna måste uppfylla definieras strikt (i enlighet med resultaten av Impasse-projektet).
<P>
Dessutom måste anläggningarna kontrolleras, för att garantera att alla tekniska krav som experterna har föreslagit har beaktats och respekterats. Detsamma gäller för den försiktighet som måste iakttas vid transporten av målarter och icke-målarter till och från anläggningarna. Detta var de viktigaste frågorna när betänkandet och ändringsförslagen till kommissionens ursprungliga förslag utarbetades.
<P>
Jag har ytterligare en kommentar: En hållbar utveckling av EU:s vattenbruk kräver att betydande stöd ges till den vetenskapliga forskningen och den tekniska utvecklingen när det gäller odling av inhemska arter för att kunna diversifiera produktionen och livsmedelsutbudet och dessutom förbättra kvaliteten på detta utbud, samtidigt som en större miljösäkerhet garanteras.
<P>
Detta lagstiftningsinitiativ bör därför åtföljas av kraftiga stimulansåtgärder på detta område. Vi måste utnyttja vattenbrukets potential, men vi måste också övervinna dess begränsningar på ett miljömässigt hållbart sätt. Bland annat kommer det att bli viktigt att göra omprioriteringar i ramprogrammet för forskning så att detta viktiga forskningsområde täcks in ordentligt.
<P>
För mig återstår bara att tacka alla skuggföredragande för deras hjälp. Tack vare dem var det möjligt att slutföra arbetet på ett fruktbart sätt. Jag vill även tacka kommissionen och rådet, inklusive det spanska och nu det belgiska ordförandeskapet, för det arbete vi tillsammans har bedrivit de senaste månaderna.
<SPEAKER ID="116" NAME="Maria Damanaki" LANGUAGE="EN">
Fru talman! Jag vill kort säga något om den långsiktiga ansjovisplanen. Först vill jag emellertid tacka föredraganden Izaskun Bilbao Barandica och alla ledamöterna i fiskeriutskottet för deras arbete med detta förslag. Till Izaskun Bilbao Barandica vill jag säga att jag medger att antagandet av detta förslag försenades, men jag vill påpeka att det tydligt framgår att kommissionen har gjort precis allt den kan för att lösa upp den blockerade situationen.
<P>
Ansjovisbeståndet i Biscayabukten riskerade att kollapsa och fisket stängdes därför 2005. Det öppnades igen i januari 2010, bara fem år senare. I juli förra året bekräftade forskare att beståndet låg klart över försiktighetsnivåerna. Därför kunde jag föreslå en totalt tillåten fångstmängd på 15 000 ton, som gäller för närvarande. Den totalt tillåtna fångstmängden följer fångstkontrollbestämmelserna i planen och det är med glädje jag kan konstatera att detta förslag redan hjälper oss att förvalta beståndet på ett bra sätt.
<P>
Naturligtvis ledde det långa fiskestoppet till att de som är beroende av detta fiske led svår ekonomiska skada. Vi måste absolut förhindra att detta upprepas. Enda sättet att göra detta är att utnyttja beståndet på ett sätt som är förenligt med maximal hållbar avkastning och minimera risken för att fisket ska behöva stängas. Vårt förslag visar att detta är möjligt, och att det kan göras samtidigt som man säkerställer näringens hållbarhet. Om vi vill undvika att fisket stänger måste vi behålla utnyttjandegraden på 30 procent.
<P>
Jag vill tacka fiskeriutskottet för dess stöd, både i sakfrågor och i fråga om delegeringen av befogenheter till kommissionen. Jag kan godta dessa ändringsförslag. Jag kan även godta ändringsförslagen om att anpassa förslaget efter den nya kontrollförordning som har varit i kraft sedan 2010.
<P>
Det finns bara ett undantag. Det rör förkortningen av fristen för att anmäla anlopp till hamn från fyra timmar till en timma. Detta ändringsförslag ändrar den fyratimmarsregel som finns i den nya kontrollförordningen. Ni vet att kontrollförordningen har varit i kraft sedan början av året. Jag är inte för att ändra den så snabbt, framför allt inte eftersom kontrollförordningen i sig tillåter kustmedlemsstater att ansöka om särskilda undantag när detta är motiverat. Det är därför vi har denna marginal. Vi behöver verkligen inte ändra kontrollförordningen så snart, men det är naturligtvis upp till er att avgöra.
<P>
Jag går nu över till det andra betänkandet, betänkandet om den fleråriga planen för taggmakrill. Föredraganden Pat the Cope Gallagher och alla ledamöter i fiskeriutskottet har gjort ett utmärkt arbete med detta förslag och jag vill tacka er för ert hårda arbete och er konstruktiva hållning.
<P>
Det västra beståndet av taggmakrill är utan tvekan det viktigaste av de tre bestånden av taggmakrill i EU:s vatten. För närvarande befinner sig beståndet på en stabil och bra nivå, vilket innebär att den totalt tillåtna fångstmängden för 2011 är nästintill oförändrad. Det årliga beslutet om total tillåten fångstmängd för detta bestånd, som baseras på de senaste vetenskapliga rekommendationerna, motsvarar inte vårt mål om bindande, förutsägbar långsiktig förvaltning. Därför känner jag starkt för denna plan, precis som för andra långsiktiga planer, eftersom jag vill röra mig bort från det årliga köpslåendet i rådet om hur stora mängder som kan fiskas. Vi är skyldiga näringen att enas om långsiktiga planer så att de kan planera bättre och få ökad stabilitet.
<P>
Ert allmänna stöd, både i sakfrågorna och när det gäller delegeringen av befogenheter, visar att vi delar samma mål. Jag kan godta era ändringsförslag och ändringsförslagen om anpassningen av förslaget efter den nya kontrollförordning som har varit i kraft sedan 2010. Utöver det bör man inte i själva planen fastställa totalt tillåtna fångstmängdområden utan göra det möjligt att anta dessa i det årliga beslutet om totalt tillåtna fångstmängder, i enlighet med vetenskapliga rekommendationer.
<P>
Det finns emellertid ett ändringsförslag som inte går i rätt riktning, nämligen det ändringsförslag i vilket ni godtar ordförandeskapets kompromiss på ca 5 000 ton. Siffran 5 000 ton bygger helt enkelt inte på vetenskapliga rön. Hur har man kommit fram till denna siffra? Varför inte 6 000 eller 7 000? För mig verkar möjligheten att öka och minska de totalt tillåtna fångstmängderna till rätt nivå i en långsiktig förvaltningsstrategi inte vara en hållbar strategi.
<P>
Jag går nu över till det tredje betänkandet, betänkandet om tekniska åtgärder i Östersjön. Jag vill passa på att tacka Marek Józef Gróbarczyk för hans utmärkta arbete med betänkandet, som antogs enhälligt. På nytt tackar jag fiskeriutskottet för deras helhjärtade stöd. Tack vare detta förslag garanterar vi rättslig kontinuitet i vår politik om utsortering, som infördes i Östersjön förra året, och om begränsningarna av fisket efter vissa arter.
<P>
Jag kommer nu att inrikta mig på det sista betänkandet, betänkandet om användningen av främmande och lokalt frånvarande arter i vattenbruk. Jag vill tacka föredraganden João Ferreira för hans arbete, och hela fiskeriutskottet.
<P>
Som ni känner till strävar kommissionen efter att främja en hållbar utveckling av vattenbruket i EU med hjälp av den nya strategin för vattenbruk. Detta innebär en hög grad av miljöskydd, men även fastställandet av förutsättningar för att underlätta vattenbruksverksamheten. Det är något vi måste göra. Att ändra förordningen om införandet av främmande arter i slutna vattenbruksanläggningar kommer säkert att underlätta vattenbruksverksamheten genom att man avlägsnar onödiga administrativa bördor, samtidigt som man garanterar att akvatiska livsmiljöer ges lämpligt skydd. Detta är naturligtvis inte allt vi kan göra. Därför välkomnar jag verkligen João Ferreiras förslag om att öka forskningen om vattenbruk. Vi kommer att göra vårt bästa med hjälp av våra budgetmedel och med hjälp av en reform av den gemensamma fiskeripolitiken.
<P>
Det gläder mig verkligen att diskussionerna i fiskeriutskottet har lett fram till en bättre definition av ”sluten vattenbruksanläggning”.
<P>
Jag vill understryka att kommissionen antog det ursprungliga förslaget en månad innan Lissabonfördraget trädde ikraft. Därför hade vi samma problem här. Fiskeriutskottet lade fram ändringsförslag för att få grundförordningen i linje med de nya kommittésystemsbestämmelserna i Lissabonfördraget. Vi ansåg att det var lämpligt att genomföra den anpassning som parlamentet föreslog. Å andra sidan var det nödvändigt att formellt modifiera vårt förslag för att införa så omfattande ändringar. Det är orsaken till den försening som vi talar om.
<P>
Avslutningsvis vill jag än en gång tacka alla föredragande i fiskeriutskottet för deras betänkanden och deras arbete med dessa relevanta frågor.
<SPEAKER ID="117" NAME="Carmen Fraga Estévez" LANGUAGE="ES">
Herr talman! Jag vill tacka författarna till betänkandena för deras utmärkta arbete. Jag tänker inrikta mig på förvaltningsplanerna, även om jag inte kommer att gå in på några detaljer eftersom dessa redan har belysts av föredragandena. I stället tänker jag ta upp de stora institutionella utmaningar som de ger upphov till och som måste lösas.
<P>
Efter att ha förhandlat med rådet i över ett år har parlamentet på ett mycket ansvarsfullt sätt beslutat att lägga fram betänkandena för en första behandling i syfte att sätta press på rådet och bryta det nuvarande dödläget. Dödläget omfattar inte bara dessa två förslag utan även alla andra förslag som kommer att läggas fram inom kort.
<P>
Parlamentet är villigt att nå en kompromiss med rådet och kommissionen men en grundläggande förutsättning för detta är att rådet medger och godtar att den grundläggande kärnan i långsiktiga förvaltningsplaner måste omfattas av det normala lagstiftningsförfarandet, dvs. ha artikel 43.2 i fördraget som rättslig grund.
<P>
Före Lissabonfördraget, när rådet också hade exklusiv behörighet i fråga om totalt tillåtna fångstmängder och kvoter, ombads parlamentet att avge rådgivande yttranden. Därför är det helt obegripligt att rådet hävdar att den fortfarande har exklusiv behörighet på dessa områden, även om all rättslig expertis anser att artikel 43.3 ska tillämpas restriktivt.
<P>
Maria Damanaki! Därför uppmanar jag dig att ta hänsyn till parlamentets ståndpunkt, även om något av förslagen - och jag anser att Izaskun Bilbao Barandicas fråga om just detta ännu inte har besvarats - skulle dras tillbaka eller ersättas av ett nytt förslag. Om så inte sker tvingas vi föra ärendet vidare till EU-domstolen och blockera framtida långsiktiga planer. Eftersom det rör sig om ett grundläggande fiskeförvaltningsinstrument bör detta undvikas.
<SPEAKER ID="118" NAME="Kriton Arsenis" LANGUAGE="EL">
Herr talman, fru kommissionsledamot! De texter vi debatterar i dag innehåller en hel del tekniska detaljer. Bakom detaljerna finns emellertid ett tydligt budskap. Europaparlamentet uppmanar de övriga institutionerna - kommissionen och rådet - att ta hänsyn till vetenskapliga uppgifter när vi fattar beslut om fisken och beslut om hur fisket ska bedrivas.
<P>
Vi får inte låta politiska uppfattningar ligga till grund för våra förhandlingar om hur fisket efter varje enskild art ska bedrivas. Parlamentet och rådet kan inte låta politiska uppfattningar ligga till grund för förhandlingar i frågor som måste bedömas baserat på vetenskapliga uppgifter. Det är endast på grundval av vetenskapliga data som vi kan avgöra om det råder överskott i våra hav och fastställa vad vi kan fiska utan att detta får oåterkalleliga effekter för både den marina miljön och för fiskena.
<P>
Den reviderade gemensamma fiskeripolitiken ligger framför oss. Vad vi begär i dessa betänkanden är att ni visar mod vid revideringen av den gemensamma fiskeripolitiken och ser till att beslut om att skydda en hållbar framtid för våra hav och fisken baseras på vetenskapliga uppgifter.
<SPEAKER ID="119" NAME="Carl Haglund">
för ALDE-gruppen. - Herr talman, fru kommissionsledamot, kolleger! Jag ska koncentrera mig på betänkandet om ansjovisfiske i Biscayabukten och vår grupps syn på den frågan. Detta är en fråga som är ytterst viktig och som utgör ett exempel på hur vi ska närma oss känsliga fiskefrågor. Det är viktigt att komma ihåg att ifrågavarande fiske kollapsade 2005 som en följd av för mycket fiske.
<P>
Nu då fisket tillåts igen sker det utgående från en försiktighetsprincip, och det är så man ska göra. Det är det enda långsiktiga och hållbara sättet att göra det på, vilket även var vår grupps syn i frågan. Faktum är att man från fiskerinäringens sida kanske kan hoppas på större mängd fisk nu till en början, men på lång sikt är det bättre att göra så som vi nu förmodligen går in för att göra. Det är också så som vår grupp anser att vi ska hantera denna typ av frågor, både i dag och i framtiden.
<SPEAKER ID="120" NAME="Isabella Lövin">
för Verts/ALE-gruppen. - Herr talman! ärade ledamöter! Lissabonfördraget har förändrat parlamentets makt när det handlar om fiskeripolitiken. De förvaltningsplaner som vi ska rösta om i morgon blir ett första test på hur parlamentet lever upp till detta ansvar. Jag tycker att vi har klarat utmaningen i huvudsak bra, men det har inte varit utan skrämskott. Frestelsen finns alltid att beslutsfattare vill kompromissa med vetenskaplig rådgivning av missriktad hänsyn till yrkesfisket. Och minnet är kort. Trots att ansjovisfisket i Biscayabukten kollapsade så sent som 2005 och yrkesfisket fick upphöra helt, finns ändå kortsiktiga ekonomiska incitament att riskera beståndets långsiktiga hållbarhet. I utskottet vann emellertid till slut försiktighet framför hasardspel.
<P>
Att räkna fisk är inte svårt, det är som att räkna träd. Det är bara det att fiskar rör på sig, och de syns inte. Så skämtade världsledande marinbiologen Willy Kristensen i filmen The End of the Line om utfiskningen av världshaven. Vad han ville säga var att det finns stora osäkerheter i beståndsuppskattningar. Det är viktigt att komma ihåg nu när EU och världen bestämt sig för att uppnå MSY, maximalt hållbart uttag, hos alla kommersiella fiskarter inom ca fem år.
<P>
Jag vill poängtera att det är ett fullkomligt omöjligt uppdrag att uppnå MSY för alla fiskarter överallt och samtidigt. Därför måste vi ha säkerhetsmarginaler. Ekosystemen måste betraktas som en helhet och MSY som en bortre gräns, inte som ett mål. Detta hoppas jag kommer att beaktas i den kommande fiskeripolitiken och respekteras i förvaltningsplanerna både i parlamentet och i rådet. Långsiktiga förvaltningsplaner behöver vi snabbt få för alla Europas marina ekosystem. Slutligen vill jag bara säga att jag helt håller med föredraganden Pat the Cope Gallagher: att dela på en kvot för ett enda bestånd av taggmakrill är fullständigt emot vetenskaplig rådgivning.
<SPEAKER ID="121" NAME="Andrew Henry William Brons" AFFILIATION="NI">
(EN) Herr talman! De frågor som har tagits upp i denna debatt är inte specifika för just detta område. Det finns även frågor som påverkar fartyg i Nordsjön.
<P>
I fredags hade jag ett möte med fiskare från Whitby i Yorkshire. De är precis lika oroade över frågor som hotar att slå ut de återstående fartygen i den brittiska fiskeflottan. Det omedelbara hotet är ett förslag om att minska antalet dagar de tillåts fiska, från 135 dagar ned till kanske 90 dagar. Jag frågade trålfiskarna hur stor minskning av antalet dagar till sjöss de kunde tåla innan de tvingas upphöra med sin verksamhet. De svarade att varje minskning skulle få den effekten.
<P>
Politiken att tvinga trålare att kasta död och döende fisk över bord för att undvika att fiskar som inte klarar storlekskraven landas eller att kvoterna för en viss art överskrids är fullkomligt vansinnig. All fisk som har fångats och som inte kommer att överleva måste landas. Att kasta fisk överbord är inte en bevarandeåtgärd, det är slöseri. Utsortering är en reaktion på det orättvisa kvotsystemet. Reformera systemet så försvinner utsorteringen. Kvoter köps och säljs på den öppna marknaden och de rika och mäktiga spekulerar i kvoter. Detta pressar upp priset på kvoterna, som hyrs ut till fiskare till rena ockerpriserna. All spekulation måste helt upphöra.
<SPEAKER ID="122" NAME="Paulo Rangel" AFFILIATION="PPE">
(PT) Herr talman, fru kommissionsledamot, mina damer och herrar! När det gäller Pat the Cope Gallaghers betänkande, och särskilt den fleråriga planen för det västra beståndet av taggmakrill, är det viktigt att framhålla det ändringsförslag från PPE-gruppen som Patrão Neves har utarbetat. Detta ändringsförslag inriktas på de tre målen i grönboken och reformen av den gemensamma fiskeripolitiken (GFP): miljömålet, som respekteras väl i detta betänkande och de ekonomiska och sociala målen, oavsett om dessa avser ekonomisk bärkraft eller skäliga försörjningsmöjligheter för yrkesfiskarna.
<P>
Här är det viktigt att göra en distinktion. När vi talar om det västra beståndet av taggmakrill är det viktigt att skilja mellan zon VIII C, området kring Biscayabukten, som i huvudsak är inriktat på småskaligt fiske och som försörjer en stor del av befolkningen i framför allt Portugal, Spanien och Frankrike, och den zon som ligger längre norrut, som inriktas på industrifiske, och därmed på ekonomisk lönsamhet. Just därför måste det till en ändring av betänkandet så att det inte bara blir förenligt med de grundläggande målen i grönboken eller reformen av den gemensamma fiskeripolitiken, utan även med rådets rekommendationer om förordningen om totalt tillåtna fångstmängder för 2011, i vilken taggmakrillen i Internationella havsforskningsrådets zon VIII C i huvudsak är inriktad på småskaligt fiske, medan den norra delen i denna västra zon i huvudsak är inriktad på industrifiske. Denna strategi, som tar hänsyn till de karaktäristiska egenskaper och det syfte som präglar varje specifikt område där det västra beståndet av taggmakrill lever, är den enda strategi som verkligen kan se till att alla mål i den gemensamma fiskeripolitiken skyddas.
<SPEAKER ID="123" NAME="Josefa Andrés Barea" AFFILIATION="S&amp;D">
(ES) Herr talman, fru kommissionsledamot! Jag gratulerar de fyra föredragandena. Även jag kommer att ta upp frågan om förvaltningsplanerna för bestånden av ansjovis och taggmakrill.
<P>
Förslaget om utnyttjandet av ansjovisbestånden, som från början skulle bli ett förslag om hållbart utnyttjande av ansjovisbestånden, har visat sig vara ett komplext förslag som för närvarande blockeras av rådet. Detta är den sektor som har drabbats värst. På grund av att varken rådet eller kommissionen har fattat något beslut i frågan befinner vi oss fortfarande i ett dödläge.
<P>
Jag vill lyfta fram den spanska socialdemokratiska delegationens ståndpunkt. Under hela denna process har vi stött sektorns enhälliga krav. Kraven stöds - och jag betonar stöds - av vetenskapliga rapporter och den regionala rådgivande nämnden. Vår ståndpunkt är densamma i de nya frågor som den kommande reformen av den gemensamma fiskeripolitiken ger upphov till.
<P>
Mot bakgrund av detta dödläge begär vi att kommissionsledamoten om det blir nödvändigt drar tillbaka förslaget, tar hänsyn till parlamentets ståndpunkt och lägger fram ett nytt förslag.
<P>
När det gäller taggmakrillen har Pat the Cope Gallagher redogjort för flera punkter där vi är överens, exempelvis införandet av fleråriga program, totalt tillåtna fångster och vetenskapliga rekommendationer. Han lade även fram ett ändringsförslag som både S&D-gruppen och den spanska socialdemokratiska gruppen anser är betydelsefullt, eftersom Spanien av tradition har en taggmakrillsektor, där den fisk som fångas konsumeras färsk samma dag den har fångats. Bristen på erkännande för denna sektor kommer att få negativa socioekonomiska följder och kommer utan tvekan att försämra utsikterna till bättre förvaltning .
<P>
Därför anser vi att Pat the Cope Gallagher borde ha övervägt vårt förslag, och behandlat kustfisket annorlunda.
<SPEAKER ID="124" NAME="Britta Reimers" AFFILIATION="ALDE">
(DE) Herr talman, fru kommissionsledamot, mina damer och herrar! Tack till föredragandena. Med tanke på hur mycket fisk och fiskprodukter som importeras till EU är det viktigt att vi behåller och stöder våra lokala yrkesfiskare, liksom den inhemska vattenbrukssektorn. För att garantera både våra havs och våra yrkesfiskares långsiktiga överlevnad behöver vi snabbt bättre fångstmetoder.
<P>
Lika viktigt är att vi gör det möjligt för vattenbruket att expandera. Vi är i akut behov av effektivare insamling av data och intensivare forskning. Det är bara när vi faktiskt vet vad som pågår som vi kan fatta rätt beslut för framtiden.
<P>
Att vi inte har lyckats kombinera ekonomi och ekologi - som faktiskt inte skiljer sig så mycket åt - beror ofta på för mycket byråkrati och för lite kunskap.
<SPEAKER ID="126" NAME="Raül Romeva i Rueda" AFFILIATION="Verts/ALE">
(ES) Herr talman! När det gäller debatten om ansjovis vill även jag lyfta fram hur viktigt detta är, och att det inte bara är en vändpunkt för sektorn, och i synnerhet för ansjovisen, utan även för relationerna mellan kommissionen, parlamentet och rådet.
<P>
Därför vill jag förtydliga att Verts/ALE-gruppen stöder kommissionens mer försiktiga förslag.
<P>
Vi stöder i grunden förslagen på tre punkter. För det första bestämmelsen om utnyttjandegraden, som vi i likhet med kommissionen anser inte bör vara högre än 0,3. För det andra den totalt tillåtna fångstmängden, som även vi anser bör ta hänsyn till levande agn. Den sista punkten rör minskningen av den totalt tillåtna fångstmängden, som vid behov måste vara minst 25 procent.
<P>
Vi har ställt oss bakom kommissionen i dessa tre frågor och vi anser att detta är rimligt. För en gångs skull vill vi nämligen agera som holistiska läkare som botar i stället för rättsläkare som bara fastställer dödsfall. Det är viktigt att vi tydligt framför detta budskap och jag anser att detta är ett bra tillfälle att göra saker ordentligt.
<SPEAKER ID="127" NAME="Werner Kuhn" AFFILIATION="PPE">
(DE) Herr talman, fru kommissionsledamot, mina damer och herrar! Mitt anförande avser förslaget till Europaparlamentets och rådets förordning om förbud mot utsortering och begränsningar av fisket efter skrubbskädda och piggvar i Östersjön, Bälten och Öresund. Här handlar det inte bara om att ändra en förordning, utan om två mycket viktiga och utmärkta matfiskar som vi är i akut behov av i EU för vår inre marknad. Än en gång står det klart att forskningen och näringen måste arbeta tillsammans för att se till att deras erfarenheter utvärderas och bedöms på ett förnuftigt sätt, framför allt när det gäller fångst som kastas överbord och förvaltningen av bestånd, men även när det gäller vad som händer med bifångster. Vi känner till alla alternativ för att införa begränsningar på detta område. Marek Józef Gróbarczyk har redogjort för dem på ett utmärkt sätt. Det är viktigt att artikel 15a ingår i förordningen. Ni har hört varför. Även detta har föredraganden tydligt förklarat. Vårt gemensamma mål är att minimera bifångster och fångst som kastas över bord, och det målet lyckades vi nå i utskottet.
<P>
För vissa fiskarter - bland annat skrubbskädda och piggvar - kan emellertid ungfisk och fiskar som inte uppfyller storlekskraven kastas tillbaka om de har tagits ombord som bifångst. Naturligtvis är det också viktigt att arbeta med så bra fiskeutrustning som möjligt, fiska selektivt och respektera fredningstider. Dessa två arter har hela tiden bytt lekplatser så därför har man även tydligt definierat fiskeområdena och grundligt beskrivit lekplatserna och lekperioderna.
<P>
Parametrarna för att saluföra dessa arter får inte revideras nedåt så att den enda möjlighet som kvarstår är att göra fiskmjöl av dessa utmärkta bestånd. Detta är inte vårt mål. Vi vill tjäna marknaden. Därför har vi ändrat förordningen på detta sätt.
<SPEAKER ID="128" NAME="Ulrike Rodust" AFFILIATION="S&amp;D">
(DE) Herr talman, fru Damanaki! Jag är mycket glad att vi denna vecka kan anta fyra viktiga förordningar som rör fiskeripolitiken, och att vi både har lyckats komma överens inom parlamentet och med rådet och kommissionen om betänkandena om vattenbruk och tekniska åtgärder i Östersjön.
<P>
Tyvärr kan inte samma sak sägas om de två förordningarna om långsiktiga förvaltningsplaner. Den rätta formeln för förvaltningen av ansjovisbeståndet har alltid diskuterats flitigt inom utskottet. Det förslag som nu har lagts fram i kammaren ser mycket bra ut. Det gläder mig att även PPE-gruppen nu inser detta, eftersom den inte har lagt fram några fler ändringsförslag. Jag förmodar att ni kommer att rösta för betänkandet i morgon.
<P>
Problemet är emellertid mycket allvarligare när det gäller rådet. Tvärtemot råden från sina egna rättsexperter vägrar de flesta medlemsstater att godta att Europaparlamentet har rätt till medbeslutande. Detta trots att det nu har gått ett helt år sedan Lissabonfördraget trädde ikraft! Det är upprörande. Jag har därför föreslagit att vår utskottsordförande ska skicka en gemensam skrivelse till medlemsstaternas fiskeriministrar.
<P>
Jag skulle bli glad om vi kunde nå en överenskommelse de kommande dagarna så att vi tillsammans kan visa hur beslutsamt parlamentet är. Så lätt tänker vi inte låta oss avspisas av rådet.
<SPEAKER ID="129" NAME="Ian Hudghton" AFFILIATION="Verts/ALE">
(EN) Herr talman! Jag stöder den linje som Pat the Cope Gallaghers förespråkar i sitt betänkande och kommer att rösta i överensstämmelse med detta i morgondagens omröstning, när vi väl kommer till den.
<P>
Principen om flerårig planering är en förnuftig princip om den ger fiskare och bearbetningssektorn rimliga möjligheter att planera sin långsiktiga verksamhet. Som helhet betraktat återstår som ni säkert är medvetna om vissa mycket negativa aspekter i förvaltningen av EU:s fisken. Jag är av den bestämda uppfattningen att det är fiskenationerna själva - de som har rätt att fiska i ett visst havsområde - som bör fatta beslut om bevarande och förvaltning av bestånden.
<P>
Flera talare har tagit upp den skandalösa praxisen att kasta fångst över bord. I Skottland blir människor mer och mer medvetna om att fångst som kastas över bord är ett direkt resultat av EU:s regelverk, i synnerhet återhämtningsplanen för torsk. Jag hoppas att kommissionsledamoten noterar detta och vidtar åtgärder för att se till att den skandalösa praxisen att kasta fångst över bord upphör. Om man ändrar vissa av de gällande bestämmelser som inte fungerar skulle problemet kunna undvikas.
<SPEAKER ID="130" NAME="Gabriel Mato Adrover" AFFILIATION="PPE">
(ES) Herr talman! I mitt anförande kommer jag att fokusera på två betänkanden vars förfarande och slutresultat är ett exempel på vad man ska och inte ska göra. Jag talar om planen för ansjovisbestånden och användningen av främmande arter i vattenbruket.
<P>
Planen för ansjovis är ett exempel på hur man inte ska göra. Ämnet har diskuterats i över ett år och tyvärr har diskussionerna övergått i en debatt om vilka befogenheter Lissabonfördraget ger parlamentet och den rättsliga grunden för kommissionens förslag, i stället för en debatt om vad som är bäst för yrkesfiskarna, näringen och de berörda fiskena. Debatten har varit lång och meningslös. De som har drabbats hårdats av detta är den berörda sektorn, som förvånat tittat på när vi har förlorat oss i diskussioner utan att göra några framsteg i fråga om den förvaltningsplan som man så länge sett fram emot och som nu riskerar att aldrig bli av.
<P>
De som arbetar inom ansjovissektorn klagar med rätta på de administrativa hinder som denna plan medför, vid en tidpunkt då det är så viktigt att undvika ytterligare avbrott i detta fiske.
<P>
Mot bakgrund av denna osäkerhet anser jag att kommissionen här i parlamentet nu verkligen bör skicka en positiv signal till sektorn.
<P>
När det gäller främmande arter i vattenbruket är däremot den kompromiss som parlamentet har nått vid första behandlingen en bra kompromiss. Kommissionen, rådet och parlamentet har snabbt lyckats nå en överenskommelse och detta utan större meningsskiljaktigheter i fråga om rättsliga aspekter eller faktiska omständigheter.
<P>
Överenskommelsen fastställer inte bara en strikt definition av slutna vattenbruksanläggningar utan ökar även den rättsliga klarheten för företag inom sektorn. Ännu viktigare är att överenskommelsen avlägsnar en del av den byråkrati som EU-medborgarna har fått nog av.
<P>
Jag är övertygad om att de administrativa förfarandena måste minskas till vad som är absolut nödvändigt. EU-medborgarna tvingas stå ut med överdriven byråkrati, som gör det extremt svårt att starta eller bedriva en verksamhet. Betänkanden som detta, som avlägsnar administrativa förfaranden, är därför inte bara goda nyheter för vattenbrukssektorn utan bör vara ett konstant inslag i vårt sätt att arbeta.
<SPEAKER ID="131" NAME="Antolín Sánchez Presedo" AFFILIATION="S&amp;D">
(ES) Herr talman, kommissionsledamot Damanaki! Jag tänker fokusera på Marek Józef Gróbarczyks och João Ferreiras betänkanden. Jag vill gratulera föredragandena till att de har lyckats komma överens med rådet vid första behandlingen om att revidera två förordningar som anpassar fiskeripolitiken till Lissabonfördraget och lyfter fram EU:s åtagande om hållbar fiskeförvaltning och bevarande av den biologiska mångfalden.
<P>
Förbudet mot utsortering och begränsningarna av fisket efter skrubbskädda och piggvar i Östersjön är viktiga åtgärder för en effektiv och lämplig resursförvaltning. Det är bra att dessa permanent införlivas i förordningen om tekniska åtgärder för dessa vatten. Detta kan utsträckas till resten av EU:s vatten och utgöra en del av politiken för att inte kasta fångst över bord i den kommande reformen av den gemensamma fiskeripolitiken.
<P>
Dessutom är det viktigt att EU uppdaterar definitionen av slutna vattenbruksanläggningar och deras driftsvillkor, överväger hur man ska offentliggöra förteckningen över sådana anläggningar och i enlighet med Lissabonfördraget fastställer förfaranden för hur EU ska ta fram eller genomdriva de bestämmelser som syftar till att undvika föroreningar från dessa verksamheter som skulle kunna hota eller påverka våra ekosystem.
<SPEAKER ID="132" NAME="Alain Cadec" AFFILIATION="PPE">
(FR) Herr talman, fru kommissionsledamot, mina damer och herrar! För det första vill jag gratulera Izaskun Bilbao Barandica, Pat the Cope Gallagher, Marek Józef Gróbarczyk och João Ferreira, till deras betänkanden.
<P>
Det gläder mig verkligen att parlamentet har avslutat sin första behandling om de två långsiktiga planerna för ansjovis och taggmakrill. I och med antagandet av Lissabonfördraget har parlamentet faktiskt fått medbeslutandebefogenheter på detta område.
<P>
När det gäller ansjovisbeståndet är jag mycket nöjd med den text som fiskeriutskottet har antagit. Den syftar till långsiktig förvaltning av en art som är utsatt för ett omfattande fiske. Tack vare denna plan kan de största fiskeländerna ta fram gemensamma förvaltningsåtgärder.
<P>
Man kommer att ta hänsyn till levande agn när kvoterna fastställs, vilket kommer att möjliggöra en rättvis kontroll av de kvantiteter som fiskas. Dessutom välkomnar jag åtgärderna för tillsynen över kontrollen av detta fiske. Man måste absolut ha samma system för att kontrollera fartyg i alla de medlemsstater som utnyttjar detta bestånd.
<P>
Jag vill gratulera Pat the Cope Gallagher till hans betänkande. Jag är säker på att vi kommer att anta det i morgon. Betänkandet gör det möjligt att utnyttja taggmakrillbeståndet på ett socioekonomiskt och miljömässigt hållbart sätt. I planen införs en ny beslutsprocess i samband med fastställandet av totalt tillåten fångstmängd som kommer att göra det möjligt att garantera beståndets långsiktiga hållbarhet. Dessutom vill jag påminna er om hur viktig principen om relativ stabilitet är, eftersom denna ligger mig extra varmt om hjärtat.
<P>
Föredragandena betonar behovet av att komma till rätta med problemet med fångst som kastas över bord, vilket välkomnas. I likhet med mina kolleger beklagar jag emellertid att rådet motsätter sig parlamentets nya medbeslutandebefogenheter när det gäller långsiktiga förvaltningsplaner. Jag anser att frågan om rättslig grund måste lösas eftersom den försenar genomförandet av planerna, som är avgörande för att bevara denna resurs och reglera fisket.
<P>
Dessutom måste vi en gång för alla definiera begreppen småskaligt fiske och industrifiske. På så sätt kan vi se till att reformen av den gemensamma fiskeripolitiken genomförs på en sund och stabil grund. Det är just det som Marek Józef Gróbarczyk föreslår i sitt betänkande. Jag tackar honom för att hans arbete håller så hög kvalitet. Dessutom vet vi att det inte är realistiskt med ett totalförbud mot att kasta tillbaka fångst. Jag hoppas att Europeiska kommissionen kommer att stödja sektorn, som inför selektiv fångstutrustning och säkerställer ett ekonomiskt och miljömässigt hållbart fiske
<SPEAKER ID="133" NAME="Guido Milana" AFFILIATION="S&amp;D">
(IT) Herr talman, mina damer och herrar! En minut är inte lång tid för att tala om fyra betänkanden. Jag gratulerar därför de tre andra föredragandena men kommer bara att kommentera João Ferreiras betänkande.
<P>
EU:s fiske- och vattenbruksverksamhet måste bygga på respekt för principerna om biologisk mångfald. Kompromissändringsförslaget är resultat av ett gott arbete från João Ferreiras sida, som uppenbarligen har förstått detta.
<P>
Vi får inte ha förutfattade meningar när vi försöker hitta sätt att förbättra fiskeodlingarnas standard. Däremot måste vi vara rigorösa och så detaljerade som möjligt i våra kontroller och vår tillämpning av bestämmelserna, så att vi undviker att den ekologiska balansen ändras.
<P>
Största möjliga stöd för ekologisk produktion är därför ett beslut som ligger i allmänhetens intresse och som skyddar den biologiska mångfalden. Detta är faktiskt bästa sättet att optimera produktionen av inhemska arter.
<P>
Fru kommissionsledamot! Jag hoppas att denna extra åtgärd på vattenbruksområdet, som en del av reformen av den gemensamma fiskeripolitiken, kan ingå i en enda förenklad förordning. Det skulle göra saken mycket lättare, och jag hoppas att en gemensam förordning om vattenbruk skulle göra hela förfarandet mycket enklare.
<SPEAKER ID="134" NAME="Jarosław Leszek Wałęsa" AFFILIATION="PPE">
(PL) Herr talman! Först och främst vill jag tacka Marek Józef Gróbarczyk för hans hjälp. Jag är mycket glad att det gick att inkludera en mycket viktig punkt i betänkandet, nämligen att uppmana kommissionen att utarbeta en omfattande förvaltningsplan för skrubbskädda i Östersjön.
<P>
Jag vill passa på att uppmärksamma kommissionsledamoten på att de polska myndigheterna i många år har föreslagit att man ska anta ett omfattande förvaltningssystem för plattfiskbeståndet i Östersjön, utan att detta har resulterat i några märkbara åtgärder från Europeiska kommissionens sida.
<P>
Det måste utarbetas ett enhetligt system för förvaltningen av plattfisk, oavsett var denna finns. Plattfisk har stor ekonomisk betydelse för yrkesfiskarna i Östersjön, inklusive de polska fiskarna. Därför förtjänar plattfisken att uppmärksammas mer av de EU-institutioner som ansvarar för fiske än vad som hittills har varit fallet.
<SPEAKER ID="135" NAME="Brian Crowley" AFFILIATION="ALDE">
(EN) Herr talman! Jag vill tacka föredragandena för deras betänkanden, och framför allt Pat the Cope Gallagher. När jag lyssnar till debatten slås jag direkt av två saker. För det första är blotta tanken på att skapa en möjlighet att dela upp de totalt tillåtna fångstmängderna inom ett fiske totalt oansvarigt. Det bör vi kraftfullt motsätta oss.
<P>
Min andra punkt handlar om fångst som kastas över bord. Nu är det kanske dags att inrätta en grå marknad för dessa fångster. Det rör sig om bifångster vid normalt fiske och i stället för att kasta tillbaka dem, varför tillåter vi inte att de landas och betalar för fångsten - inte ett marknadspris men ett pris som täcker fångstkostnaderna. Det skulle kunna ersätta de tusentals ton fisk som importeras från Fjärran Östern och andra platser och fylla andra marknader inom EU.
<P>
Detta kan bli en situation som alla vinner på. Andelen fångst som kastas över bord kan minskas och samtidigt ser man till att fiskare inte kastar tillbaka en värdefull produkt.
<SPEAKER ID="136" NAME="Nick Griffin" AFFILIATION="NI">
(EN) Herr talman! Det är bra att EU försöker bevara hotade fiskbestånd, men innan vi dunkar oss allt för mycket i ryggen över dessa förslag måste vi komma ihåg att många av EU:s tidigare bestämmelser på fiskeområdet har varit stora misslyckanden. De brittiska fiskevattnen är nästan utfiskade på grund av EU:s fiskeripolitik. Det bästa vore om ansvaret för att skydda fiskbestånden låg hos lokala yrkesfiskare och de nationella regeringarnas havsforskare, inte hos EU-byråkrater.
<P>
Rådet från de män som arbetar i vad som finns kvar av de brittiska fiskeflottorna är enkelt. Skrota kvotsystemen, som leder till att fångst kastas över bord och till utsortering, och ersätt dem med viktbaserade fångstgränser så att all fisk som fångas landas i syfte att konsumeras eller bearbetas till djur- och fiskfoder. Vi måste ersätta systemet med öppet handlingsbara kvoter och därigenom stoppa finansiärer, stormarknader och superrika personer från att spekulera i yrkesfiskarnas försörjningsmöjligheter. Alla typer av kvoter - och oberoende av vilket hav det rör sig om - bör ägas av fiskare från hamnar med en traditionell koppling till dessa vatten. Dessutom bör handel med dessa kvoter endast kunna ske mellan fiskare som genom personliga band, familjeband eller kopplingar till det lokala samhället har rätt att fiska i dessa vatten.
<SPEAKER ID="137" NAME="Seán Kelly" AFFILIATION="PPE">
(GA) Herr talman! Jag är ingen auktoritet i frågan men eftersom jag kommer från en önation vet jag att fiske är mycket viktigt för alla Irlands kustsamhällen.
<P>
(EN) Min käre kollega Pat the Cope Gallagher - som är en auktoritet i ämnet, inte bara i Irland utan även utanför landets gränser - tog upp några mycket relevanta punkter när han talade om vilket nonsens det är att ha gemensamma kvoter för två separata områden av ett bestånd. Min grupp, PPE-gruppen, har en annan uppfattning. Samtidigt verkar det finnas en viss logik i det som Pat the Cope Gallagher säger, eftersom taggmakrillen är en vandrande art. Därför skulle jag vilja veta hur kommissionsledamoten ser på denna fråga. Inte hennes personliga syn utan en reaktion som baseras på vetenskapliga bevis. Jag håller även med mina kolleger när det gäller fångst som kastas över bord och tycker också att vi bör utveckla vattenbruket mycket mer ...
<P>
(GA) eftersom efterfrågan på fisk kommer att öka framöver, och jag hoppas att varje typ av fisk ska finnas tillgänglig för alla.
<SPEAKER ID="140" NAME="Gerard Batten" AFFILIATION="EFD">
(EN) Herr talman! Jag har nyligen försökt att fastställa vad den gemensamma fiskeripolitiken kostar den brittiska ekonomin. Enbart kostnaderna för förlorad fångst uppskattas till minst 3,6 miljarder brittiska pund om året, kostnaden för högre matkostnader ligger på cirka 4,7 miljarder pund om året, kostnaden för stöd, arbetslöshet, bortslösade resurser, byråkrati etc. uppskattas till cirka 2,8 miljarder pund om året. Det innebär en total kostnad på 11,1 miljarder brittiska pund om året.
<P>
Fiskerinäringen har drabbats hårt. Sedan 1973 har över 97 000 arbetstillfällen försvunnit. De ekonomiska och mänskliga kostnaderna av detta går inte ens att beräkna. Den gemensamma fiskeripolitikens har haft en katastrofal ekologisk inverkan. Varje år dumpas mer än 880 000 döda fiskar i Nordsjön. Lösningen för Storbritannien är naturligtvis att lämna EU, återta kontrollen över våra egna territorialvatten och låta en pånyttfödd nationell fiskerinäring åter präglas av sunt förnuft.
<SPEAKER ID="141" NAME="Ricardo Cortés Lastra" AFFILIATION="S&amp;D">
(ES) Herr talman, fru kommissionsledamot! Ansjovisfisket i Biscayabukten upphörde 2005 på grund av beståndets dåliga skick. Syftet med den föreslagna planen är att trygga ett hållbart fiske genom att fastställa kvoter baserade på vetenskapliga kriterier. Planen stöds av sektorn, som behöver stabilitet. Jag uppmanar kommissionen att dra tillbaka detta förslag och beakta parlamentets initiativ.
<SPEAKER ID="142" NAME="Maria Damanaki" LANGUAGE="EN">
Herr talman! Jag vill tacka alla parlamentsledamöter för deras bidrag. Det var verkligen en intressant debatt.
<P>
För det första vill jag besvara kommentarerna från Carmen Fraga Estévez, för PPE-gruppen, och andra ledamöter, om de nuvarande institutionella problemen, med hänvisning till den nya institutionella miljö vi befinner oss i till följd av Lissabonfördraget. Jag måste medge att genomförandet av Lissabonfördraget har inneburit en ny era, och vi vill anpassa oss till denna nya era. Jag vill vara mycket tydlig med att kommissionen förstår och stöder tanken på att parlamentet måste ha något att säga till om när det gäller avkastningen: den långsiktiga förvaltningsplanens roll.
<P>
Vi anser att fördragen är mycket tydliga när de hänvisar till denna fråga. Det är vår uppfattning, men som ni vet har rådet en annan. Vissa medlemsstater har reagerat mycket starkt, men det finns även en allmän reaktion på denna syn. Vi måste hitta en lösning på detta problem, annars kan vi inte gå vidare och genomföra långsiktiga förvaltningsplaner, och som ni inser är långsiktiga förvaltningsplaner vår framtid. Vi kan inte låta en ny politik dikteras av kortsiktiga mål och allt det politiska köpslående som vi har varit vana vid.
<P>
Därför måste vi hitta en lösning som löser upp det blockerade läget. Jag tänker mig ett trepartsmöte som ett sätt att hitta en lösning. Jag tänker föreslå parlamentet och rådet att vi tre gemensamt sitter ned för att åtminstone komma fram till en kompromisslösning. En sådan behövs så snabbt som möjligt eftersom vi inte kan fortsätta på det här sättet.
<P>
Alla långsiktiga förvaltningsplaner blockeras just nu, och jag har några nya förslag som rör några nya förvaltningsplaner som exempelvis är väldigt viktiga för lax och pelagiska bestånd. Det rör sig om mycket viktiga långsiktiga förvaltningsplaner. De är färdiga och vi väntar på en institutionell lösning på dessa mycket känsliga problem.
<P>
När det gäller övriga gruppers bidrag välkomnar jag bidragen från Kriton Arsenis, Carl Haglund och Isabelle Lövin, för deras respektive grupper, och håller med dem om att vi behöver långsiktiga förvaltningsplaner och vetenskapliga rekommendationer.
<P>
Jag vill vara mycket tydlig med att jag verkligen förstår, våra fiskens krav och vår fiskesektors problem. Nu diskuterar vi emellertid ett konkret exempel. Ansjovisplanen, och det faktum att vi var tvungna att stänga fiskena, där under några år är ett tydligt bevis på att vi inte kan fortsätta framåt samtidigt som vi ignorerar vetenskapliga rekommendationer.
<P>
Jag förstår problemen, och vi måste hitta en gemensam grund och nå en kompromiss. Min tanke - och det kommer att vara ett viktigt tema i vår reform av fiskeripolitiken - är att fortsätta att följa vetenskapliga rekommendationer och även att försöka hitta en lösning i de fall då den vetenskapliga rekommendationen inte är tillräckligt tydlig och vi inte har tillräckligt med uppgifter för att bilda oss en tydlig uppfattning.
<P>
Dessutom vill jag säga att Marek Józef Gróbarczyks betänkande är mycket viktigt, och att tekniska åtgärder för att undvika utsortering är mycket viktigt för vår politik. Som redan nämnts behöver vi verkligen en politik för skrubbskädda och plattfisk. Vi har för avsikt att ta fram en sådan politik.
<P>
Många av er tog upp problemet med fångst som kastas över bord. Här måste vi våga föra en mycket modig politik. Jag anser inte vi har råd att kasta tillbaka fisk i havet när den är så värdefull. Vi har inte längre råd med det. Det var kanske en lösning när det fanns gott om fisk i våra vatten, men nu har vi stora problem. Vi kan inte kasta tillbaka fisk i havet.
<P>
Detta problem måste lösas. Jag välkomnar verkligen förslag som att ersätta fiskare för fångstkostnaderna vid bifångster. Vi kan hitta lösningar, men vad vi måste göra med hjälp av vår reform av fiskeripolitiken är att sträva efter att praxisen att kasta fångst över bord ska upphöra. Naturligtvis måste vi ta hänsyn till alla tekniska åtgärder som krävs för att åstadkomma detta, men vi måste röra oss i den riktningen.
<P>
Avslutningsvis vill jag kommentera problemen inom vattenbruket. Vi måste minska de administrativa bördor som skapar hinder för vattenbruket. Det kan jag hålla med om. Jag kan hålla med föredraganden och Guido Milana och andra talare som har tagit upp detta.
<P>
Vad jag kan säga är att vi försöker nå detta mål inom ramen för vår reform av den gemensamma fiskeripolitiken. Dessutom upprepar jag att vi kommer att öka forskningen om vattenbruksarter, eftersom vi verkligen måste börja massproducera dessa vattenbruksprodukter om vi på allvar vill att vattenbruket ska bli ett alternativ till vår fiskesektor.
<SPEAKER ID="143" NAME="Izaskun Bilbao Barandica" LANGUAGE="ES">
Herr talman, fru kommissionsledamot! Till att börja med skulle jag ha uppskattat ett tydligt svar på om du har för avsikt att ge efter för rådets önskemål, eftersom du medgav - vilket jag är tacksam för - att rådet har svårt att acceptera de befogenheter som parlamentet ges i Lissabonfördraget.
<P>
Fiskeriutskottet har röstat för andra gången och har inte uppmanat dig att dra tillbaka förslaget. Vad vi i dag ber dig göra är svara på om du tänker ge böja dig för rådets önskemål.
<P>
Sektorn behöver en plan. Den har uppträtt på ett ansvarsfullt sätt och i mer än två års tid har den tillsammans med forskningsinstitut och kommissionen arbetat för att fastställa och fördela den utnyttjandegrad som anges i förslaget. Det är en ansvarsfull sektor som har varit stängd i fem år, och låt oss inte glömma att det var sektorn själv som bad att fisket skulle stängas. Året innan stängningen gick det att fiska 7 000 ton och varje dag fastställde och fördelade sektorn den kvot som kunde fiskas för att denna lilla kvot skulle bli lönsam. Den beslutade sedan ensidigt att meddela kommissionen att den stoppade fisket eftersom den fastställda gränsen hade nåtts.
<P>
Det är den sektor vi har. Det är en sektor som mer än en gång har bett oss fatta ett beslut och vara öppna, och en sektor som jag för egen del kan säga har arbetat ansvarsfullt och hårt för att få denna välbehövliga plan.
<P>
Genom att anta denna plan rör vi oss bort från hemliga politiska beslut om kvoter och totalt tillåtna fångster, som man ibland inte vet vad de grundas på. Vi har levt med denna brist på insyn i många år. Tjugohundratalet är inte ett århundrade som bör präglas av bristande insyn och det är inte vad den europeiska befolkningen förtjänar, eller vad en sektor som har visat sig ansvarsfull förtjänar.
<P>
Som tur är framgår det av den senaste rapporten från det baskiska forskningsinstitutet AZTI och Juvenastudien att ansjovisbeståndet kommer att vara mycket större nästa år. Jag skulle emellertid vilja att du gav ett mycket tydligare svar Maria Damanaki.
<SPEAKER ID="144" NAME="Pat the Cope Gallagher" LANGUAGE="EN">
Herr talman! jag vill tacka kommissionsledamoten och mina kolleger för deras bidrag. Jag vill även tacka skuggföredragandena, fiskeriutskottets sekretariat, rådet, kommissionen, min grupps politiska rådgivare och min egen rådgivare.
<P>
Jag förstår att rådet, på en teknisk nivå, är splittrat i frågan om det bör ha exklusiv befogenhet att besluta om fångstkontrollbestämmelsen. Jag förstår också att de 27 ministrarna fortfarande inte har diskuterat alla aspekter av detta ärende, och denna fråga i synnerhet. Jag hoppas att det sunda förnuftet segrar.
<P>
När det gäller kommissionen problem med +/-5 000 ton vill jag bara påpeka att detta var en pragmatisk lösning. Vi har arbetat med detta ärende i över ett år nu och det var ett steg framåt. Ibland måste man vara pragmatisk för att lösa ett problem.
<P>
Till ledamöterna i S&D-gruppen vill jag säga att det absolut inte råder någon tvekan om min inställning till ert ändringsförslag. Jag kommer utan tvekan att rekommendera att vi stödjer det ändringsförslaget. När det gäller PPE-gruppens förslag anser jag att PPE-gruppen bör tänka igenom sitt ändringsförslag. Jag har tagit hänsyn till denna grupps farhågor i ändringsförslag 7, som handlar om Biscayabukten. Det rör sig om småskaligt fiske och historiska rättigheter.
<P>
Alla som stöder detta måste komma ihåg att vi har många fler betänkanden i parlamentet. Om ni stöder något som är fel nu, kan ni, om ni är konsekventa, mycket väl bli tvungna att stödja något som är fel i framtiden. Rent vetenskapligt är det helt fel att dela upp en totalt tillåten fångstmängd. Detta är inte bara min personliga uppfattning. Om vi gör det nu, kan vi mycket väl bli tvungna att göra det i framtiden när det gäller andra fisken som rör ett bestånd. Fleråriga planer är oerhört viktiga för att sektorn ska kunna planera för framtiden. Förhoppningsvis kommer det sunda förnuftet att segra i morgon så att vi kan anta ett betänkande som vi kan stå för.
<SPEAKER ID="145" NAME="Marek Józef Gróbarczyk" LANGUAGE="PL">
Herr talman! Jag vill en gång rikta ett stort tack till skuggfördragandena, framför allt till dem som är närvarande i kammaren - Ulrike Rodust, Werner Kuhn och João Ferreira. Dessutom vill jag tacka Werner Kuhn och Alain Cadec för deras varma och vänlig ord om mitt betänkande. Tack så mycket.
<P>
Jag hoppas också att betänkandet kommer att fungera som en fortsättning på redan accepterade lösningar och framför allt som en start för arbetet med att regionalisera fiskeripolitiken. Regionalisering är vårt mål och det vi strävar efter inom ramen för den gemensamma fiskeripolitiken. Det är detta som kommer att avgöra om den framtida gemensamma fiskeripolitiken kommer att fungera i praktiken.
<SPEAKER ID="146" NAME="João Ferreira">
föredragande. - (PT) Herr talman! Jag vill tacka för kommentarerna om mitt betänkande och använda min talartid till några kommentarer om den fleråriga planen för det västra beståndet av taggmakrill och det ändringsförslag till Pat the Cope Gallaghers betänkande som jag har lagt fram för GUE/NGL-gruppens räkning.
<P>
Syftet med detta ändringsförslag, som inte helt och hållet garanteras genom föredragandens ändringsförslag 7, är att klargöra de olika flottornas specifika karaktär och förtydliga att man bör ta hänsyn till dessa specifika punkter och fiskens slutdestination när man fastställer de totalt tillåtna fångstmängderna. Bland annat har småskaliga kustfisken och icke-industriella fisken särskilda ekonomiska och sociala egenskaper som skiljer dem från industrifisken. När man fastställer begränsningar för fisken som förser allmänheten med färsk matfisk bör dessa inte behandlas på samma sätt som industrifisken, som är mer inriktade på bearbetning av fisk.
<P>
När det gäller de olika flottorna och de tekniska frågor som togs delar jag fortfarande inte föredragandens uppfattning. Vi talar i praktiken om samma bestånd, från samma källa, men som redan har påpekats är detta en källa som håller på att utvecklas till distinkta fiskeområden. Det bästa vore om kustfisken och icke-industriella fisken bedrivs i ett specifikt fiskeområde och industrifiske i ett annat. Vi talar därför om områden med tydliga gränser och vi anser att det är förenligt med den gemensamma fiskeripolitiken. Dessutom anser vi att de totalt tillåtna fångstmängderna måste justeras för vart och ett av dessa fiskeområden så att man kan garantera att beståndet förvaltas på ett förnuftigt sätt. Som också påpekats beror detta på att en förnuftig förvaltning av beståndet inte bara bör ta hänsyn till miljömässiga och biologiska aspekter, utan även ekonomiska och sociala faktorer. Det som i grunden skiljer sig åt bör inte behandlas på samma sätt.
<SPEAKER ID="147" NAME="Talmannen">
Debatten är härmed avslutad.
<P>
Omröstningen kommer att äga rum i morgon (tisdagen den 23 november 2010).
<P>
Skriftliga förklaringar (artikel 149)
<SPEAKER ID="148" NAME="Robert Dušek" LANGUAGE="CS">
I betänkandet om förbudet mot utsortering och begränsningarna av fisket efter skrubbskädda och piggvar i Östersjön, Bälten och Öresund efterlyses nya bestämmelser i förordningarna om fiske i dessa områden. Östersjön är klassad som ”särskilt känsligt havsområde”. Det är ett av de mest värdefulla, men även ett av de mest känsliga marina ekosystemen i världen. Därför håller jag med föredraganden om att det är nödvändigt att upphöra med industrifiske - och det gäller inte bara här. Det är bara genom ett ekonomiskt och miljömässigt balanserat fiske, som använder sig av rätt fiskemetoder, som vi kan bidra till att fisket och dagens artrikedom bevaras på en hållbar nivå för kommande generationer. I samband med klimatförändringarna har det skett stora fiskrörelser i Östersjön. Därför är det nödvändigt att regelbundet se över det skyddade havsområdet. Jag uppmanar därför kommissionen att regelbundet göra en sådan översyn. Det är också viktigt att fiskeföretagen genom lagstiftning uppmuntras att använda sig av den bästa och senaste utrustningen i fråga om selektivitet, så att de undviker att fånga så stora mängder fisk som inte uppfyller storlekskraven och andra arter än målarten, eller bifångster. Europaparlamentet bör arbeta för att detta ska ingå i den föreslagna reformen av den gemensamma fiskeripolitiken 2011, en reform som jag starkt förespråkar.
