<CHAPTER ID="002">
Föredragningslista
<SPEAKER ID="006" NAME="Talmannen">
Med tanke på den senaste utvecklingen av situationen och enligt överenskommelse med de politiska grupperna skulle jag vilja föreslå följande ändringar i onsdagens arbetsplan. De är nya ändringar i förhållande till de som vi antog i går kl. 17.30. Det är kompletterande ändringar.
<P>
För det första tar vi bort frågestunden med rådet från arbetsplanen. Rådet har informerat mig om att Diego López Garrido måste lämna Strasbourg på onsdag kl. 18.00 i samband med de transportsvårigheter som vi upplevt denna vecka, så vi kommer inte att kunna genomföra frågestunden onsdag kväll. För det andra tar vi bort Silvia-Adriana Ţicăus betänkande om byggnaders energiprestanda från arbetsplanen, eftersom det inte antogs i utskottet i måndags. För det tredje lägger vi nu till en muntlig fråga om förbud mot användning av cyanid i gruvdriften inom EU som en tredje punkt på eftermiddagens föredragningslista, omedelbart efter debatterna om Swift och PNR (denna punkt handlar om passageraruppgifter). Därmed kommer onsdagens sammanträde att avslutas kl. 19.00. Jag kommer kortfattat att upprepa detta: vi har tagit bort de poster som inte är genomförbara, och till följd av detta kommer vi inte att avsluta onsdagens sammanträde kl. 24.00, utan kl. 19.00. Jag upprepar att ordförandena för de politiska grupperna har rådfrågats i dessa ärenden.
<SPEAKER ID="007" NAME="Paul Rübig" AFFILIATION="PPE">
(DE) Herr talman! Jag vill helt enkelt fråga om sammanträdena fortfarande kommer att äga rum i kammaren på torsdag, om utskott och kommittéer som Bedömning av vetenskapliga och tekniska alternativ (STOA) med flera kommer att sammanträda, om det kommer att finnas tolkar tillgängliga vid sammanträdena och om besöksgrupper kommer att släppas in i kammaren på torsdag.
<SPEAKER ID="008" NAME="Talmannen">
Jag är just i färd med att utarbeta ett e-postmeddelande till alla ledamöter, som jag personligen kommer att skriva under. Vissa av oss har inte ens kommit fram till Strasbourg, och de vill också ha denna information. E-postmeddelandet kommer att sändas ut omkring kl. 11.00, och det kommer att ge svar på så många av dessa frågor som möjligt som vi redan har ett svar på.
<P>
På torsdag kan alla utskottsmöten hållas, men inga omröstningar kommer att genomföras. Europaparlamentets tjänstemän kommer att närvara här. Det kommer inte att bli något plenarsammanträde. Allt, förutom plenarsammanträdet, kommer att fungera som vanligt. De grupper som kommer till Strasbourg för att besöka parlamentet kommer att tas emot - de grupper som vi har bjudit in - de kommer att få möjlighet att besöka parlamentet och träda in i kammaren, men inga förhandlingar kommer att hållas.
<P>
Den enda skillnaden jämfört med en vanlig dag kommer att vara att det inte genomförs några plenarsammanträden och inga omröstningar. Resten kommer att fortskrida som på en vanlig torsdag.
<P>
På torsdag och fredag kommer ni att få möjlighet att skriva på närvarolistan.
<P>
Övrig information kommer att ges i e-postmeddelandet, som kommer att nå er senast före lunch.
<P>
I går höll talmanskonferensen ett sammanträde, och det gjorde även presidiet. Ett stort antal ärenden avgjordes. Från och med nu kommer en arbetsgrupp att vara i gång, en grupp som innefattar parlamentets tjänsteavdelningar. Arbetsgruppen är i kontakt med mig hela tiden, och jag står i kontakt med ordförandena för de politiska grupperna, eftersom vi ständigt måste upprätthålla kontakt när det gäller alla ärenden som rör beslut om denna vecka och de kommande veckorna. Kom ihåg att Europaparlamentets utskott kommer att träffas nästa vecka, och vi får inte hindra de normala förhandlingarna i utskotten. Vi måste också förbereda sammanträdet i Bryssel som vanligt. Beslut om detta har ännu inte fattats, men de kommer att fattas under de närmaste dagarna.
<P>
Ni kan förvänta er kortfattad information från mig om alla beslut och alla våra planer inför framtiden.
