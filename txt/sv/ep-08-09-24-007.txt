<CHAPTER ID="007">
Välkomsthälsning
<SPEAKER ID="103" NAME="Talmannen">
Omröstningen avbryts för en kort stund medan vi tar emot den libanesiska parlamentsdelegationen, som följer vår verksamhet och som vi naturligtvis hälsar varmt välkomna.
<P>
Delegationen från Libanons parlament, under ledning av Boutros Harb, besöker Europaparlamentet inom ramen för våra interparlamentariska sammanträden. Låt mig betona hur viktigt detta besök är för oss efter de svåra år som Libanon har genomlevt, med ett inbördeskrig som varade i 15 år och följdes av en ockupation, och på senare tid med kriget som rasade under sommaren 2006 och de statliga institutionernas förlamning. Det gläder oss särskilt att kunna ta emot delegationen vid en tidpunkt då den politiska situationen i Libanon men också i hela regionen har förbättrats avsevärt, särskilt efter Dohaavtalet och Libanons val av president.
<P>
När man nu inom de närmaste dagarna ska rösta om den nya vallagstiftningen hoppas vi att de parlamentsval som ska äga rum nästa år kommer att genomföras under så goda omständigheter som möjligt och ge ny drivkraft åt den libanesiska demokratin, som Europaparlamentet stöder fullt ut. På Europaparlamentets vägnar vill jag därför välkomna delegationsmedlemmarna, med förhoppningen att de diskussioner som de deltar i här i Europaparlamentet ska bli mycket givande. Jag tackar återigen delegationen.
