<CHAPTER ID="012">
Arbetsplan
<SPEAKER ID="017" NAME="Talmannen">
Det slutgiltiga förslaget till föredragningslista som upprättades av talmanskonferensen vid sammanträdet torsdagen den 20 januari 2011 har delats ut (artikel 137 i arbetsordningen). Följande ändringar har föreslagits:
<P>
Måndagen:
<P>
Inga ändringar har föreslagits.
<P>
Tisdagen:
<P>
Jag har erhållit ett förslag från gruppen De gröna/Europeiska fria alliansen och gruppen Alliansen liberaler och demokrater för Europa om att ett uttalande av vice ordföranden för kommissionen/unionens höga representant för utrikes frågor och säkerhetspolitik om rättsstatsprincipen i Ryssland ska föras upp på föredragslistan. Först och främst vill jag uppmana Rebecca Harms att ange skälen till detta förslag. Ordet är ditt, Rebecca Harms.
<SPEAKER ID="018" NAME="Rebecca Harms">
för Verts/ALE-gruppen. - (DE) Herr talman! Med tanke på det som har hänt i fallet Chodorkovskij bör vi utan tvekan hålla en debatt om rättsstatsprincipen i Ryssland. Mot bakgrund av att Dumavalet kommer att äga rum i höst har vi goda skäl att engagera oss i situationen i landet, som är vårt största grannland i kontinentens östra del.
<P>
Naturligtvis brottas vi i nuläget gång på gång med frågan om vi faktiskt gör tillräckligt i våra grannländer för att hjälpa till att skapa mänskliga och medborgerliga rättigheter och frihet. Många av oss har säkert också frågat sig självkritiskt om vi tidigare verkligen alltid har diskuterat det som har varit nödvändigt i fråga om Egypten och Tunisien. Jag vill inte att vi tillåter sådan försumlighet i kontinentens östra del och uppmanar därför alla att bestämt ta upp frågan ”Rättsstatsprincipen i Ryssland” denna vecka - eller mer exakt: i morgon.
<SPEAKER ID="019" NAME="Guy Verhofstadt" LANGUAGE="EN">
Herr talman! Jag stöder detta förslag från Rebecca Harms. Jag vill även tala om att vi sedan vi framförde detta förslag i talmanskonferensen och nu här i kammaren under plenarsammanträdet har fått ökade påtryckningar från Ryssland om att inte ta upp detta.
<P>
Kristiina Ojuland, som organiserade ett seminarium för några veckor sedan om rättsstatsprincipen i Ryssland, har fått besök av en företrädare för ryska utrikesministeriet som sade att vi inte skulle ”gå vidare med detta” och heller inte ”arbeta för en resolution i Europaparlamentet om rättsstatsprincipen i Ryssland”. Jag anser inte att det är upp till Ryssland att avgöra vad Europaparlamentet ska ta upp, det är upp till oss själva att göra det.
<P>
(Applåder)
<SPEAKER ID="020" NAME="Adrian Severin">
för S&D-gruppen. - (EN) Herr talman! Som ständig föredragande för förbindelserna med Ryssland skulle jag vilja informera er om att vi redan har inlett ett mycket grundligt förfarande för att ta itu med alla allvarliga frågor som är viktiga i våra förbindelser med Ryssland.
<P>
Vi har redan haft en utfrågning med företrädaren för utrikestjänsten och en företrädare för den ryska regeringen. Den 2 mars kommer vi att anordna ytterligare en utfrågning med experter där alla viktiga aspekter av förbindelserna med Ryssland kommer att behandlas.
<P>
Vi planerar att ha utarbetat en omfattande text under andra veckan i mars, som innehåller en rekommendation och som är öppen för diskussion och ändringsförslag. Förfarandet kommer att avslutas med en debatt i plenum, i vilken den höga representanten deltar, som så vitt vi vet inte är tillgänglig denna vecka.
<P>
Utan att försumma eller förneka betydelsen av denna fråga är det därför mycket bättre att låta detta förfarande fortsätta och avslutas på sådant sätt att vi har en omfattande debatt som gör vårt beslut trovärdigt.
<SPEAKER ID="021" NAME="Joseph Daul" AFFILIATION="PPE">
(FR) Herr talman! Det är en sak som jag inte förstår. Förra veckan sade du under talmanskonferensen att vi skulle hålla en debatt om Ryssland i mars eftersom Catherine Ashton skulle närvara. Under talmanskonferensen sade du även att vi måste anordna en debatt om Ryssland eftersom Vladimir Putin skulle besöka kommissionen, eller snarare José Manuel Barroso.
<P>
Enligt den information som jag har fått i eftermiddag kommer Vladimir Putin inte att besöka kommissionen. Har du någon information om detta? Debatten begärdes förra veckan enbart på grund av att Vladimir Putin skulle komma. Det är dock fortfarande planerat att vi ska ha en debatt om Ryssland och lägga fram en resolution i mars.
<P>
Jag skulle vilja få lite information om det vi har diskuterat.
<P>
(Parlamentet samtyckte till detta förslag.)
<SPEAKER ID="022" NAME="Talmannen">
Uttalandet av vice ordföranden för kommissionen/unionens höga representant för utrikes frågor och säkerhetspolitik om rättsstatsprincipen i Ryssland kommer att föras upp som tredje punkt på föredragningslistan för torsdag morgon. Tidsfristen för ingivande av resolutionsförslag är tisdagen den 15 februari klockan 10.00. Tidsfristen för ingivande av ändringsförslag och gemensamma resolutionsförslag är onsdagen den 16 februari klockan 10.00. Tidsfristen för ingivande av ändringsförslag till gemensamma resolutionsförslag är dock onsdagen den 16 februari klockan 11.00. Så inga ytterligare förslag eller ändringsförslag kommer att godtas efter klockan 11.00 onsdagen den 16 februari. Omröstningen kommer att äga rum på torsdag.
<P>
Det finns ytterligare ett förslag angående tisdagen. Jag har erhållit ett förslag från Europeiska folkpartiets grupp (kristdemokrater) om att ett uttalande av kommissionen om situationen i Lampedusa ska föras upp på föredragningslistan. Skälen till detta förslag kommer att ges av Mario Mauro. Du har ordet, Mario Mauro.
<SPEAKER ID="023" NAME="Mario Mauro">
för PPE-gruppen. - (IT) Herr talman! Som du helt korrekt har påpekat upplever vi för närvarande epokgörande händelser som skapar ovanligt höga migrationsströmmar till Europa. Även om det i dag är Lampedusa som överöses av denna ovanligt höga migrationsström kommer ändå hela Europa att påverkas av destabiliseringen och de förändringar som hela Maghreb står inför.
<P>
Vi anser därför att det är en mycket brådskande fråga för kommissionen att yttra sig för att inte bara ge svar på de humanitära följderna utan även på frågor av ytterst strategisk karaktär, som vi måste ta itu med för att ompröva vår politik för Medelhavsområdet. Med tanke på att frågan är brådskande begär vi att en särskild debatt ska hållas under tisdagseftermiddagen med kommissionsledamot Cecilia Malmström, genom att frågestunden med kommissionen kortas av med en halvtimme.
<SPEAKER ID="024" NAME="Martin Schulz">
för S&D-gruppen. - (DE) Herr talman! Även vi i gruppen Progressiva förbundet av socialdemokrater och demokrater i Europaparlamentet vill lägga fram ett liknande förslag. Jag vill dock rekommendera Mario Mauro och parlamentet att vi formulerar det lite mer exakt. När allt kommer omkring har vi att göra med en enorm tillströmning av människor. Jag är säker på att Italien, precis som alla andra länder i Medelhavsområdet, har svårigheter med att försöka hantera detta aktuella problem på egen hand, och Italien är inte det enda land som har drabbats av denna kraftiga migrationsström. Vi kan utgå ifrån att även Malta, Grekland och Spanien kommer att drabbas av problemet inom en snar framtid. Vi vill därför att rubriken för debatten formuleras mycket exakt, så att vi uttryckligen får ett uttalande från kommissionen om EU:s omedelbara åtgärder till förmån för Italien och andra drabbade medlemsstater i deras hantering av migrationsströmmen.
<SPEAKER ID="026" NAME="Rui Tavares" AFFILIATION="GUE/NGL">
(EN) Herr talman! Jag stöder förslaget från Martin Schulz, eftersom denna fråga omfattar mycket mer än enbart situationen i Lampedusa. Det är 5 000 kilometer mellan Marocko och Syrien och för varje kilometer ökar de humanitära riskerna. Detta handlar inte om huruvida EU kommer att hjälpa den italienska regeringen, utan om huruvida vi är redo att ingripa som en kontinent för att hantera en kontinental risk. Det är den uppgiften vi står inför.
<SPEAKER ID="027" NAME="Talmannen">
Vi måste nu ge debatten en rubrik. Gruppen Progressiva förbundet av socialdemokrater och demokrater i Europaparlamentet har föreslagit följande rubrik: ”EU-åtgärder till förmån för Italien angående migrationsströmmar.” Om jag inte misstar mig så vill Martin Schulz lägga fram ett ändringsförslag.
<SPEAKER ID="028" NAME="Martin Schulz">
för S&D-gruppen. - (DE) Herr talman! Jag ska försöka att formulera detta mycket exakt en gång till. Vi vill att kommissionen gör ett uttalande om EU:s omedelbara åtgärder till förmån för Italien och andra drabbade stater i deras hantering av den senaste migrationsströmmen.
<SPEAKER ID="029" NAME="Talmannen">
Jag förstår. Den föreslagna rubriken lyder: ”Omedelbara EU-åtgärder till förmån för Italien och andra medlemsstater som drabbas av exceptionella migrationsströmmar - uttalande av kommissionen.”
<P>
(Parlamentet godkände rubriken.)
<P>
Onsdagen:
<P>
Inga ändringar har föreslagits.
<P>
Torsdagen:
<P>
Jag har erhållit ett förslag från gruppen Frihet och demokrati i Europa om att gruppens muntliga fråga till kommissionen om användning av en europeisk arresteringsorder i fallet Julian Assange ska föras upp på föredragningslistan. Vem var det som ville motivera detta förslag?
<SPEAKER ID="030" NAME="Gerard Batten">
för EFD-gruppen. - (EN) Herr talman! Denna muntliga fråga gäller inte huruvida Julian Assange är skyldig eller oskyldig till våldtäktsanklagelserna mot honom i Sverige. Den handlar om förfarandet med en europeisk arresteringsorder och om huruvida detta förfarande missbrukas för politiska ändamål.
<P>
Den europeiska arresteringsordern gör det möjligt att en EU-medborgare utlämnas för lagföring eller verkställighet av domar, utan att en domstol tillåts beakta prima facie-bevis mot medborgaren i fråga och i stort sett utan någon befogenhet att neka utlämning. Det finns en oerhört stor risk för att den europeiska arresteringsordern missbrukas och utnyttjas mot politiska oliktänkande.
<P>
Handlar fallet Assange om de brott som han påstås ha begått i Sverige eller handlar det om Förenta staternas önskan att få honom utlämnad från ett medgörligt europeiskt land? Vi måste diskutera förfarandet för att förstå det här fallet och avgöra om den europeiska arresteringsordern missbrukas eller utnyttjas. Vi måste ha en fullständig debatt i kammaren där alla politiska viljor kommer till tals. Jag ber er rösta för detta.
<SPEAKER ID="031" NAME="Edit Herczog">
för S&D-gruppen. - (EN) Herr talman! År 2004 orsakade en irländsk medborgare en ödesdiger olycka i Ungern. Så sent som i fredags fick vi besked från de irländska myndigheterna om att mannen kunde sändas tillbaka till Ungern för att ställas inför rätta.
<P>
På EU-nivå måste detta förfarande därför vara starkare än vad det är i dag. Annars kommer offren att tvingas vänta många år, inte bara i detta fall, utan även i andra fall. Förfarandet måste vara starkare, och därför är vi naturligtvis för detta förslag.
<SPEAKER ID="032" NAME="Martin Schulz">
för S&D-gruppen. - (DE) Herr talman! Jag skulle vilja att arbetsordningen tydliggörs. Jag vet inte om Europaparlamentet kan hålla en grundlig debatt om den europeiska arresteringsordern. Man kan vara för eller emot en europeisk arresteringsorder och tillämpningen av denna, men huruvida vi här i parlamentet kan diskutera den i samband med rättsliga förfaranden som för närvarande pågår är någonting som jag gissar är tveksamt i enlighet med arbetsordningen. Om så vore fallet skulle jag ha kunnat föreslå ytterligare ett par fall som vi gladeligen hade kunnat diskutera. Jag vill i detta läge dock bestämt säga att vi inte för grundliga diskussioner här i Europaparlamentet om pågående rättsliga förfaranden.
