<CHAPTER ID="014">
Arbetsplan
<SPEAKER ID="019" NAME="Talmannen">
Det slutgiltiga förslaget till föredragningslista för denna sammanträdesperiod som upprättades av talmanskonferensen vid sammanträdet torsdagen den 6 mars 2008 har delats ut (artiklarna 130 och 131 i arbetsordningen). Följande ändringar har föreslagits:
<P>
Måndag:
<P>
Inga ändringar.
<P>
Tisdag:
<SPEAKER ID="020" NAME="Hannes Swoboda" AFFILIATION="PSE">
(DE) Herr talman! Jag har begärt ordet för att framföra följande: På tisdag eftermiddag kommer Lamfalussyprocessen att diskuteras. Jag har hört att Charlie McCreevy inte kommer att kunna närvara. Detta måste vi godta. Kommissionen är ett kollegialt organ och varje kommissionsledamot kan ersätta en annan. Jag hyser stor aktning för Mariann Fischer Boel som kommissionsledamot, men skulle det inte vara möjligt att i det här fallet be Joaquín Almunia, som är bättre insatt i ämnet, att representera kommissionen?
<P>
Herr talman, jag tror att ni har sagt att kommissionsledamot Franco Frattini inte längre kommer att tjänstgöra som kommissionsledamot från och med 14 mars. Vi konstaterar att det finns en viss skillnad mellan fallet Franco Frattini och fallet Louis Michel som slutade tjänstgöra på sitt kansli samma dag som han blev valkandidat. Kanske kan ni, herr talman, be kommissionen att informera oss om varför man har gjort denna skillnad och förklara varför kommissionsledamoten i fråga i det ena fallet slutade sin tjänstgöring samma dag som han blev kandidat, medan kommissionsledamoten i det andra fallet inte kommer att lämna sin post förrän ungefär en vecka efter nomineringen. Detta är den begäran jag vill framföra på min grupps vägnar.
<SPEAKER ID="021" NAME="Talmannen">
Jag tror att det inte finns några invändningar mot det första, det vill säga att kommissionsledamot Joaquín Almunia framför kommissionens synpunkter i den debatten. När det gäller den andra begäran ska vi undersöka detta.
<P>
Onsdag:
<P>
Inga ändringar.
<P>
Torsdag:
<P>
Vi har mottagit flera önskemål angående debatterna om kränkningar av de mänskliga rättigheterna.
<P>
PPE-DE-gruppen har föreslagit att den andra punkten som gäller Afghanistan ska ersättas av en ny punkt under med rubriken ”Gripande av demonstranter efter presidentvalet i Ryssland”.
<SPEAKER ID="022" NAME="Bernd Posselt" AFFILIATION="PPE-DE">
(DE) Herr talman! Det här är inte punkt som gäller det ryska valet i sig, utan det faktum att demonstrationer skingrades av OMON:s säkerhetsstyrkor i det ryska valets omedelbara efterdyningar och att 50 personer arresterades, varav de flesta fortfarande är arresterade. Det här var ett brutalt ingrepp, och vi är av den åsikten att det krävs omedelbar reaktion från det här parlamentet.
<SPEAKER ID="023" NAME="Martin Schulz" AFFILIATION="PSE">
- (DE) Herr talman! Vi diskuterade detta vid talmanskonferensens sammanträde i torsdags. Jag tror inte att det tjänar någonting till att diskutera detta separat nu. Inom en inte alltför avlägsen framtid i och med upptakten till toppmötet mellan EU och Ryssland kommer vi att ha möjlighet att debattera det övergripande tillståndet när det gäller relationerna mellan EU och Ryssland. Den här punkten skulle kunna ingå i den debatten. Vi har därför föreslagit att vi ska behandla det här som en del av den stora debatt som vi redan har för avsikt att hålla, i stället för att förlägga det till torsdag eftermiddag då endast 25 ledamöter är närvarande.
<P>
Delegationen från parlamentet kommer att resa till Ryssland inom ett par dagar. Vi bör vänta tills delegationen är tillbaka och lyssna på vad den har att rapportera.
<P>
(Parlamentet godkände begäran.)
<SPEAKER ID="025" NAME="Francis Wurtz" AFFILIATION="GUE/NGL">
(FR) Herr talman! Det som precis inträffat och som fått en del av mina kolleger att skratta är mycket allvarligt. Herr Daul, vi talar om en ung 23-årig man som dömts till döden för att han laddat ned en artikel om kvinnors rättigheter i islam, i ett land som har nära band till EU och en ny författning där grundläggande rättigheter och yttrandefrihet officiellt försvaras, och våra soldater håller på att försvara Afghanistan. Med en röst har ni precis tagit på er ett ansvar som jag hoppas att ni inte djupt kommer att ångra.
<P>
(Applåder)
<SPEAKER ID="026" NAME="Talmannen">
Herr Wurtz, låt mig få föreslå följande: Jag har redan skrivit till Afghanistans president angående denna fråga, och om ni alla samtycker kommer jag att ta ett nytt initiativ, inte enbart i mitt eget namn utan på hela parlamentets vägnar. Kan jag utgå från att detta är allas önskemål? I så fall bör vi inte fördjupa oss ytterligare i frågan, herr Cohn-Bendit, utan jag kommer att ta ett nytt initiativ på allas vägnar.
<P>
Jag skulle verkligen vilja undvika en debatt. Om Martin Schulz önskar tala så är det Daniel Cohn-Bendits tur att tala först.
<P>
Önskar Daniel Cohn-Bendit tala? Det vore korrekt förfarande, men jag ska inte ge någon företräde.
<P>
Daniel Cohn-Bendit önskar inte göra något uttalande. Hur är det med Martin Schulz?
<SPEAKER ID="027" NAME="Martin Schulz" AFFILIATION="PSE">
- (DE) Herr talman! Jag önskar inte göra något uttalande. Jag skulle bara vilja säga att jag till fullo delar de åsikter som framförts av Francis Wurtz. Det beslut som vi fattade vid talmanskonferensen i torsdags var delvis grundat på det som han precis har sagt. Skulle jag nu kunna få be er att utnyttja möjligheten att lägga till denna punkt på torsdagens föredragningslista?
<SPEAKER ID="028" NAME="Talmannen">
Vi har nu andra punkter som vi kan sätta upp på föredragningslistan. Eftersom jag precis gjorde ett undantag för Martin Schulz måste jag låta Bernd Posselt tala igen, men jag ber er att inte dra ut på den här diskussionen ytterligare.
<SPEAKER ID="029" NAME="Bernd Posselt" AFFILIATION="PPE-DE">
- (DE) Herr talman! Jag skulle vilja intyga det som Martin Schulz och Francis Wurtz har sagt. Vår avsikt var inte att hindra kammaren att behandla ytterligare en fråga utan att ta upp frågan om Ryssland.
<P>
Jag skulle vilja vädja till ordförandena för de två största politiska grupperna att låta oss återgå till den gamla ordningen då vi kunde behandla upp till fem frågor. Att begränsa antalet till tre punkter var ett misstag, och på grund av detta har vi nu de här svårigheterna.
<SPEAKER ID="030" NAME="Talmannen">
Jag måste informera de ledamöter som ännu inte känner till de andra önskemålen om nya punkter på föredragningslistan att grupperna ALDE och GUE har kommit med ett gemensamt önskemål om en ny punkt som gäller fallet med iraniern Mehdi Kazemi. Jag anser att det också är en mycket viktig fråga.
<P>
Utöver detta har PPE-DE-gruppen begärt att fallet med ärkebiskop Paulos Faraj Rahho ska sättas upp på föredragningslistan.
<P>
Jag måste informera er om vad som gäller vid formell begäran. Vi kan ha en ny omröstning nu om huruvida vi ska sätta upp fallet med afghanen på föredragningslistan, men om den begäran godkänns kommer det definitivt att göra det omöjligt att ha en omröstning om de andra två frågorna. Jag måste göra er uppmärksamma på detta.
<SPEAKER ID="031" NAME="Bernd Posselt" AFFILIATION="PPE-DE">
- (DE) Herr talman! Martin Schulz önskade lägga till denna fråga till föredragningslistan som en extra punkt. Om detta inte är möjligt måste jag tyvärr säga att vi kommer att rösta emot det. Vi skulle både vilja ta upp frågan om den irakiska biskopen och stödja Martin Schulz önskemål. Det är egentligen vad han själv föreslagit.
<SPEAKER ID="032" NAME="Talmannen">
Vi har redan två punkter på föredragningslistan. En tredje punkt kan läggas till. Det kan vara antingen den här punkten eller en av de andra som det framförts önskemål om. Vi har redan enats om två punkter, och ytterligare tre önskemål har lagts fram. Enligt vår arbetsordning kan vi bara ha tre punkter på föredragningslistan, vilket innebär att vi måste välja mellan fallet i Afghanistan, det iranska fallet och fallet med ärkebiskopen. Vi måste hålla oss till denna regel.
<P>
Det var därför som jag frågade om ni samtyckte till att ha en omröstning om det afghanska fallet först. Om den begäran godkänns av en majoritet kommer de andra två att falla bort. Jag måste ge er korrekt information om arbetsordningens följder.
<SPEAKER ID="033" NAME="Graham Watson" AFFILIATION="ALDE">
(EN) - Herr talman! Jag ser inte logiken i att behandla en av punkterna före de andra, eftersom de alla är olika och varje fall är viktigt i sig. Min grupp har tillsammans med GUE/NGL-gruppen föreslagit att vi håller en debatt om den iranske homosexuelle man som står under dödshot, och jag skulle vilja hitta ett sätt att lösa det här.
<P>
Jag är rädd för att det här är vad som händer när grupper inte har någon samordning, utan börjar agera hur som helst. Vi fattade ett klart och tydligt beslut om Ryssland vid talmanskonferensen förra veckan. Om vi trots samarbete - och PPE-DE-gruppen och PSE-gruppen samarbetar mycket med varandra - inte kan hantera det här på ett sådant sätt att vi slipper en sådan här rörig situation, då tycker jag att de två grupperna borde se över det hela. Jag anser att ni måste finna ett rättvist tillvägagångssätt, herr talman, att behandla alla dessa tre punkter tillsammans.
<SPEAKER ID="034" NAME="Talmannen">
Det här är utan tvekan en svår situation, eftersom vi endast kan ha med tre punkter. En möjlighet vore dock att se det afghanska och det iranska fallet som en gemensam fråga om ”individer som står under dödshot”. Det skulle innebära att endast ett fall uteblir, nämligen det som gäller ärkebiskopen, vilket skulle kunna tas upp under en annan punkt. Jag anser att det faktiskt vore ett rimligt tillvägagångssätt.
<SPEAKER ID="035" NAME="Hannes Swoboda" AFFILIATION="PSE">
- (DE) Herr talman! Vi kommer att göra ett undantag och stödja det förslaget. Låt mig också få säga till Bernd Posselt att önskemålet från hans grupp uttryckligen lades fram som en punkt ”i stället för Afghanistan”. Hellre än att försöka att tala för sin sak utifrån ett knivigt läge i det här skedet vore det bättre att ta hänsyn till de önskemål som är inblandade innan de läggs fram, men i det här fallet kan vi stödja er kompromiss, herr talman.
<SPEAKER ID="036" NAME="Talmannen">
Jag ser inga motsägelser där, och när det gäller fallet med ärkebiskopen kan vi välja ett förfarande genom parlamentets talman som gör att tillbörlig uppmärksamhet ägnas även hans fall utan att det görs till en punkt i debatten om aktuella och brådskande frågor.
<P>
(Parlamentet samtyckte till talmannens förslag.)
<P>
(Arbetsplanen fastställdes.)
