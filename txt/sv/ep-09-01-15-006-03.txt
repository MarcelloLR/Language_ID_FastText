<CHAPTER ID="006-03">
3. Situationen i Mellanöstern/Gaza (omröstning)
<P>
- Före omröstningen:
<SPEAKER ID="073" NAME="Martin Schulz" AFFILIATION="PSE">
(DE) Herr talman! Tack för att ni ger mig ordet. Med er och mina kollegers tillåtelse skulle jag vilja göra två kommentarer. Den första kommentaren rör den resolution som vi ska rösta om, den andra är en personlig kommentar om en av ledamöterna här i parlamentet.
<P>
När det gäller resolutionen diskuterade min grupp denna på nytt i går kväll. Vi hade en djup och livlig diskussion, men den var även mycket insiktsfull. Jag tror att vi denna morgon, när vi förbereder oss för att rösta, alla är skakade av det som Francis Wurtz precis berättade för oss. När väpnade konflikter trappas upp så att internationella institutioner inte längre går säkra är situationen extremt allvarlig. Vi måste framför allt vädja till Israel att respektera världssamfundets organ. Annars hotas den humanitära infrastrukturen och detta är verkligen inte förenligt med internationell rätt.
<P>
Vi har emellertid beslutat oss för att stödja denna resolution eftersom vi - efter gårdagens långa diskussion - anser att det är rätt och viktigt att den antas just nu och att det är viktigt för oss, för Europaparlamentet som institution, att skicka ut denna typ av signaler. En sak står emellertid helt klar och det är att när våldet trappas upp så att inte ens skolor och daghem skonas bör detta inte bara beklagas utan i starkaste ordalag fördömas. Även om detta inte ingår i resolutionen.
<P>
(Kraftiga applåder)
<P>
Vill vi betona det här, eftersom vi tror att det speglar hur många av våra kolleger känner, inklusive dem från andra grupper.
<P>
Låt mig nu säga några ord om en kollega som genom hela sin karriär har gett ett särskilt bidrag till fred i världen och i Europeiska unionen. Detta är det sista plenarsammanträdet som min kollega Michel Rocard kommer att delta i. För oss i den socialdemokratiska gruppen i Europaparlamentet, men jag tror för oss alla ...
<P>
(Stående ovationer)
<SPEAKER ID="074" NAME="Talmannen">
Tack så mycket, Martin Schulz. Eftersom jag inte kunde delta i gårdagens mottagning på grund av besöket från rådets ordförande, den tjeckiske premiärministern Mirek Topolánek, skulle jag vilja säga följande till Michel Rocard. Michel Rocard! Jag skulle vilja ge uttryck för min vänskap till och min djupaste respekt för er, och önska er lycka och framgång med alla era framtida planer. Jag hoppas att vi kommer att fortsätta att träffas ofta, och jag vill tacka er för ert stora bidrag till den europeiska integrationen. Tack så mycket herr Rocard!
<P>
(Kraftiga applåder)
<P>
- Före omröstningen - angående punkt 3:
<SPEAKER ID="075" NAME="Michael Gahler" AFFILIATION="PPE-DE">
(DE) Herr talman! På min och även övriga gruppers vägnar vill jag föreslå följande ändringsförslag:
<P>
(EN) Att ersätta ”ett särskilt ansvar” med ”en viktig roll” så att texten blir följande: ”vilket medför en viktig roll för Egypten.
<P>
(Det muntliga ändringsförslaget beaktades.)
<SPEAKER ID="078" NAME="Talmannen">
Mina damer och herrar! Jag skulle vilja meddela att jag i egenskap av ordförande för den parlamentariska församlingen för Europa-Medelhavsområdet (EMPA) nu ska försöka att få till stånd en liknande resolution i EMPA:s presidium som den som Europaparlamentet precis har antagit.
<P>
(Applåder)
