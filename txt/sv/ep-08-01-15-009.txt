<CHAPTER ID="009">
Högtidligt möte - Syriens stormufti
<SPEAKER ID="105" NAME="Talmannen">
Mina damer och herrar! Det är en stor ära och ett nöje för mig att varmt välkomna Hans Eminens schejk Ahmad Badr El Din El Hassoun, Syriens stormufti, hit till Europaparlamentet i dag, under Europeiska året för interkulturell dialog.
<P>
(Applåder)
<P>
Som jag betonade i Ljubljana i förra veckan, under invigningsceremonin för Europeiska året för interkulturell dialog, fäster Europaparlamentet stor vikt vid detta år för dialog mellan kulturer.
<P>
Jag är, liksom många andra, övertygad om att det är både möjligt och nödvändigt för människor från olika kulturer och med olika religioner att leva tillsammans i fred, såväl inom Europeiska unionen som i världen som helhet. I detta sammanhang fästs särskild vikt vid våra förbindelser med folk på andra sidan Medelhavet och i Mellanöstern. Faktum är att resultaten av denna dialog kommer att få en bestående effekt på vår gemensamma framtid. Vi måste tillsammans bygga en intellektuell och kulturell bro över Medelhavet, innesluten i ömsesidigt berikande och gemensamma värderingar.
<P>
Denna bro bygger vi genom att föra en fortlöpande, ärlig och öppen dialog där vi lyssnar på varandra, utbyter raka åsikter och utvecklar en ömsesidig förståelse.
<P>
Tolerans ligger till grund för en interkulturell dialog. Tolerans är inte detsamma som likgiltighet. Tolerans innebär att framföra sina egna ståndpunkter och lyssna till och respektera andra människors övertygelser.
<P>
I fall där man anser att det är omöjligt att acceptera en annan persons ståndpunkt måste man fortfarande respektera ståndpunkten, utbyta idéer och åsikter på ett fredligt sätt och, när det är möjligt, bana väg för gemensamma åtgärder och därmed motarbeta spänningar.
<P>
Vi måste betona de saker som vi har gemensamt, inklusive vikten av universella demokratiska värderingar. Främst av dessa värderingar står den mänskliga värdigheten och försvaret av omistliga mänskliga rättigheter.
<P>
Under 2008 och senare kommer Europaparlamentet att ta ett flertal tillfällen i akt att föra sådana diskussioner. Besöket i dag av Syriens stormufti utgör det första av dessa tillfällen. Ahmad Badr El Din El Hassoun, tidigare Aleppos mufti, betraktas som en framstående mästare på dialog med ömsesidigt förtroende i ett land där trossamfunden i all sin mångfald fortfarande existerar och arbetar tillsammans i fred.
<P>
Detta symboliseras tydligt av att stormuftin vid besöket i dag ledsagas av högt uppsatta religiösa ledare. Det var hans uttryckliga önskan, och jag vill särskilt nämna biskop Antoine Audo, ledare för den kaldeiska katolska kyrkan i Syrien, och hälsa honom varmt välkommen.
<P>
Ers Eminens, det gläder mig nu att be er inta talarstolen inför Europaparlamentet.
<P>
(Applåder)
<SPEAKER ID="106" NAME="Ahmad Badr El Din El Hassoun">
Syriens stormufti. -
<P>
(Talaren talade arabiska. Här nedan följer en översättning av den engelska tolkningen.)
<P>
Jag hälsar er alla i Skaparens namn, han som har skapat människosläktet från samma jord och genom vars själ vi har kunnat komma till liv. Den energi som når oss kommer från den enda Guden, Skaparen. Vi är hans skapelse, och därför hälsar jag er som bröder på denna planet, mina bröder i anden och i människosläktet.
<P>
Herr talman, mina damer och herrar, ärade ledamöter! Jag har kommit hit till er från ett land som jag inte har valt att vara i, utan himlen valde att jag skulle vara en av dess medborgare. Detta land, som vi kallar det ”välsignade landet”, al-Shams land, omfattar Libanon, Palestina, Syrien, Jordan och Israel, detta land som har omslutit alla himlens kulturer: i vårt land vandrade profeten Abraham, och profeten Moses levde lycklig här, och i vårt land föddes Jesus (må Gud välsigna honom), och från vårt land upphöjdes han till himlen. Mohammed, profeten, kom också från Mecka till vårt land för att upphöjas till himlen. Därför skulle jag vilja att ni förstod meningen med detta land, som var en källa till ljus och upplysning utan vilken vi inte skulle vara kristna och anhängare av Abraham och Moses, och vi skulle inte heller ha varit muslimer, och vi skulle inte bära ansvaret för att överbringa det gudomliga budskapet till världen.
<P>
Jag tackar er därför av hela mitt hjärta, och jag tackar parlamentets ordförande, som låter mig inleda denna debatt under ett år som är året för dialog mellan kulturer.
<P>
Jag säger kulturer, men det finns egentligen inga separata kulturer; det finns bara en enda kultur.
<P>
Kulturer har påverkat och berikat människan, och kultur uppstår ur vår egen skapelse: vi skapade kulturen. Detta parlament var inte byggt av en kristen eller en jude eller en muslim, utan det byggdes av människan. Detta är en symbol för kulturen, för dess uppförande.
<P>
Vi utgör alla en enda kultur, som kallas människans kultur. Därför tror inte vi, i vår region, på en konflikt mellan kulturer alls. Det finns en enda kultur i universum, och den är inte mångfaldig. Men olika kulturer kan existera eller samexistera.
<P>
(Applåder)
<P>
Så, låt oss se varför det uppstår konflikter mellan kulturer. Det finns konflikter där det finns okunnighet, terrorism och underutveckling, men en kultiverad person, oavsett hans eller hennes religion, kommer att hålla min hand så att vi kan bygga människans kultur tillsammans. När människan nådde månen var den dåvarande sovjetiska byrån och Nasa inte alla amerikaner och ryssar; de var också européer, italienare, tyskar, fransmän, belgare och araber. De byggde tillsammans den civilisation som gjorde det möjligt för människan att nå rymden.
<P>
Så låt oss åter granska terminologin eller termen ”konflikt” mellan kulturer eller civilisationer. Detta är farligt, eftersom civilisation inte kan byggas separat. De som byggde pyramiderna är våra förfäder, och de som byggde pyramiderna i Chile är också bland våra förfäder, och därför säger jag att civilisationen är en.
<P>
En andra punkt. Har civilisation en religion? Eller är det en mänsklig kultur i vilken religion ger sina moraliska värden? Det finns ingen islamisk civilisation, eller kristen civilisation eller judisk civilisation. Religion ger civilisationen dess moraliska värderingar, men kultur är något som vi bygger. Gud skapade religion, men vi skapar kulturer. Detta är vad vi har byggt, men religion är Guds verk. Begränsa därför inte civilisationen för att det är ett resultat av vårt arbete, medan religion, som jag sa, är Guds verk.
<P>
Vem skapar civilisation? Människosläktet - ni och jag. Vilka är vi, ni och jag? Är ni annorlunda än jag? Nej. Ni är inte den andra parten. Djuret kan vara den andra parten, men ni är mina bröder eller systrar, oavsett er religion eller ert språk, eftersom min mor är er mor, min fader är er fader, och landet är vår moder och Abraham är vår fader. Låt oss därför skapa en ny generation som anser att ”den andra” är djuret. Men människan, oavsett religion eller var hon kommer ifrån, är min bror eller syster, och hans blod är mitt blod. Hans ande är min och hans idéer är mina och hans frihet är min frihet, och hans kultur skiljer sig från min kultur. Så låt oss bygga upp civilisationen tillsammans. Vi tror inte, inom vår religion, på religionernas mångfald: det existerar inte mångfaldiga religioner.
<P>
Abraham, Moses, Jesus och Mohammad kom med en enda religion - dyrkan av Gud och mänsklighetens värdighet. När det gäller lag och rätt skiljer sig dessa från en tid till en annan och från en period till en annan. Det kan finnas många olika lagstiftningar, men det kan inte finnas flera religioner. Därför är er Gud och min Gud densamme, och vi dyrkar alla samma Skapare. Det kan därför inte förekomma religiös konflikt. Detta leder mig att säga att det inte finns något heligt krig. Jag tror inte på heliga krig, eftersom ett krig aldrig kan vara heligt: det är fred som är heligt.
<P>
(Applåder)
<P>
Så låt oss lära våra barn i skolan, kyrkan och på religiösa platser och i moskéerna att det som är riktigt heligt är människan och inte Kaba eller Al-Aqsamoskén eller Trefaldighetskyrkan, utan människan - människan är det heligaste och mest fromma som finns i universum, och detta är viktigare än alla andra heliga ting.
<P>
(Applåder)
<P>
Mina damer och herrar! Varför säger jag detta till er? Eftersom Kaba skapades av Abraham, en man, och muren i Mecka byggdes av en jude, och Trefaldighetskyrkan byggdes av en kristen. Men människan - vem skapade människan? Detta är Skaparens skapelse, och den som förstör Skaparens skapelse bör inte respekteras.
<P>
Den som dödar ett israeliskt eller irakiskt barn kommer att ställas till svars för sina handlingar inför Gud, eftersom dessa barn är Guds skapelse på denna planet, och vi förstörde denna skapelse. Kan vi återföra dessa personer till livet? Om Kaba blev förstörd skulle våra barn kunna bygga upp den igen, och om Al-Aqsamoskén blev förstörd skulle vi kunna återuppföra den. Om Trefaldighetskyrkan blev förstörd skulle nästa generation bygga upp den, tro mig, men om en människa dödas, vem kan ge honom hans liv tillbaka?
<P>
Jag hälsar och lovordar därför EU som bjöd in mig till denna plats. Så jag börjar med er och uppmanar er att se till att dialogen mellan civilisationer ska vara oändlig och öppen så att vi skapar stater som bygger på en civilrättslig grund - inte en religiös eller etnisk grund, eftersom religion är en förbindelse mellan er och Gud - men vi måste leva tillsammans i denna värld i fred. Jag påtvingar inte er min religion, och ni påtvingar inte mig er religion. Detta är något mellan oss och Skaparen.
<P>
Så låt oss bygga en ny generation som tror att människans civilisation är ett gemensamt verk och att det mest nobla av allt är människosläktet och friheten - efter Gud, naturligtvis. Om vi skulle vilja se fred i världen, låt oss börja i fredens land: Palestina och Israel. Så kan vi tala om för människor att, som påven sa för några år sedan, i stället för att bygga muren, låt oss bygga broar av fred, eftersom Palestina är fredens land. Med tanke på hur mycket det kostar att bygga denna mur skulle vi faktiskt kunna låta kristna, judiska och muslimska barn gå i samma skola och leva som bröder och systrar i en fredens skola.
<P>
(Applåder)
<P>
Ja, vi sträckte ut våra händer mot er i Syrien förra året. President Bashar al-Assad sträckte ut sina händer mot världen och sa att han ville ha verklig fred. Jag bär inte vapen i dag, men jag kommer alltid att bära fredens ord för att stå inför världen och säga ”inga mer krig efter i dag”. Segraren i krig kommer att vara en förlorare om han är tillfälligt segerrik, eftersom han dödade människor, men den verkliga segraren är de som blir bröder med andra folk. Det är inte landet som är heligt, utan det är människan som är helig. Låt oss skapa en helig värld när väl människan blir den heliga personen.
<P>
Tro därför inte på medierna, för medierna talar i många fall inte sanning. Många av er har besökt Syrien och min moské, och jag följde med dem till kyrkan, och de såg hur vi lever som en enda familj, och att vi inte tror på enkel sammanlevnad utan på att leva som en familj. Oavsett om vi är muslimer, judar eller kristna tror vi på en boning - livets boning.
<P>
Liksom ni har jag levt som parlamentsledamot under 10 år i Syrien, och jag kände, i det ögonblick som jag steg in i parlamentet, att jag inte företrädde mitt politiska parti eller min grupp, eftersom jag var oberoende. Jag företrädde snarare alla personer som hade bett mig att företräda honom eller henne, och jag företrädde alla personer som inte hade bett mig att företräda honom eller henne, eftersom han eller hon är min bror eller syster, och jag var en företrädare för alla i mitt land. Så, företräder ni era länder eller politiska partier, eller företräder ni människorna? Var vänliga och företräd oss och ert folk, eftersom människan är unik i universum.
<P>
Ja, ni måste företräda frågor om fred, uppriktighet och tro. Den islamiska världen i dag bevittnar krig i många av dessa länder. Denna värld måste nå fred, och den har alltid velat ha fred, och om det finns vissa kriser beror detta på orättvisa. Kristendomen kom för att säkerställa freden, annars kan vi inte förstå vad profeterna, som Moses, hade för uppdrag, som uppmanade till att uppnå fred. Ingen vill döda någon annan, och den som vill döda en person skulle motsäga sin tro och religion. Använd inte religion för att döda. Religion är för fred och liv.
<P>
Ja, detta är mitt budskap från mitt land, från ett land som välsignades av himlen, och där alla profeter vandrade och levde.
<P>
Kvinnan är en stor person i vårt land, och hon är värdig, oavsett om hon är judinna, kristen eller muslim, även om hon förmodligen möter orättvisa på grund av män. Kvinnor deltar på alla nivåer i vårt land, och ledarna i mitt land, inbegripet presidenten, uppmanar till kvinnors deltagande på samhällets alla områden.
<P>
Denna stad är ett signum för fred. Jag såg hur den byggdes, och jag sa att EU är 2000-talets mirakel. Detta mirakel som bevittnade första och andra världskriget, och sedan lyckades förstöra Berlinmuren utan att spilla blod - inte en enda droppe blod. Hela Europa enade sig, och dess folk enade sig i ett parlament. Så skulle ni kunna hjälpa oss att skapa ett sådant parlament - ett mänskligt parlament, ett andligt parlament, ett allomfattande parlament? Hjälp oss, för Syrien och hela den islamiska världen väntar på er, oavsett om ni är muslimer eller kristna.
<P>
Slutligen, eftersom Damaskus är huvudstad för den arabiska kulturen i år och ni inledde året för interkulturell dialog, skulle jag vilja be er att gå med på att hålla ett möte för kulturer i den arabiska kulturens huvudstad, Damaskus, för att säga att världen är enig och att vi sträcker ut våra händer till Libanon, eftersom Libanon har ett folk, och vi borde bidra till skapandet av ett Libanon och ett sant Palestina, ett sant Israel, ett sant Irak, ett land av fred för alla.
<P>
(Ihållande applåder)
<SPEAKER ID="107" NAME="Talmannen">
Mina damer och herrar! Era applåder visar att parlamentet instämmer i mitt uppriktiga tack till Syriens stormufti, schejk Ahmad Badr El Din El Hassoun, för hans budskap om motstånd mot våld, krig och terrorism. Den mänskliga värdigheten står centralt för honom, och den utgör grunden för samarbetet mellan kulturer. Hans tolerans är en tolerans som innebär att man har en egen ståndpunkt, att man inte är skyldig att ansluta sig till en annan persons ståndpunkt, men att man respekterar den och därför kan leva i fred tillsammans i världen, och erkänna den mänskliga värdigheten. Tack, Ers Eminens, för ert tal inför Europaparlamentet.
<P>
(Applåder)
