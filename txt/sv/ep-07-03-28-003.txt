<CHAPTER ID="003">
Uttalande av talmannen (Zimbabwe)
<SPEAKER ID="007" NAME="Talmannen">
Mina damer och herrar! Jag gör detta uttalande om Zimbabwe på gruppordförandenas enhälliga begäran. Detta är en mycket allvarlig fråga. Under de senaste veckorna har den politiska situationen i landet trappats upp ytterligare. Det har förekommit våldsdåd som har förövats av de styrkor som står under regeringskontroll. Den 11 mars upplöste beväpnad polis ett sammanträde som hölls i en förort till huvudstaden Harare, och under detta förlopp sköts Gift Tandare, en medlem av oppositionen, till döds samtidigt som åtskilliga demonstranter skadades. Fyrtio ledande oppositionspolitiker, bland dem Morgan Tsvangirai och Arthur Mutambara - ledarna för det största oppositionspartiet, Movement for Democratic Change (MDC) [Rörelsen för demokratisk förändring] - arresterades och misshandlades medan de satt häktade. Den 18 mars misshandlades en medlem av oppositionen som är parlamentsledamot, Nelson Chamisa, och han hamnade på sjukhus med allvarliga skador. Han var på väg till utskottssammanträden i Gemensamma parlamentariska AVS-EG-församlingen. Detta överfall fördömdes av Gemensamma parlamentsförsamlingens presidium, och de fick stöd för detta av församlingens afrikanska ledamöter. Presidiet uppmanade Zimbabwes regering att stoppa våldet i landet och respektera de mänskliga rättigheterna och rättsstatsprincipen.
<P>
Vi fördömer kraftfullt alla våldsdåd och det förtryck som president Robert Mugabes regering utövar. Rådet och kommissionen borde samarbeta med alla berörda internationella, regionala och nationella styrkor för att få till stånd en lösning i form av en övergång från det rådande systemet till en riktig demokrati.
<P>
(Applåder)
<SPEAKER ID="008" NAME="Glenys Kinnock" AFFILIATION="PSE">
(EN) Herr talman! Jag skulle vilja meddela kammaren att för en timme sedan arresterades Morgan Tsvangirai på nytt av polisen och säkerhetsstyrkor i Harare. Han och hans personal skulle just hålla en presskonferens för att diskutera de händelser som ni beskrev i ert anförande.
<P>
Jag skulle därför vilja att kammaren fördömer detta nya gripande av Morgan Tsvangirai och förklarar att brutaliteten mot oppositionen måste upphöra. Södra Afrikas utvecklingsgemenskap måste reagera under det möte som ska hållas i Tanzania denna vecka.
<P>
(Applåder)
