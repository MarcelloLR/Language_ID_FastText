<CHAPTER ID="015">
Kvartalsstatistik över lediga platser i gemenskapen (debatt)
<SPEAKER ID="420" NAME="Talmannen">
Nästa punkt på föredragningslistan är ett betänkande från Alexandru Athanasiu för utskottet för sysselsättning och socialfrågor om förslaget till Europaparlamentets och rådets förordning om kvartalsstatistik över lediga platser i gemenskapen - C6-0090/2007 -.
<SPEAKER ID="421" NAME="Joe Borg">
kommissionsledamot. - (EN) Herr talman! Syftet med den här förordningen är att skapa en rättslig ram för insamlingen av kvartalsstatistik om lediga platser. Kommissionen och Europeiska centralbanken behöver kvartalsuppgifter om lediga platser, uppdelade på näringsgrenar, för att kunna utforma den ekonomiska politiken och penningpolitiken. Uppgifterna gör det möjligt att följa de kortsiktiga trenderna på arbetsmarknaden och konjunkturcykelns utveckling. Eftersom denna statistik är så viktig finns den med bland de europeiska ekonomiska huvudindikatorer som fastställs i meddelandet från kommissionen till Europaparlamentet och rådet 2002 om statistik för euroområdet. Kvartalsuppgifter om lediga platser är den enda av dessa indikatorer som ännu inte har någon rättslig grund. Den föreslagna rättsakten kommer att tillhandahålla en mekanism för att garantera en harmoniserad uppsättning aktuella data om lediga platser i alla medlemsstater.
<P>
Jag har förstått att flera punkter i den rättsakt som kommissionen har föreslagit har lett till diskussion, och en del ändringar har gjorts. De ändringar som föreslås i parlamentets betänkande inkluderar de som rådet gjorde, och den text som ni nu ombeds anta återspeglar den kompromiss som nåtts mellan de tre berörda institutionerna - Europeiska kommissionen, rådet och Europaparlamentet. De tre institutionerna är också överens om att lagstiftningen bör träda i kraft så snart som möjligt. Detta banar väg för att anta förordningen vid första behandlingen. Jag är tacksam mot föredraganden Alexandru Athanasiu för gott samarbete och visad förståelse i den här frågan.
<SPEAKER ID="422" NAME="Alexandru Athanasiu  " AFFILIATION="PSE">
föredragande. - (FR) Herr talman! Företrädare för rådet och kommissionen! Mina damer och herrar! Jag vill börja med att tacka mina kolleger, som anförtrott mig detta betänkande, och skuggföredraganden för deras respektive bidrag.
<P>
I det samhälle som vi lever i har uppgiftsinsamling uppenbarligen blivit ett grundläggande analysverktyg. Uppgifter om lediga platser används inte bara för att bedöma ekonomins tillstånd utan också för att fastställa och utforma viss politik. Nuförtiden har statistik om lediga platser en direkt inverkan på finansmarknaderna. Kreditvärderingsinstituten inväntar dessa siffror och använder dem som grund för sina råd.
<P>
Herr talman! Statistik är, om jag får säga så, ett krävande ämne. Det är värt att citera G.O. Ashleys berömda uttalande: ”Liksom andra dunkla förutsägelsemetoder har den statistiska metoden en egen jargong, som är medvetet utformad för att fördunkla dess metoder för dem som inte praktiserar den.” Under vårt gemensamma arbete med denna text i utskottet för sysselsättning och socialfrågor ville mina kolleger och jag betona tre aspekter.
<P>
Till att börja med, den politiska aspekten hos förordningen: nämligen att återigen hävda, också i sammanhanget med ett statistiskt verktyg, konceptet med fri rörlighet för EU-medborgarna och ovillkorlig, obegränsad och obehindrad tillgång till sysselsättning. Sedan har vi den sociala aspekten: att göra det lättare för alla européer att hitta ett lämpligt arbete och få tillgång till information om lediga platser i hela Europeiska unionen. Till sist - och här kan vi tacka kommissionen och rådet - har vi den tekniska aspekten med uppgifternas kvalitet. Vi talar om ett system som har harmoniserade förfaranden och som verkligen har uppdaterat systemen för hur statistik samlas in, med andra ord en förbättrad metod för att samla in precisa uppgifter.
<P>
Liksom ni vet hade vi tidigare endast en muntlig överenskommelse - det vill säga en frivillig grund för insamling av statistik. Korrekta analyser bygger dock på att insamlingen av dessa uppgifter är obligatorisk och konsekvent. Därför är en förordning en bättre rättslig grund än ett direktiv, eftersom bestämmelserna i en förordning, till skillnad från de i ett direktiv, är identiska inom hela unionen: medlemsstaterna kan inte tillämpa dem ofullständigt eller selektivt och kan inte välja hur de ska genomföra de föreskrivna målen.
<P>
Ett av målen för Lissabonstrategin är att föra ut fler människor på arbetsmarknaden och samtidigt måste fler arbetstillfällen skapas, därav behovet av ett så bra informationssystem som möjligt om tillgången och efterfrågan på arbetskraft. Kvalitativ information kan vara nyckeln till framgång, och vi vet alla i dag att information är makt. Det gäller inom ekonomin såväl som på andra områden och därför bedömdes det nödvändigt att utveckla och offentliggöra en strukturell indikator om lediga platser, som kan mäta arbetsmarknadens verkliga storlek och var det finns brister på utbildad arbetskraft.
<P>
Kommissionen och Europeiska centralbanken behöver också kvartalsstatistik om lediga platser för att övervaka svängningarna i antalet lediga platser inom särskilda sektorer av ekonomin. Uppgifter om lediga platser ingår i en rad viktiga europeiska ekonomiska indikatorer som behövs för att utvärdera de rådande förhållandena på EU:s arbetsmarknad och inom euroområdet i enlighet med åtgärdsplanen för EMU.
<P>
Herr talman! Jag avslutar med att citera Abbé Pierre, som sa att många politiker känner till fattigdomen endast genom statistik, och ingen har ännu hittills gråtit över statistik. Vi borde inte behöva övertygas om nödvändigheten av en tekniskt mer effektiv mekanism för insamling av all den statistisk som krävs. Som politiker kan vi göra vårt jobb genom att göra det lättare för människor att hitta ett lämpligt arbete. Denna statistisk kommer att göra det möjligt för oss att underlätta deras ansträngningar.
<SPEAKER ID="423" NAME="José Albino Silva Peneda">
för PPE-DE-gruppen. - (PT) Herr talman! Herr kommissionsledamot! Mina damer och herrar! Till att börja med vill jag tacka föredraganden, Alexandru Athanasiu, som jag haft tillfälle att träffa flera gånger under de senaste månaderna och som nu lägger fram resultatet av vad jag anser är ett utmärkt arbete.
<P>
Jag har övervakat innehållet i det betänkande som vi diskuterar i dag och förhandlingarna med kommissionen och rådet sedan juni i år, och för PPE-DE-gruppens räkning kan jag nu lugnt säga att en högkvalitativ och mycket förnuftig kompromisstext har nåtts. Om parlamentet antar ändringsförslagen till kommissionens text vid detta parlamentssammanträde, liksom jag hoppas att det kommer att göra, vet vi att rådet redan har sagt att det också kommer att anta samma ändrade förslag till förordning.
<P>
Jag tror att detta betänkande kommer att visa sig vara ett användbart verktyg för att identifiera de sektorer och regioner inom EU där arbetstagare behövs, och därför för att främja solvensen och bättre utbildningsförvaltning. Jag vill också uppmärksamma vad jag anser är en viktig aspekt: innehållet i detta betänkande innebär inte en större byråkratisk börda eller mindre viktig lagstiftning, eftersom det i sin nuvarande version innebär att fördubbling av initiativ och införlivande av redan införda verktyg undviks.
<P>
Betänkandet är dock även en bra kompromiss mellan behovet av att lämna information för statitiska ändamål och behovet av att garantera att företagen, främst de små och medelstora företagen, inte överbelastas med onödiga byråkratiska förfaranden.
<P>
Jag anser därför att alla villkor har uppfyllts för att betänkandet nu ska kunna antas vid första behandlingen, och det är det beslut som jag rekommenderar till parlamentet.
<SPEAKER ID="424" NAME="Proinsias De Rossa">
för PSE-gruppen. - (EN) Herr talman! Eftersom jag har hela fyra minuter på mig i kväll, vilket är 400 procent mer än jag normalt har att spela med, måste jag undvika att bli för långrandig. Så jag ska komma till saken.
<P>
Trots att den här föreslagna förordningen är oerhört teknisk till sin natur får man inte underskatta dess betydelse för EU och medlemsstaterna. Nylanseringen av Lissabonagendan för fler och bättre jobb 2005 leder till ett behov av korrekt, aktuell och jämförbar statistik om lediga platser i EU, per region och näringsgren. Det är viktigt om vi ska kunna planera för arbetsmarknadens behov och behoven hos dem som ger sig ut på arbetsmarknaden.
<P>
Jag välkomnar att vi här förhandlar om en förordning snarare än ett direktiv, eftersom det gör att genomförandet kommer att gå snabbare när den väl har antagits. Och den är förstås direkt och lika tillämplig på alla medlemsstater, och således är det inte troligt att det kommer att uppstå olika definitioner eller tolkningar i olika medlemsstater. Det finns till exempel inget behov av att införliva den med nationell lag och på så sätt undviker man de fördröjningar som detta kan medföra.
<P>
Detta är ett utmärkt exempel på hur EU kan tillföra mervärde till medlemsstaternas arbete som omöjligt skulle kunna uppnås om de arbetade ensamma eller ens tillsammans. Icke desto mindre har det tagit två år för den här rättsakten att nå det här stadiet och därför hoppas jag att en överenskommelse med rådet kan slutföras och att den kommer att antas vid denna första behandling.
<P>
Jag vet att vi inte producerar statistik om lediga platser i Irland, men den centrala statistikbyrån arbetar på det. Den har ett högt anseende och vi hoppas att Irland ska kunna delta till fullo i systemet inom ett år eller så.
<P>
Jag välkomnar också förslaget att inkludera personliga tjänster, lediga platser inom jordbruket och så vidare, arbetsgivare med färre än 10 anställda och typ av anställningskontrakt. Jag tycker att detta är särskilt viktigt med tanke på den växande oron över att jobben blir alltmer tillfälliga och de farhågor som utvecklingen mot flexicurity skapar på sina håll.
<P>
Jag hoppas verkligen att vi kan nå en överenskommelse och att vi kan sätta igång och upprätta gemensam statistik i hela Europeiska unionen.
<SPEAKER ID="425" NAME="Marian Harkin">
för ALDE-gruppen. - (EN) Herr talman! För det första vill jag gratulera föredraganden till hans utmärkta arbete med det här förslaget till förordning om insamling av kvartalsstatistik om lediga platser i gemenskapen.
<P>
Låt mig först och främst säga att statistik som håller hög kvalitet, är aktuell och relevant ger underlag för bra politiska beslut. Detta stämmer i synnerhet på EU-nivå, där vi har att göra med 27 olika länder som alla försöker nå Lissabonmålen i detta speciella sammanhang. All hjälp som medlemsstaterna kan få för att nå dessa mål - det vill säga att skapa fler och bättre jobb - är enligt min åsikt väl värd att ge.
<P>
Jag stöder till fullo tanken att medlemsstaterna visserligen kan sammanställa den erforderliga informationen själva inom ramen för den här förordningen för att se till att uppgifterna är jämförbara, men att kommissionen ändå behöver samordna harmoniseringen av statistiken. Och jag accepterar i det här sammanhanget att det är en förordning och inte ett direktiv vi behöver, men den föreslagna förordningen är det minsta som fordras för att nå målen och går inte längre än så.
<P>
Jag förutsätter att jag egentligen inte behöver säga mer i det här sammanhanget, förutom att det gläder mig särskilt att se att vi ber medlemsstaterna att översända information om personliga tjänster, uppgifter som utförs i hemmet och socialt arbete utan boende. Denna information är enormt viktig med tanke på det ökande antalet sysselsatta inom vården i EU. Vår åldrande befolkning är en stor demografisk utmaning och vården är grundläggande om vi ska klara den utmaningen. De av oss som har turen att leva tillräckligt länge kommer med större sannolikhet att behöva vård av något slag, och detta är definitivt en växande marknad för arbetstillfällen i EU. Den mesta omvårdnaden är obetald och mycket arbete kommer säkert att förbli obetalt, men möjligheterna till sysselsättning på det här området kommer att öka. Därför behöver vi tillförlitlig statistik av god kvalitet så att vi kan förbereda oss för att klara omvårdnadsdelen av den demografiska utmaningen.
<P>
För att sluta, som jag sa tidigare, i ett generellt eller globalt sammanhang: högkvalitativ, relevant, aktuell, jämförbar och konsekvent information är ett oerhört värdefullt redskap när det gäller att fatta bra politiska beslut, naturligtvis under förutsättning att vi som politiker använder den information vi får.
<SPEAKER ID="426" NAME="Ewa Tomaszewska">
för UEN-gruppen. - (PL) Herr talman! Tillämpningen av Lissabonagendan beträffande ökningen av antalet högkvalitativa arbetstillfällen kräver vissa verktyg. Ett av dessa består i kvartalsstatistik om lediga platser inom gemenskapen. Eurostat måste ha en rättslig grund för att samla in uppgifter om lediga platser. Ett muntligt avtal är inte tillräckligt och garanterar inte att uppgifterna är jämförbara och fullständiga.
<P>
Om vi nu går in på detaljerna innebär det första ändringsförslaget i praktiken att en ökad byråkratisk börda placeras på de små företagen, men det finns en allt större procentandel arbetstagare i just dessa företag och därför är information om situationen i dessa företag alltmer användbar.
<P>
Jag stöder det andra ändringsförslaget, genom vilket arbetsmarknadens parter införlivas i tillämpningen av förordningen.
<P>
I ändringsförslag 3 rationaliseras metoden för inlämnande av uppgifter också när de inlämnas frivlilligt, vilket gör det avgörande.
<P>
Jag stöder också ändringsförslag 17, vilket garanterar offentliggörandet av uppgifter, och därmed skapar en möjlighet att använda dem för att dra praktiska slutsatser.
<P>
Jag skulle vilja gratulera föredraganden.
<SPEAKER ID="427" NAME="Jiří Maštálka">
för GUE/NGL-gruppen. - (CS) Mina damer och herrar! Jag vill också sälla mig till dem som vill gratulera föredraganden och tackar honom för hans betänkande. Liksom han gör stöder jag också åsikten att sammanställningen av jämförbar statistik om lediga platser av god kvalitet är en europeisk prioritet. Jag är också säker på att insamling av denna statistik enbart inom ramen för en muntlig överenskommelse är otillräckligt och att det är nödvändigt att anta en rättsakt på europeisk nivå för att garantera att harmoniserad och högkvalitativ statistik sammanställs inom medlemsstaterna. Endast kommissionen kan samordna den nödvändiga harmoniseringen av statistik på gemenskapsnivå.
<P>
Jag förespråkade samma åsikt nyligen, när jag framförde min åsikt om Europaparlamentets och rådets förslag till förordning om gemenskapsstatistik om folkhälsa och hälsa och säkerhet i arbetet. Jag gladde mig också mycket över resultatet av trialogen mellan föredraganden, kommissionen och ordförandeskapet. De efterföljande kompromissförslagen höjde dokumentets kvalitet avsevärt. Precis som skuggföredragandena från de andra politiska grupperna var också jag glad över att underteckna förslagen på GUE/NGL-gruppens vägnar.
<P>
Bland dessa kompromissförslag vill jag särskilt betona det avsevärda bidraget genom förslaget om att i statistiken införliva uppgifter om enheter med färre än 10 arbetstagare, förslaget om att skilja mellan lediga platser för visstidsanställning eller tillsvidareanställning, och förslaget om att se till att så många EU-medborgare som möjligt får tillgång till uppgifterna.
<P>
Slutligen vill jag säga att jag välkomnar definitionen av kriterierna för kvalitetsbedömning, eftersom endast relevanta, exakta, uppdaterade och förståeliga uppgifter om lediga platser kan bidra till att bekämpa arbetslösheten inom gemenskapen.
<SPEAKER ID="428" NAME="Derek Roland Clark">
för IND/DEM-gruppen. - (EN) Herr talman! Information om förändringar av antalet lediga platser för att identifiera brist på arbetskraft låter som en bra idé. Men inte bara för att sammanställa statistik, väl? Det måste vara för att arbetsgivarna ska kunna fylla vakanser och arbetstagarna hitta jobb, bådadera så snart som möjligt, det vill säga kvartalsvis.
<P>
För närvarande sammanställer medlemsstaterna själva nationell statistik, och kommissionen tycks vilja utnyttja detta för att etablera en gemensam ram under en enda EU-förordning, alternativ C. Så EU:s harmoniseringsmani omvandlar ett enkelt system till ett byråkratiskt och tidsödande.
<P>
Det verkliga syftet är centraliserad kontroll. Kommer vi snart att få se ett krav på att arbetsgivare och arbetssökande ska vända sig till en EU-arbetsförmedling? Leder detta i förlängningen till yrkesrådgivning? Det kommer helt klart att leda till en planekonomi i EU, slutet på drömmen om ett allt mer välmående EU med full sysselsättning och fullt av nyskapande.
<P>
På en globaliserad marknad är det enda sättet att behålla sin konkurrenskraft att hålla sig ledig, redo att fylla en lucka, redo att utnyttja en möjlighet, redo för vad som helst. Det är inte statistikkolumner i stora pappershögar eller låsta på en hårddisk som skapar detta, utan mannen eller kvinnan ute på fältet som plötsligt ser en möjlighet och slår till snabbt, före någon annan. Om han eller hon vill komma på andra plats kan arbetsgivarna bläddra i statistiken. Under tiden kommer smarta aktörer på andra håll snabbt att kasta sig in i leken och ta över marknaden.
<P>
Än värre är att ändringsförslag 8 - om det antas - ger det sammanställande organet möjlighet att tillbakavisa nationella siffror som det anser vara olämpliga och i stället sätta in sina egna. På så sätt kan man skapa en falsk bild som passar EU:s centraliserade kontrollanter och vilseleder folket. Det handlar knappast om att informera medborgarna!
<P>
Slutligen handlar ändringsförslag 3 om att inte ta med jordbruk, fiske och skogsbruk i statistiken. Varför ska det vara så? Jag vet inte mycket om skogsbruk, men de brittiska siffrorna om jordbruk och fiske är förfärliga. Sedan 1973, när vi gick med i den gemensamma jordbrukspolitiken, har fler brittiska jordbrukare lämnat sin mark och fler har begått självmord än under någon annan jämförbar period i vår historia. Våra fiskeflottor, som har reducerats till cirka en fjärdedel av sin storlek 1973, vittnar om den förödelse som den ruttna gemensamma fiskeripolitiken har orsakat.
<P>
Det är inte konstigt att en del vill hålla dessa siffror utanför den alleuropeiska statistiken. Vi behöver väl inte oroa medborgarna, eller hur?
<SPEAKER ID="429" NAME="Zdzisław Kazimierz Chmielewski" AFFILIATION="PPE-DE">
(PL) Herr talman! Alla försök att effektivisera EU är värt respekt, särskilt när det gäller sysselsättningsfrågan. Jag anser att sysselsättningen är den viktigaste länken i den sociala och ekonomiska omvandlingen av ett integrerat Europa. Föredraganden har upptäckt att en känsla av förväntan omgärdar detta lagstiftningsinitiativ och har gett sitt betänkande ett i hög grad tillgängligt och verkligt intressant format.
<P>
Europaparlamentets och rådets förordning ersätter de befintliga förfarandena, som bygger på en muntlig överenskommelse, för insamling av uppgifter om lediga platser med ett beslut om att inrätta en rättslig ram för denna verksamhet. Detta ger ett tillfälle att förbättra nästa del av processen om informationsintegration, som förresten ingår i de grundläggande europeiska ekonomiska indikatorerna. I och med detta uppstod ett behov av en rättslig grund som skulle bidra till skapandet av de nödvändiga metodologiska pelarna för att sammanfatta de allt mer omfattande insamlingarna av uppgifter.
<P>
I förordningen ges också ett löfte om att skapa en annan slags fördel. Betänkandet gör det möjligt att nå högre standarder för statistikens kvalitet och jämförbarhet. Betänkandet kommer också att göra det enklare att utforma effektiva sysselsättningspolitiska linjer som bygger på tillförlitliga uppgifter, både nationellt och internationellt. Samtidigt kommer det att bli möjligt att övervaka genomförandet av denna politik i de enskilda länderna. Regeringarna i de så kallade nya EU-länderna har påpekat att tack vare kvartalsstatistik kommer de att förfoga över ett gemensamt system med indikatorer, vilket är oumbärligt för att övervaka arbetsmarknaden. De har också, med viss lättnad, noterat att införandet av denna förordning inte kommer att innebära att några ytterligare medel behövs för insamlingen av uppgifter på kvartalsbasis.
<P>
I motiveringen till sin ståndpunkt angående detta förslag påpekade den polska regeringen att sammanslagningen av uppgifter på EU-nivå, tillsammans med en övervakning av uppgifternas kvalitet, borde leda till ökade kunskaper om de föränderliga nivåerna för efterfrågan på särskilda kvalifikationer och till en mer effektiv övervakning av situationen på den polska arbetsmarknaden. Det kommer också att göra det lättare att göra mer korrekta prognoser om sysselsättning och löner. Jämförbarheten hos uppgifterna på EU-nivå kommer att göra det möjligt att utvärdera i vilken utsträckning de nationella arbetsmarknaderna motsvarar arbetsmarknaderna i de övriga EU-länderna. Det har också särskilda praktiska följder när det gäller sambandet mellan sysselsättningspolitiken och försörjningen och för planeringen av inriktningen för yrkesutbildning för framtida arbetstagare.
<SPEAKER ID="430" NAME="Bogdan Golik" AFFILIATION="PSE">
(PL) Herr talman! Jag vill framföra mitt stöd för Europaparlamentets och rådets förslag till förordning om kvartalsstatistik över lediga platser i gemenskapen. Det kan inte finnas någon oenighet om hur viktigt det är att dessa uppgifter samlas in systematiskt och enhetligt och samtidigt uppfyller fastställda standarder i alla medlemsstater. Värdet hos den information som samlats in på detta sätt är obestridligt när det gäller att bedöma situationen på arbetsmarknaden i Europeiska unionen, såväl som för Europeiska centralbankens funktionssätt.
<P>
Den nuvarande situationen, där dessa uppgifter samlas in på grundval av en muntlig överenskommelse, visar tydligt att denna metod är ineffektiv och måste ändras. Endast om denna förordning godkänns, i vilken samma regler fastställs för utarbetandet av statistisk av hög kvalitet inom hela gemenskapen, kommer det att bli möjligt att få en korrekt inblick i samt en analys av de faktorer som tillsammans skapar den övergripande situationen och villkoren på arbetsmarknaden.
<P>
Denna förordning tvingar inte bara medlemsstaterna att skapa statistik i enlighet med väldefinierade normer utan hjälper dem också i denna uppgift, genom att bidra med färdiga verktyg för detta syfte. Enandet av denna forskning på EU-nivå kommer att bidra till att utöka våra kunskaper om svängningarna i efterfrågan på vissa arbeten på de nationella marknaderna och kommer att göra det möjligt att göra mer korrekta prognoser om sysselsättning och löner.
<P>
Av dessa skäl är det avgörande att ett rättsligt dokument träder i kraft som på ett tydligt och öppet sätt fastställer alla regler för insamlingen av uppgifter om lediga platser inom hela gemenskapen.
<SPEAKER ID="431" NAME="Talmannen">
Debatten är härmed avslutad.
<P>
Omröstningen kommer att äga rum på torsdag kl. 12.00.
