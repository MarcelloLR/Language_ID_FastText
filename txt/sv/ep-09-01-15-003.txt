<CHAPTER ID="003">
Medelhavsdieten (debatt)
<SPEAKER ID="044" NAME="Talmannen">
Nästa punkt är en muntlig fråga till kommissionen från Neil Parish, för utskottet om jordbruk och landsbygdens utveckling, om Medelhavsdieten, en diet som parlamentets talman faktiskt följer ganska strikt med mer än acceptabelt resultat.
<SPEAKER ID="045" NAME="Neil Parish">
författare. - (EN) Herr talman! Jag är glad över att ni följde Medelhavsdieten och jag ser att den är mycket lyckad för er!
<P>
Under den här morgonen har jag, som ordförande för utskottet för jordbruk och landsbygdens utveckling, förstått att vi har många olika diskussionsämnen. Ena stunden talar vi om djurtransporter - ett mycket viktigt ämne - och nu talar vi om ett annat mycket viktigt ämne: Medelhavsdieten.
<P>
Ett av de arbeten som har tilldelats mig, i egenskap av ordförande för jordbruksutskottet, och som vi verkligen försöker att ta itu med är att, i samband med ministerrådet i Bryssel den 16 juli 2007, återupprepade kommissionen sitt fulla stöd för att Medelhavsdieten förs upp på Unescos förteckning over mänsklighetens immateriella kulturarv. Utnämningen kommer att undersökas under 2009 - den undersöks faktiskt just nu - av det ansvariga utskottet i Unesco. Planerar kommissionen att inrätta en specifik och samordnad strategi för att stödja detta, eftersom utvecklingen går mycket snabbt nu?
<P>
Som jag sa företräder jag jordbruksutskottet, men jag företräder troligen alla parlamentsledamöter när vi talar om dieter. En av de bästa sakerna med EU är nämligen dess mångfald och kultur, och en del av detta är givetvis vår mat.
<P>
Medelhavsdieten är oerhört bra. Vad är Medelhavsdieten? Jag är säker på att vi skulle kunna prata mycket om det den här morgonen, men det är i allmänhet en diet som är rik på fet fisk, olivolja, frukt och grönsaker. Den är utan tvekan en mycket smakrik diet och ni kan se på min storlek att jag verkligen tycker om den. Den är också en hälsosam diet eftersom den innehåller mycket essentiella fettsyror och antioxidanter, vilket hjälper till att förbättra kolesterolnivåerna och skydda hjärthälsan. Enligt aktuella medicinska undersökningar kan den också hjälpa till att minska risken för tillstånd som demens.
<P>
När ni åker till Medelhavsländerna kan ni se att folk tycker om dieten och det gäller inte bara de som bor där utan också vi som reser till Medelhavsländerna, i synnerhet när vi vill ha lite solsken och även oerhört god mat.
<P>
I en värld där allting verkar likriktas måste vi ta detta på allvar. Vi ser de nya generationerna bombarderas av snabbmatskedjorna - jag kommer inte att ta upp alla av dem här i dag - som sprids i hela Europa. Vi bör komma ihåg att, ja, snabbmatskedjorna fyller en funktion, men det skulle vara hemskt om vi de kommande åren när vi reser runt Europa bara hittar snabbmat. När man reser genom vissa delar av Amerika - i synnerhet på västkusten - tycks det inte finnas något annat än snabbmatskedjor, och det är det sista vi vill ha här i EU.
<P>
Som jag sade, måste vi stödja Medelhavsmaten, och det är en mycket bra idé för kultur och mångfald. Jag anser att i framtiden måste vi titta på andra former av dieter runt om i EU. Jag vill nämligen säga klart och tydigt till er den här morgonen att samtidigt som jag är en stor anhängare av Medelhavsdieten kom jag som ordförande för jordbruksutskottet inte bara hit för att stödja Medelhavsdieten, eftersom det finns många andra dieter runt om i Europa som är lika bra men som har andra kvaliteter och som består av andra livsmedel.
<P>
Så det här är början på mycket av det som kommer att ske och, som jag sade, vill jag verkligen veta hur kommissionen aktivt ämnar stödja denna satsning under året. Vi ser nämligen fram emot en utmärkelse för Medelhavsdieten och vi ser också fram emot att ha god Medelhavsmat i framtiden.
<SPEAKER ID="046" NAME="Vladimír Špidla" LANGUAGE="CS">
Herr talman, mina damer och herrar! Jag skulle vilja inleda med att framhålla hur viktig en sund kost är för att förebygga sjukdomar. Som europaparlamentsledamöter känner ni till att vitboken med titeln ”En EU-strategi för hälsofrågor som rör kost, övervikt och fetma”, som Europeiska kommissionen antog den 30 maj 2007, samlar all gemenskapspolitik som kan bidra till förbättrade matvanor och förhindra fetma. Det rör sig främst om åtgärder på områden som folkhälsa, catering, transport, regionalpolitik, idrott, utbildning och statistik samt jordbrukspolitik.
<P>
Ett av de bästa exemplen är kommissionens initiativ om ett Europaomfattande program för att tillhandahålla frukt och grönsaker i skolor. Syftet med programmet är att göra det enklare för barn att få en hälsosam start i livet. Programmet kommer att inledas vid starten av skolåret 2009/2010 och ha en årlig budget på 90 miljoner euro för att köpa in och leverera färsk frukt och färska grönsaker till skolor.
<P>
När det gäller den specifika begäran som en ledamot har kommit med om att föra upp Medelhavsdieten på Unescos världskulturarvslista tog min företrädare Markos Kyprianou upp denna fråga vid rådets (jordbruk) möte i juli 2007. Kommissionen välkomnar detta initiativ eftersom det kan bidra till sundare kostvanor i hela EU.
<P>
Europeiska kommissionen har givetvis inga formella befogenheter att stödja en sådan begäran inom Unescos ramar eftersom den inte är medlem av Unesco och därför inte kan delta i beslutsprocessen i detta organ. Jag hoppas emellertid att de stater som är medlemmar lyckas med sin ansökan till Unesco och att de får ordentligt med stöd från övriga EU-medlemsstater.
<SPEAKER ID="047" NAME="Rosa Miguélez Ramos" LANGUAGE="ES">
Herr talman! Först och främst skulle jag vilja tacka kommissionen för dess upprepade stöd när det gäller nomineringen av Medelhavsdieten som ett av Unescos världskulturarv.
<P>
Efter att ha hört kommissionens svar är det viktigt att komma ihåg att kosten är en kulturtillgång och att kostbegreppet omfattar mycket mer än den mat man äter. Som Neil Parish nämnde är Medelhavsdieten en typ av kost som givetvis har en mycket betydelsefull roll för en sund livsstil, även när det gäller att förebygga sjukdomar som kan relateras till felaktig kost eller brist på motion.
<P>
Begreppet Medelhavsdiet går emellertid längre än så, och på så sätt kompletterar mina kommentarer hans. Den innefattar en särskild livsstil, ett sätt att dela mat och avnjuta den tillsammans, som är kopplad till en viss typ av natur och ett visst område samt till samhällen som i generationer har utvecklat kultur, konst, traditioner och fester runt begreppet Medelhavsdiet.
<P>
Efter att ha förklarat vad Medelhavsdieten betyder för mig och majoriteten av människorna på området, skälen till nomineringen och kommissionen bekräftelse på att den är villig att samarbete, skulle inte kommissionen, trots att den varken är medlem av Unesco - vilket vi redan vet - eller deltar i detta organs beslutsprocess, som vi också är medvetna om, kunna stödja nomineringen med indirekta åtgärder. Detta skulle utan tvekan uppfattas positivt av dem som deltar i omröstningen.
<P>
Ett alternativ är att Europeiska kommissionen formellt förklarar att den stöder nomineringen, på samma sätt som andra internationella organisationer som FN:s livsmedels och jordbruksorganisation, Världshälsoorganisationen, forskarvärlden och den akademiska världen har förklarat sitt stöd.
<P>
När det gäller den framtida förvaltningsplanen anser vi givetvis att kommissionen bör göras delaktig, genom att stödja eller genom att delta med förslag på specifika gränsöverskridande åtgärder. I år har det varit Europeiska året för interkulturell dialog och ett av de länder som står bakom nomineringen är ett av våra grannländer, Kungariket Marocko. Allt detta är extra intressant utifrån vad ni sa om kommissionen intresse av att främja sund kost och livsstil för EU-medborgarna.
<P>
Kommissionen skulle även kunna hjälpa till genom att samla stöd och samarbeta och skulle med tanke på det anseende kommissionen har, framför allt i Medelhavsländerna utanför EU men även utanför Medelhavsområdet och EU, kunna göra diplomatiska insatser. Herr kommissionsledamot! Naturligtvis skulle kommissionen de kommande månaderna själv kunna organisera eller samordna eventuell verksamhet på vissa områden.
<SPEAKER ID="048" NAME="Jorgo Chatzimarkakis" LANGUAGE="DE">
Herr talman! Jag riktar ett stort tack till Neil Parish för hans fråga, och jag tackar även kommissionsledamoten för hans svar. Europa har många saker som andra runt m i världen avundas oss: vårt mode, vår livsstil, våra sociala trygghetssystem - och i allt högre grad vår kost. Vi i Europa borde verkligen uppmärksamma den nyttigaste kosten, dvs. Medelhavsdieten.
<P>
För att förtydliga definitionen: Medelhavsdieten har sitt ursprung i de kostvanor som är typiska för stora delar Grekland, inklusive Kreta, och södra Italien - därav dess namn. Den viktigaste ingrediensen är - som kommissionsledamoten redan har sagt - olivolja. Detta är ytterligare ett skäl till - och jag riktar detta inte bara till kommissionsledamot Špidla utan till hela kommissionen - varför denna ursprungliga europeiska produkt bör ges ännu mer skydd.
<P>
Medelhavsdieten består fortfarande av fiberrikt bröd, mycket frukt och grönsaker - därför välkomnar vi kommissionens program för frukt i skolorna - fisk, ett måttfullt intag av mejeriprodukter och även vin. Det är vetenskapligt bevisat - den slutsatsen drogs i septembernumret 2008 av British Medical Journal - att Medelhavsdieten bidrar till att minska förekomsten av hjärt-kärlsjukdomar, typ 2-diabetes - nutidens epidemi i Europa - och cancer och att den minskar effekterna av Alzheimers sjukdom och Parkinsons sjukdom. Ett bevis på detta får man om man besöker en kyrkogård på Kreta, den ö som min far kommer från. Att se hur länge folk lever där gör att man verkligen inser detta.
<P>
Därför måste vi göra allt vi kan för att öka antalet anhängare till Medelhavsdieten såväl i Europa som utanför Europas gränser. Att föra upp den på listan över världskulturarv är ett viktigt steg i denna riktning. Jag skulle vilja tacka kommissionen för dess insatser.
<P>
Vi måste emellertid även inse att om Kina och Indien övertar de amerikanska kostvanorna, vilket de i ökad utsträckning håller på att göra, kommer detta att få tre negativa effekter. För det första kommer världens befolkning kommer att få sämre hälsa. För det andra kommer den intensiva djuruppfödningen att öka, med alla negativa effekter detta kommer att få för miljön. Och för det tredje kommer det att produceras mer metangas eftersom det mesta av köttet kommer att vara nötkött. Nötboskap producerar metan och det är dåligt för det globala klimatet. Därför är det så viktigt att ta just detta steg. Tack Neil Parish.
<SPEAKER ID="049" NAME="Sebastiano  Musumeci" AFFILIATION="Nello">
för UEN-gruppen. - (IT) Herr talman, herr kommissionsledamot, mina damer och herrar! EU:s beslut att stödja erkännandet av Medelhavsdieten som ett av Unescos världskulturarv påminner oss framför allt om rätten till skydd för människors identitet och deras nära band till sin mark. Det institutionella åtagandet från Italien, Spanien, Grekland och Marocko får emellertid inte bara begränsas till att uppnå detta prestigefulla erkännande.
<P>
Jag anser att vi måste återuppbygga den numera allt svagare och skörare kopplingen mellan jordbruksprodukter och livsmedel för vardagskonsumtion, dvs. vi måste uppmuntra konsumenterna att lära sig mer om principerna bakom en sund kost och produkternas säsongsbetonade karaktär. Produkter måste återgå till att vara naturliga och fria från tillsatser och kemiska konserveringsmedel. Det internationella vetenskapssamfundet försäkrar oss att konsumtion av sådana produkter på ett betydande sätt minskar risken att dö. Jag tänker exempelvis på extrajungfruolivolja, vin, frukt och särskilt blodapelsiner från Sicilien, med deras unika pigment som är rikt på antioxidanter.
<P>
Avslutningsvis hoppas jag detta mål kan delas med andra Medelhavsländer. Eftersom det krävs en särskild strategi är det bara kommissionen som kan ta på sig en ledande roll och agera uttolkare på området.
<SPEAKER ID="050" NAME="Pedro Guerreiro" LANGUAGE="PT">
Initiativ som syftar till att främja och skydda befolkningars kulturer, särskilt i förbindelse med mat, är något som bör välkomnas. Ett exempel är nomineringen av Medelhavsdieten som ett immateriellt världskulturarv. Nomineringen ska prövas av Unescos ansvariga kommitté under 2009.
<P>
Förverkligandet av ett sådant mål skulle kunna bidra till att bevara, öka medvetenheten om och främja en kost som dominerar i Medelhavsländerna och som enligt flera näringsexperter och andra specialister har visat vara hälsosam. Denna kost baseras som tidigare nämnts på traditionella produkter från Medelhavsregionen, exempelvis frukt och grönsaker, olivolja, fisk, spannmål, nötter, aromatiska örter, mejeriprodukter, får- och getkött och vin.
<P>
Det är emellertid allt färre personer som behåller dessa sunda kostvanor.
<P>
Utöver andra följdriktiga och nödvändiga politiska initiativ anser vi att man måste vidta effektiva åtgärder för att stödja traditionell Medelhavsproduktion, framför allt inom ramen för den gemensamma jordbrukspolitiken och den gemensamma fiskeripolitiken. Dessa åtgärder bör inriktas på småskaligt jordbruk och familjejordbruk, samt på fiskare i dessa regioner, så att deras produktion garanteras. Åtgärderna bör ge ett mervärde till traditionella produkter och produkter som inte har framställts på industriell väg och främja utvecklingen av lokala marknader.
<P>
I grund och botten behövs dessa åtgärder för att motverka den minskade jordbruksverksamheten och avfolkningen, eftersom befolkningen med sin kunskap fortsätter och skyddar produktionen av dessa traditionella kvalitetsprodukter.
<P>
Alla dessa frågor och åtgärder ryms inom kommissionens ansvarsområde.
<SPEAKER ID="051" NAME="Luis Manuel Capoulas Santos" AFFILIATION="PSE">
(PT) Herr talman, mina damer och herrar! Det är ovanligt att ett enda ämne på samma gång och på ett positivt sätt kombinerar de tre viktiga frågorna hälsa, kultur och ekonomi. Medelhavsdieten gör detta helt och hållet.
<P>
Ur ett hälsoperspektiv verkar det inte finnas några vetenskapliga tvivel på att en kost baserad på färsk och naturlig mat är bra för människors hälsa. Som redan har nämnts innefattar detta spannmål, ris, baljväxter, nötter, frukt och grönsaker, frekvent intag av fisk, olivolja som den viktigaste fettkällan och måttfull vinkonsumtion.
<P>
Ur ett kulturellt perspektiv är produktionssystemen för och förädlingen och konsumtionen av dessa produkter kopplade till uråldriga tekniker och traditioner som går tillbaka längre än den grekisk-romerska kulturen och som på många sätt har bevarats i de metoder, seder och tekniker som används av samhällena kring Medelhavet.
<P>
Ur ett ekonomiskt perspektiv fortsätter de verksamheter som framför allt rör jordbruk, fiske och landsbygdsturism - vilka är så viktiga för att förhindra avfolkning och upprätthålla landsbygds- och kustområdens livskraftighet - att ha betydande sociala och ekonomiska effekter. Samtidigt, och förvånande nog när det gäller jordbruket, är det dessa produktionsformer i EU som står sig bäst i konkurrens och som alltid har fått minst stöd från den gemensamma jordbrukspolitiken.
<P>
Av alla dessa skäl bör man varmt välkomna de spanska myndigheternas initiativ att förmå Unesco att erkänna Medelhavsdieten som ett immateriellt världskulturarv. Jag anser att det är EU:s plikt och skyldighet att göra vad det kan för att påverka detta beslut, eftersom detta inte ligger i ett visst lands eller vissa länders särskilda intresse utan i hela unionens intresse.
<SPEAKER ID="052" NAME="Salvatore Tatarella" AFFILIATION="UEN">
(IT) Herr talman, herr kommissionsledamot, mina damer och herrar! Fetma håller på att bli ett allvarligt och skulle jag vilja påstå stort problem i hela Europa, särskilt bland ungdomar. Om vi vill ta hand om våra barns hälsa anser experterna att det bästa sättet att göra detta på är att gå tillbaka till att äta traditionell Medelhavsmat varje dag. Detta är den enda livförsäkring som finanskriser aldrig kan påverka.
<P>
Den strategi som Alfonso Iaccarino förespråkar, en välkänd italiensk kock och medlem av expertkommittén om erkännande av Medelhavsdieten som immateriellt världskulturarv, är att återgå till naturliga, enkla livsmedel och traditionell, mångsidig och kvalitetsinriktad matlagning. Medelhavsdieten är inte bara en massa bröd och pasta, den innefattar även rörelse, motion och livsstil. Medelhavsdieten, baserad på extrajungfruolivolja och bra vin har utmärkta hälsoeffekter. Olivolja minskar nivåerna av kolesterol i blodet och ett måttfullt intag av vin har en antioxiderande effekt.
<P>
Medelhavsdieten har hjälpt italienarna att få den högsta medellivslängden i Europa och Italien ligger främst när det gäller kroppsmasseindex, dvs. förhållandet mellan vikt och längd. För att sammanfatta godkände den italienska senaten nyligen enhälligt ett dokument till stöd för erkännandet av Medelhavsdieten som världskulturarv. Jag hoppas att Europaparlamentet är av samma åsikt och att kommissionen vidtar de åtgärder som krävs.
<P>
(Talmannen avbröt talaren.)
<SPEAKER ID="053" NAME="Vincenzo Lavarra" AFFILIATION="PSE">
(IT) Herr talman, herr kommissionsledamot, mina damer och herrar! Låt mig börja med att tacka ordföranden för utskottet för jordbruk och landsbygdens utveckling, Neil Parish, för att han har ställt sig bakom denna fråga efter den värdefulla expertutfrågning som utskottet anordnade.
<P>
Det går inte att förneka att Medelhavsmaten är en del av vår kontinents historiska och kulturella arv. Inte heller kostens hälsoeffekter går att förneka. I kommissionen vitbok om fetma anges Medelhavsdieten som en utmärkt naturmedicin.
<P>
Hälsoeffekterna har blivit vetenskapligt bevisade och har ett utmärkt rykte utomlands, särskilt i Förenta staterna. Detta har inneburit att begreppet har breddats så till den grad att dess ursprungliga karaktär har kommit i skymundan. Ett erkännande från Unesco skulle göra det lättare att ta fram en definition som skulle kunna skydda denna specifika kosttyp. När det gäller specifika kosttyper inom europeisk gastronomi talar vi just nu om Medelhavsmaten. Jag skulle bara vilja påpeka för Neil Parish att detta förvisso inte är den enda specifika kosttypen inom den mycket rika europeiska kokkonsten.
<P>
Herr kommissionsledamot! Ni har bevarat er företrädares engagemang när det gäller betydelsen av dessa initiativ, och det tackar jag er för. Ni har dessutom betonat att ni inte har befogenhet att fatta beslut när det gäller Unescos förfaranden. Jag anser emellertid att ni skulle kunna utfärda en förklaring och vidta diplomatiska åtgärder ...
<P>
(Talmannen avbröt talaren.)
<SPEAKER ID="054" NAME="Alessandro Battilocchio" AFFILIATION="PSE">
(IT) Herr talman, herr kommissionsledamot, mina damer och herrar! Vi känner alla mycket väl till att Medelhavsdieten, vilket har bekräftats i flera undersökningar, kan bidra till att bekämpa fetma och hjärt-kärlsjukdomar och att den på många sätt rent allmänt har positiva hälsoeffekter.
<P>
Här handlar det emellertid inte om att införa Medelhavsdieten i hela Europa eller att försöka gynna denna kost framför andra kostvanor som är bättre anpassade till klimat och regioner utanför Medelhavsområdet. Det är emellertid vår uppgift att skydda den och definiera vad som utgör dess särdrag så att vi kan försvara den mot yttre imitationer och förvanskningar som skulle kunna svärta ned dess rykte och skada dess värde.
<P>
Kosten ska därför värderas på samma sätt som andra europeiska kulturella uttryck som bör skyddas och främjas globalt. Världen över har det gjorts försök att imitera denna modell och därför är det viktigt att definiera denna kosts särdrag och skydda den så att man undviker att ett rakt igenom europeiskt kulturarv försvinner i ett hav av globalisering.
<SPEAKER ID="055" NAME="Czesław Adam Siekierski" AFFILIATION="PPE-DE">
(PL) Medelhavsdieten bör även skyddas och främjas av andra skäl. I dagens värld som domineras av mat från stormarknader och snabbmat utgör Medelhavsköket ett lovvärt undantag eftersom det både är populärt och hälsosamt. Det uppfanns inte av näringsexperter utan är en produkt av många århundraden av traditioner som har gått i arv i generationer.
<P>
Över hälften av befolkningen i EU är överviktiga. Så många som 15 procent är feta. Även jag har detta problem. Detta är oroväckande statistik. Vi bör vidta åtgärder för att bekämpa denna negativa trend. Ett sätt som vi kan hantera detta problem på är genom att främja sunda kostvanor, och Medelhavsdieten faller verkligen inom denna kategori. Forskning visar att den bidrar till att minska risken för hjärt-kärlsjukdomar, särskilt ischemisk hjärtsjukdom, och olika typer av cancer och även att den har en positiv effekt på medellivslängden.
<SPEAKER ID="056" NAME="Marios Matsakis" AFFILIATION="ALDE">
(EN) Herr talman! Dieter är kända för att vara ett viktigt bidrag till god hälsa. Det finns odiskutabla vetenskapliga bevis på att Medelhavsdieten - baserad på det traditionella matintaget för medborgarna i de södra delarna av Europa, såsom Kreta och Cypern - leder till ett längre och hälsosammare liv, medan den amerikanskinspirerade skräpmatsdieten - såsom industriellt beredda hamburgare, chips och godis - leder till ett kortare, mer sjukdomsfyllt liv. En bra diet är framför allt viktig för barn. Kommer kommissionen att göra mer - långt mycket mer - för att se till att medlemsstaterna effektivt främjar Medelhavsdieten i skolorna och till och med förbjuder de dieter som är bevisat skadliga för barnens hälsa vid sådana institutioner?
<P>
Förresten, herr kommissionsledamot, jag förstod inte varför EU inte är medlem i Unesco? Borde vi inte vara det?
<P>
(Talmannen avbröt talaren.)
<SPEAKER ID="057" NAME="Ewa Tomaszewska" AFFILIATION="UEN">
(PL) Herr talman! Det är bättre att äta en sund kost och undvika sjukdomar än att genomgå ens den mest effektiva moderna läkarvård. Läkarvård, inklusive komplicerade operationer som krävs för patienter med allt för höga kolesterolnivåer, är också dyrare än enkel, traditionell mat. Detta är en förnuftig strategi eftersom den grundas på bra och beprövade traditioner. Medelhavsdieten ger oss hälsa och livsglädje och förhindrar dessutom att vi lägger på oss för mycket vikt. Jag välkomnar att Unesco har infört Medelhavsdieten på sin lista över världskulturarv.
<SPEAKER ID="058" NAME="Jean-Claude Martinez" AFFILIATION="NI">
(FR) Herr talman! Det gläder mig att det är en britt som har lagt fram denna text. Det visar bara att de romerska soldaterna gjorde rätt när de för 2 000 år sedan begav sig till Storbritannien med sina amforor, olivolja och vin. Två oundvikliga konsekvenser följer av detta. Att det ur ett symboliskt perspektiv är ganska besynnerligt att placera myndigheten för livsmedelssäkerhet i Helsingfors, och att det är ofattbart att kommissionen inte ser över följande frågor: för det första återinförandet av stödet för mandelträd, därefter stoppandet av attackerna mot olivträd, framför allt i Andalusien och resten av Europa, stoppandet av attackerna mot dem som fiskar blåfenad tonfisk i Medelhavet och attackerna mot de europeiska vingårdarna där vinrankor dras upp. Själv skulle jag vilja föreslå kommissionen och ordförande José Manuel Barroso att de anordnar en stor bankett i Portugal och serverar fårost och Samosvin
<P>
(Talmannen avbröt talaren.)
<SPEAKER ID="059" NAME="Vladimír Špidla" LANGUAGE="CS">
Mina damer och herrar! Grundat på strategin i vitboken stöder kommissionen alla förslag och alla processer som främjar sunda kostvanor. Kommissionen stöder aktivt dessa initiativ. Den kan emellertid inte stödja en smalt definierat uppsättning kostvanor eftersom det finns betydande skillnader mellan enskilda medlemsstater och mellan enskilda regioner, liksom skillnader mellan exempelvis enskilda Medelhavsländer. Det betyder på intet sätt att jag tar tillbaka det jag sa om att kommissionen stöder förslaget att erkänna Medelhavsdieten som ett världskulturarv. Vi gör framsteg i denna riktning och det är klart att vi trots att vi inte är medlem av Unesco kan stödja detta förslag på olika sätt.
<P>
Mina damer och herrar! Jag skulle vilja svara på ett specifikt inlägg som jag inte alls håller med om. Jag ser inte något skäl till varför vi skulle ompröva placeringen av livsmedelsmyndigheten i Finland. Jag betvivlar inte att personerna i byrån är fullt kapabla att försvara och fullgöra det mandat som byrån har getts. Jag anser att beslutet om byråns placering fattades på ett korrekt och förnuftigt sätt.
<SPEAKER ID="060" NAME="Talmannen">
Jag vet inte om det finns stora skillnader mellan medlemsstater eller grupper. Men det står klart att vi i denna debatt inte har märkt några skillnader. Från Tyskland till Polen, från Storbritannien till Portugal, Spanien eller Cypern verkar det ha funnit betydande enighet om att detta initiativ bör stödjas.
<P>
Tack så mycket allihop. Vi kommer att avbryta sammanträdet i några minuter. Vi har lyckats bli klara med debatten i tid och framför allt i en så lugn atmosfär att vi kan höra varandra. Det är en bra start på årets plenarsammanträden. Sammanträdet återupptas kl. 12.00 med omröstningarna.
<P>
(Sammanträdet avbröts kl. 11.50 och återupptogs kl. 12.00.)
<SPEAKER ID="062" NAME="Francis Wurtz" AFFILIATION="GUE/NGL">
(FR) Herr talman, mina damer och herrar! Tyvärr måste jag meddela er att vi nyss har fått veta att högkvarteret för FN:s flyktingorgan i Gaza har träffats av granateld från israeliska stridsvagnar. Tre personer har skadats och FN har beslutat att upphöra med all sin verksamhet i Gaza.
<P>
Med tanke på den omröstning som snart kommer att äga rum anser jag att det är viktigt att alla känner till detta.
<P>
(Applåder)
<SPEAKER ID="063" NAME="Talmannen">
Tack för dessa upplysningar herr Wurtz. Om detta är sant blir vår omröstning ännu viktigare.
