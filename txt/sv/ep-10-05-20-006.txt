<CHAPTER ID="006">
Ändring av föredragningslistan
<SPEAKER ID="092" NAME="Talmannen">
Mina damer och herrar! I förmiddags hölls ett möte med talmanskonferensen. Vi slutförde konferensen för 10 minuter sedan. Vi diskuterade mycket ingående organiserandet av omröstningen om resolutionerna om Europa 2020-strategin. Som ni mycket väl vet är det en strategi som är avsedd att ge våra medborgare arbete, välstånd och stabilitet i hela unionen under ett helt årtionde. Så det är en avgörande strategi för EU:s framtida situation och även för områden utanför unionen, eftersom vi bara kan vara starka om vi har inre styrka.
<P>
I samband med diskussionen under talmanskonferensens sammanträde lades det fram argument för att rösta i dag om våra resolutioner om Europa 2020-strategin, eftersom vi vill ha den så snabbt som möjligt så att vi kan delta på ett ansvarsfullt sätt i den diskussion som förs i frågan med andra EU-institutioner. Emellertid fanns det också argument som sade att vi behöver en strategi som kommer att antas med en bred majoritet. Om vi vill påverka situationen i unionen måste vi mobilisera en stor majoritet som stöder resolutionerna.
<P>
Det finns farhågor om att det kanske inte blir någon sådan majoritet i dag. Å andra sidan behöver vi alltså strategin så snart som möjligt och å andra sidan vill vi ha en stark resolution. Det är vad vi behöver.
<P>
I samband med denna ansvarsfulla diskussion mellan ledarna för våra politiska grupper har jag beslutat att föreslå att debatten senareläggs. Detta är i enlighet med artikel 140 i parlamentets arbetsordning.
<P>
Jag säger det igen: beslutet är mycket viktigt, eftersom vi inser att resolutionen behövs snabbt, men vi behöver en resolution som har starkt stöd, och dessa frågor är av stor betydelse.
<SPEAKER ID="093" NAME="Joseph Daul">
för PPE-gruppen. - (FR) Herr talman! Tack för ert uttalande. Jag ska tillägga att våra ungerska vänner är i samma situation som våra polska vänner när det gäller översvämningar. Därför har vi samma tankar för de ungerska medborgarna som för våra polska medborgare.
<P>
(Applåder)
<P>
Jag instämmer i er presentation. I en krissituation måste de demokratiska krafterna slå sig samman. Det var med detta i åtanke som jag föreslog för talmanskonferensen, före denna sammanträdesperiod i Strasbourg, att detta beslut skulle senareläggas till juni, eftersom jag hade noterat vissa motsägelser och tvetydigheter. Jag fick inte någon majoritet vid talmanskonferensen - vi är ett demokratiskt parlament - och vi har därför försökt utarbeta denna resolution.
<P>
Vid lunchtid i går, under diskussionerna i våra respektive grupper, insåg vi att tiden var knapp. Jag vill inte säga att arbetet gick om intet, eftersom det skulle vara att vägra erkänna det arbete som gjorts av våra avdelningar, våra vice talmän och de personer som ansvarar för att genomföra detta arbete. Därför tänkte vi, inför alla eller några delegationschefer, att det troligen skulle vara bäst för parlamentets framtoning att texten dras tillbaka och att man röstar nästa gång. Krisen, kan jag påpeka, kommer inte heller att vara över i juni. Vi diskuterade frågan och enades om att ledarna för de stora grupperna skulle be om att omröstningen senareläggs till juni.
<P>
Martin Schulz sade mig - och han var den enda som gjorde detta - att jag först av allt behövde gruppens majoritet, men alla behöver gruppens majoritet. Vi diskuterade därför inte ändringsförslag i vår grupp i går kväll, och inte heller diskuterade vi resolutionen i dag, eftersom gruppen var för en senareläggning, för att hitta en lösning, vilket parlamentet ser som oumbärligt för våra medborgare.
<P>
Under tiden har vi mottagit en skrivelse från Guy Verhofstadt. Det är vad som fick oss att besluta att begära en enkel senareläggning med tre veckor. I denna krissituation ber jag er att bevilja denna senareläggning så att vi i parlamentet kan visa våra medborgare att vi är ett starkt organ med ansvarsfulla män och kvinnor.
<SPEAKER ID="094" NAME="Talmannen">
Martin Schulz vill uttala sig mot förslaget.
<SPEAKER ID="095" NAME="Martin Schulz" LANGUAGE="DE">
Herr talman! I början av sitt anförande tog Joseph Daul upp den svåra situationen i Ungern. Många länder har för närvarande problem. Människorna i Slovakien har till exempel drabbats hårt av översvämningar. Vi har en stark känsla av solidaritet med medborgare i alla länder som drabbats av svårigheter av detta slag, inklusive Ungern, Polen och Slovakien.
<P>
Herr talman! Ni och Joseph Daul beskrev situationen vid talmanskonferensen samt situationen i går och även i förmiddags. Jag har inget att tillägga om procedurfrågor. Emellertid, för Danien Cohn-Bendit, Lothar Bisky och mig själv vill jag förklara att vi inte röstade för ert förslag om att senarelägga omröstningen denna förmiddag i talmanskonferensen, eftersom vi anser att vi bör rösta och faktiskt kan rösta i dag.
<P>
Det fanns en önskan att anta en resolution av detta slag i parlamentet på en mer omfattande nivå och med en bredare majoritet än vad som var fallet i februari. Vad som skedde de senaste dagarna gäller inte förfarandet utan innehållet. En sak är dock fullkomligt klar. Man har rört sig bort från det innehåll som var föremål för allmänt samförstånd i februari, och med tanke på den allvarliga krisen är detta inte förvånande. Det finns flera olika lösningar. Det finns lösningar som vissa anser är bra och som är legitima i demokratiska termer, och det finns våra lösningar, som skiljer sig från dessa och som vi anser är bättre. Vi kan inte trötta ut oss fullständigt i jakten efter samförstånd. Nu är det dags att anta en fast ståndpunkt. Ni kan anta fasta ståndpunkter, och vi kommer att göra detsamma. Vi har försökt hitta en lösning i samförstånd, men det fungerade inte. Därför bör vi nu försöka få en majoritet för den ena eller den andra ståndpunkten.
<P>
Om det finns en majoritet till förmån för ett senareläggande måste jag vid det här laget säga att vi i gruppen Progressiva förbundet av socialdemokrater och demokrater i Europaparlamentet naturligtvis kommer att förbli öppna för nya förhandlingar. Utgångspunkten för dessa förhandlingar kommer dock att vara den text som vi har skickat in tillsammans med de andra ledamöterna från gruppen De gröna/Europeiska fria alliansen. Därför, herr talman, anser jag att vi bör rösta i dag.
<P>
(Parlamentet godkände denna begäran.)
<SPEAKER ID="096" NAME="Talmannen">
Jag skulle också vilja tacka Joseph Daul och Martin Schulz för att ha uppmärksammat att det också förekommer översvämningar i dag i andra delar av Europa. Ni har helt rätt, och det är på sin plats att uttrycka solidaritet med alla drabbade länder och alla människor i Europa som i dag är i riskzonen.
<SPEAKER ID="097" NAME="Jan Březina" AFFILIATION="PPE">
(EN) Herr talman! Det vatten som orsakar översvämningar i Polen kommer från Tjeckien, där det orsakade enorma skador i det första skedet av dessa översvämningar. Tjeckien är också en del av EU.
<SPEAKER ID="098" NAME="Talmannen">
Mina damer och herrar! Jag talade om detta nyss, när jag tackade Joseph Daul och Martin Schulz. Jag tackar också er, herr Březina, för att ha uppmärksammat detta. Vi har katastrofala översvämningar. Tack så mycket.
