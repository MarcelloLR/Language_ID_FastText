<CHAPTER ID="018">
Lagstiftningsförfarandet för det tredje energipaketet (debatt)
<SPEAKER ID="469" NAME="Talmannen">
Nästa punkt är en muntlig fråga till rådet om fortsättning och lämplig avslutning av det lagstiftningsförfarande som avser det tredje energipaketet från Hannes Swoboda, Reino Paasilinna, Eluned Morgan, Atanas Paparizov, Giles Chichester, Alejo Vidal-Quadras, Herbert Reul, Angelika Niebler, Gunnar Hökmark och Jerzy Buzek, för socialdemokratiska gruppen i Europaparlamentet och gruppen för Europeiska folkpartiet (kristdemokrater) och Europademokrater - B6-0493/2008).
<SPEAKER ID="470" NAME="Atanas Paparizov">
frågeställare. - (EN) Herr talman! Den 18 juni och den 9 juli 2008 antog Europaparlamentet vid första behandlingen lagstiftningsresolutioner om direktiven och förordningarna i det tredje energipaketet. Paketet är mycket viktigt när det gäller att skapa en europeisk inre marknad för elektricitet och gas, se till att det finns en lättillgänglig och tydlig rättslig ram för investeringar i överföringsnät och utöka det regionala och paneuropeiska samarbetet. Med detta som grund bidrar energipaketet i stor utsträckning till att trygga EU:s medlemsstaters energiförsörjning.
<P>
Antagandet kommer också starkt att bidra till ansträngningarna att genomföra det ambitiösa lagstiftningspaketet om energi och klimatförändringar, som jag är säker på att parlamentet kommer att anta i morgon.
<P>
I det sammanhanget vill vi be det franska ordförandeskapet meddela om det har för avsikt att lägga fram rådets gemensamma ståndpunkt om de fem lagstiftningsförslagen för Europaparlamentet. Vi skulle också uppskatta detaljerad information om vilka åtgärder rådet, och i synnerhet det tjeckiska ordförandeskapet, har tänkt sig när det gäller fortsättning på och lämplig avslutning av det lagstiftningsförfarande som avser det tredje energipaketet.
<P>
Europaparlamentet har upprepade gånger visat sig berett att delta i en konstruktiv dialog med rådet. Som ett bevis på detta tog Europaparlamentets föredragande initiativ till en skrivelse till minister Jean-Louis Borloo den 17 juli, i vilken vi uppmanar rådets sittande ordförandeskap att föra informella samtal med rådet och parlamentet under perioden mellan den allmänna politiska överenskommelsen och det formella meddelandet om rådets gemensamma ståndpunkt. Vidare uppmanade vi rådet att prioritera detta lagstiftningspaket, med informella samtal redan från och med september 2008, eftersom vi var övertygade om att detta skulle ligga i de tre institutionernas, det franska ordförandeskapets och EU-medborgarnas intresse. Senare har vi vid ett antal tillfällen påpekat att det är viktigt att inleda dessa förhandlingar.
<P>
Jag vill framhålla Europaparlamentets resolution om resultatet från Europeiska rådets möte i Bryssel den 15-16 oktober 2008, i vilken vi uppmanar rådet att inleda förhandlingarna.
<P>
Efter den politiska överenskommelsen den 10 oktober föreslog ordföranden för utskottet för industrifrågor, forskning och energi i en skrivelse av den 7 november att det första mötet skulle hållas i form av en informell trialog före årsskiftet. Vi beklagar att något sådant möte ännu inte har ägt rum.
<P>
För vår del är vi redo att inleda en trialog i syfte att komma fram till ett interinstitutionellt avtal så snart vi får rådets gemensamma ståndpunkt.
<P>
Vid ett möte mellan föredragandena och företrädare för alla politiska grupper i dag, organiserat av ordföranden för industriutskottet, Angelika Niebler, beslutade vi enhälligt att föreslå att trialogen skulle inledas så snart som möjligt, helst i Strasbourg i den vecka som börjar med den 12 januari 2009, med tanke på tidsnöden. Vi hoppas att det tjeckiska ordförandeskapet kan gå med på detta förslag.
<P>
Vi är på det här stadiet medvetna om att rådet i sin gemensamma ståndpunkt täckte in de viktiga politiska områdena, såsom separata abonnentnät, tredjelandsklausulen och lika villkor. Det behandlade däremot inte de frågor som Europaparlamentet tog upp vid första behandlingen, såsom tillsynsmyndighetens utökade roll, konsumentskyddet, energifattigdomen och så vidare. Vi hoppas få diskutera dessa viktiga frågor i en intensiv dialog i januari och februari.
<P>
Låt mig säga att jag är säker på att rådet på ett snabbt och konstruktivt sätt kommer att behandla de frågor som Europaparlamentet har tagit upp och som garanterar att paketet kan genomföras och värna om miljontals europeiska konsumenters intresse.
<SPEAKER ID="471" NAME="Gunnar Hökmark">
författare. - Herr talman! I morgon kommer parlamentet att besluta om de olika delarna i klimatpaketet. Det kommer att ha inneburit att vi under mycket snabb tid förhandlat fram och beslutat om viktiga delar i den framtida europeiska energi- och miljöpolitiken. Det innebär också att parlamentet och rådet kommer att ha slutfört klimatpaketet långt tidigare än vad vi kommer att ha genomfört och beslutat om energimarknaderna. Det borde egentligen ha varit tvärt om, att vi hade kunnat slutföra beslutsfattandet om elmarknaden och gasmarknaden och de gränsöverskridande marknaderna långt innan. Den energimarknad vi nu bygger upp inom ramen för klimatpaketet förutsätter en väl fungerande energimarknad över Europas gränser, med konkurrens för att hålla priserna nere. Vi bör även se till att vi kan dra nytta av varje enskild energikälla som vi förfogar över i Europa. I den delen har det blivit lite grann upp och ner i ordningen mellan marknadspaketet och klimatpaketet.
<P>
Det vi nu kan göra är att se till att så snabbt som möjligt få fart på de här förhandlingarna. Kravet ligger självfallet på det tjeckiska ordförandeskapet att så snabbt som möjligt starta dessa, förslagsvis som sades här tidigare av min kollega, i januari i Strasbourg. Men när vi i morgon beslutar om klimatpaketet ligger därmed också kravet på det franska ordförandeskapet att hantera denna situation, att också initiera en process som gör att förhandlingarna direkt kan starta och att diskussionerna om åtskillnad, ”unbundling”, om bättre konkurrens och om gränsöverskridande förbindelser kan komma i gång så snabbt som möjligt.
<P>
Detta är viktigt, inte bara för att hålla priserna nere och för att få mer konkurrens, utan det är också viktigt för att säkra att de olika medlemsstater, som genom klimatpaketet kan hamna i en mer utsatt situation, inte blir en ö eller isolerade. Detta är något som måste göras, och jag hoppas att det till huvuddelen kommer att genomföras under det tjeckiska ordförandeskapet.
<P>
Men herr talman och herr minister, vi vill inte låta det franska ordförandeskapet slippa undan sitt ansvar dessa sista dagar i december 2008. Tack så mycket!
<SPEAKER ID="472" NAME="Jean-Louis Borloo" LANGUAGE="FR">
Herr talman, mina damer och herrar! Jag kan försäkra er att vi inte har för avsikt att smita undan vårt ansvar, tvärtom.
<P>
Rådet har vid åtskilliga tillfällen, också under detta halvår, understrukit hur viktigt det anser att det är att skapa en inre marknad för elektricitet och gas, se till att det finns en lättillgänglig och tydlig rättslig ram för investeringar i och drift av överföringsnät samt att förstärka de ansvariga myndigheternas roll och utöka deras samarbete. Denna vikt bör understrykas igen nu när klimat- och energipaketet förhoppningsvis kommer att antas, i synnerhet eftersom fullbordandet av denna inre marknad är en förutsättning för att vi ska nå våra mål på det här området.
<P>
Den vikt som det franska ordförandeskapet lägger vid ett framgångsrikt slutförande av det här paketet, som är ett grundläggande inslag i den europeiska energipolitiken, kan därför inte ifrågasättas. Det kan inte heller den vikt vi lägger vid att hålla den överenskomna tidsfristen, med andra ord nå en överenskommelse före lagstiftningsperiodens slut. Därför gjorde rådet allt som stod i dess makt för att nå en politisk överenskommelse om alla fem texterna vid sitt sammanträde den 10 oktober.
<P>
Jag måste påminna er om att trots det slovenska ordförandeskapets utmärkta och heltäckande arbete lämnades två viktiga frågor öppna i texten, som hade en generell utformning, eftersom inget yttrande från parlamentet hade inkommit vid rådets möte den 6 juni. Dessa frågor var tredjeländers investeringar i energisektorn och villkor för rättvis konkurrens. Vi gjorde allt vi kunde och lyckades se till att ett enhälligt beslut kunde fattas vid rådsmötet i oktober. Jag vill framhålla att kommissionen i hög grad stödde villkoren i den gemensamma ståndpunkten från oktober.
<P>
Dagen efter att denna överenskommelse gjordes bad det franska ordförandeskapet tjänstemännen vid rådets generalsekretariat att utföra det tekniska och juridiska arbete som krävs för att färdigställa de 300 sidorna lagtext i det här paketet, så att de gemensamma ståndpunkterna kunde överlämnas till parlamentet i december. För att detta arbete ska kunna utföras snabbt behöver vi hjälp av olika organ hos både parlamentet och medlemsstaterna.
<P>
I linje med de riktlinjer som sekretariatet för det utskott som ansvarade för samordningen av institutionernas arbete gav, och i samråd med det kommande tjeckiska ordförandeskapet, beslutades det att denna gemensamma ståndpunkt skulle tillställas parlamentet under de närmaste dagarna, i början av januari. Rådet för sin del har för avsikt att avsluta antagandeförfarandena den 9 januari. Jag behöver inte påminna er om att vi har förhandlat fram ett antal paket samtidigt, inklusive det som vi har talat om i dag och paketet om sjötransporter som alla de respektive förhandlarna redan har eldat upp sig om.
<P>
Trots att det är fysiskt omöjligt att inleda förhandlingar om detta paket angav det franska ordförandeskapet i en skrivelse av den 17 november till ordföranden för Coreper och ordföranden för utskottet för industrifrågor, forskning och energi att det var berett att delta i ett inledande möte i form av en trialog, som ni önskar, i syfte att sätta igång en diskussion. Villkoren är nu uppfyllda så att vi helt kan ägna oss åt att granska detta paket och förhoppningsvis nå en överenskommelse vid andra behandlingen i maj. Det är i alla fall det franska ordförandeskapets förhoppning.
<SPEAKER ID="473" NAME="Andris Piebalgs">
ledamot av kommissionen. - (EN) Herr talman! För det första vill jag tacka ledamöterna för denna fråga som verkligen ligger rätt i tiden. Det är mycket viktigt att vi avslutar debatten om den inre marknaden för energi under den här mandatperioden. Det åtgärdspaket som lades fram var mycket komplext. Den här gången kommer debatten att sluta med ett beslut under andra behandlingen, och som man kunde förvänta sig tas hänsyn till förslagens komplexitetsgrad.
<P>
På tillgångssidan vill jag säga att det är mycket viktigt att vi nu har politisk enighet i rådet, och gemensamma ståndpunkter kommer att antas i början av januari. Kommissionen kommer också att anta sitt meddelande till parlamentet om den gemensamma ståndpunkten i början av januari, inför den första sammanträdesperioden i januari. Så ur den synvinkeln är vi redo att lägga fram gemensamma ståndpunkter för parlamentet, så att parlamentet kan notera dem och gå vidare med formella förhandlingar.
<P>
Den andra punkten jag vill betona är att det kommande tjeckiska ordförandeskapet lägger stor vikt vid att arbeta ambitiöst för att nå resultat i mars, eller om möjligt tidigare. De planerar också trepartsmöten. Helst skulle de ha ett i veckan - de är verkligen mycket ambitiösa och prioriterar detta högst.
<P>
För det tredje vill jag tacka det franska ordförandeskapet, som trots den stora arbetsbelastningen med energi- och klimatförändringspaketet verkligen höll vad de lovade om inremarknadspaketet. Det var inte lätt att komma fram till en politisk överenskommelse i rådet. Under det slovenska ordförandeskapet kom vi överens om en del viktiga punkter, men andra var fortfarande oklara. Nu har vi en solid enighet i rådet, och rådet är redo att förhandla.
<P>
Sedan vill jag tacka parlamentet. Jag vill tacka Angelika Niebler för hennes tålamod i trialogerna, för det var delvis tack vare ert hårda arbete som vi kom fram till den första överenskommelsen. Jag ber om ursäkt och hoppas att diskussionerna om den inre marknaden för energi inte ska dra ut långt in på natten. Jag anser dock att vi har ett bra underlag för en överenskommelse, eftersom alla föredragandena har ett mycket gott samarbete. Jag hoppas att vi inte behöver hålla på in på småtimmarna.
<P>
Från kommissionens sida lovar jag att vi ska arbeta hårt för att få till stånd en godtagbar kompromiss, för vi anser att det är avgörande att Europeiska unionen är stark på den inre marknaden för energi. Detta tryggar energiförsörjningen och ger lägre konsumentpriser, men framför allt säkerställer det att alla de åtgärder som vi vill lägga fram via ETS blir verkningsfulla. Kommissionen har ett stort intresse av att nå en överenskommelse och underlätta för Europaparlamentet och rådet att komma överens.
<SPEAKER ID="474" NAME="Angelika Niebler" LANGUAGE="DE">
Herr talman, herr rådsordförande, herr kommissionsledamot, mina damer och herrar! Vi har diskuterat klimatpaketet hela dagen i dag, och omröstningen ska äga rum i morgon. Det förväntas bli en bred enighet om det här klimatpaketet, vilket på det hela taget är positivt.
<P>
Det övergripande klimatpaketet och de ädla målen i det här paketet är dock bara möjliga att förverkliga och nå om vi också tar ett stort kliv framåt i fråga om till exempel utökade nätverk och utbyggd infrastruktur. Därför gläder det mig att rådet kom fram till en gemensam ståndpunkt i oktober, så att vi här i parlamentet snabbt kan gå vidare med våra samråd, som vi hela tiden har velat. Jag hoppas att förhandlingarna kommer igång snart. Herr rådsordförande! Jag är tacksam för att ni redan har satt bollen i rörelse.
<P>
På en konkret nivå konstaterar jag att sekretariaten redan har börjat samarbeta och göra förberedelser så att förhandlingarna kan inledas i januari eller februari under det tjeckiska ordförandeskapet. Om kommissionen som i så många andra fall fungerar som en god medlare kommer vi att komma fram till bra kompromisser till slut.
<P>
I sak finns det förstås enorma skillnader mellan rådets och Europaparlamentets ståndpunkter i vissa grundläggande frågor. Gunnar Hökmark har redan nämnt frågan om uppdelning av ägandet och om det finns något alternativ. Rådet har intagit en annan ståndpunkt än parlamentet i fråga om detta, både när det gäller gas och el. Frågan om vilken roll byrån ska ha kommer att vara central. För närvarande har rådet och parlamentet mycket olika åsikter. Tyngdpunkterna skiljer sig till och med åt inom det övergripande fältet konsumenträttigheter.
<P>
Jag är säker på att det finns en politisk vilja att nå en överenskommelse också om den här frågan. Om vi alla samarbetar lika konstruktivt som om klimatpaketet kommer vi att klara det också. Jag hoppas att vi inte behöver sitta här hela helgen. Det var tillräckligt illa att behöva gå upp klockan 4.40 en lördagsmorgon för att diskutera klimatpaketet. Från den synpunkten sett ser jag fram emot ett gott samarbete.
<SPEAKER ID="970" NAME="Atanas Paparizov" LANGUAGE="FR">
Herr talman! För det första måste jag tacka Jean-Louis Borloo för hans konstruktiva inställning och för att han meddelar att rådet är berett att slutföra diskussionen om det här paketet under den här mandatperioden.
<P>
(EN) Jag är också, på min grupps vägnar, mycket tacksam för att kommissionsledamot Andris Piebalgs sade att han kommer att stödja strävandena att nå en kompromiss, även om det finns väldigt många frågor som rådet inte har tagit upp och som kommissionen har avvaktat med att lägga fram sin ståndpunkt om.
<P>
Europaparlamentet, och i synnerhet vi i PSE-gruppen, insisterar på sådant som konsumenträttigheter och energifattigdom, som vi vill ha med i slutdokumentet. Jag kan försäkra er om att vi är redo att delta i den här trialogen från allra första början i januari och som Angelika Niebler nyss sade är det alla föredragandenas och de politiska gruppernas avsikt att det ska bli så. Det skulle glädja oss mycket om det tjeckiska ordförandeskapet vore berett att ansluta sig till oss i början av januari så att vi kunde fullborda vårt arbete med sakfrågorna till slutet av mars och sedan sy ihop paketet under april, förmodligen under den andra sammanträdesperioden i april. Det skulle vara en idealisk lösning.
<P>
Jag kan försäkra er att vi också kommer att vara kompromissvilliga och försöka hitta en lösning för båda paketen, men detta bör förstås vara en process som leder till en mer konkurrenskraftig marknad, mer insyn och lönsamhet för alla intressenter, med möjlighet att göra sig hörda på en framtida energimarknad. Vi är säkra på att byråns roll kan förbättras inom de gränser som utslaget i fallet Meroni sätter, och vi har sett att det finns bra förslag i den riktningen i parlamentet.
<P>
Vi hoppas att kommissionen kommer att stödja oss och att vi kan skapa ett paket med aktörer och koder som förverkligas och att de backas upp av obligatoriska beslut, inte tillämpas på frivillig grund. Jag tycker att detta skulle vara en bra lösning för ett reellt tredje energipaket som är mer långtgående än det andra och som lägger grunden för en verkligt fungerande konkurrenskraftig marknad.
<SPEAKER ID="476" NAME="Rebecca Harms">
för Verts/ALE-gruppen. - (DE) Herr talman! Jag tycker att det är mycket bra att energipaketet har kommit upp igen och vill först och främst ta tillfället i akt att påminna kammaren om att när det gäller den inre marknaden för elektricitet röstade Europaparlamentet med en mycket, mycket imponerande majoritet emot den tredje väg som Angela Merkel och Nicolas Sarkozy var överens om. Jag tycker inte att vi ska glömma det i de samråd som vi nu har framför oss.
<P>
Jag är mycket missnöjd med att det franska ordförandeskapet har hanterat frågan som en het potatis det senaste halvåret och nu har skickat denna heta potatis vidare till det tjeckiska ordförandeskapet. Det är inte rätt sätt att handskas med en så viktig fråga, för med separata abonnentnät - som parlamentet så konsekvent har stött - skulle vi få till stånd en mycket mer konkurrenskraftig situation på den europeiska inre marknaden för elektricitet och enligt min mening också se till att priserna sätts mer rättvist och med större insyn.
<P>
Det hävdas ofta att följden också skulle bli att vi kunde få billigare energi. Gruppen De gröna/Europeiska fria alliansen har aldrig påstått det, men vi kommer att fortsätta att komplettera vår ståndpunkt med kravet på rättvisare prissättning och konkurrens och att medborgarna ska kunna förstå detta bättre.
<P>
Nu är jag, för min grupps räkning, klart för ytterligare samråd om detta energimarknadspaket i januari - jag vet inte vad som har sagts tidigare eftersom jag tyvärr kom sent - eller så snart som möjligt. Jag anser nämligen inte att den övergripande energi- och klimatstrategin kan fungera och vara perfekt om vi inte utvecklar marknaden i enlighet med de politiska mål vi ställde upp i klimat- och energipaketet.
<SPEAKER ID="477" NAME="Jerzy Buzek" AFFILIATION="PPE-DE">
(PL) Herr talman! Först och främst vill jag tacka Jean-Louis Borloo för hans utmärkta förberedelser av förhandlingarna om klimatpaketet och för att han ledde dem fram till avslut.
<P>
Tyvärr gick det inte så bra för det tredje energipaketet under det franska ordförandeskapet. Jag vill dock ta tillfället i akt att tacka kommissionsledamot Andris Piebalgs för hans arbete under den första delen av året. Vi lyckades i stort sett driva igenom det tredje energipaketet i parlamentet också, tack vare ständiga diskussioner med kommissionen och de många ändringsförslag vi lade fram.
<P>
Jag anser att vi har ett problem med de omotiverade icke förutsebara vinsterna, som de brukar kallas, i klimatpaketet. Huvudskälet till att vinster av det slaget uppstår är avsaknaden av en genuin marknad och relevanta lösningar. Det är till exempel svårt att tänka sig icke förutsebara vinster vid försäljning av fordon, äpplen eller apelsiner, eftersom det i dessa fall finns en genuin marknad och sådana vinster inte kan uppstå.
<P>
Därför måste vi nu överväga åtgärder för marknaden, efter att ha tagit ett så stort steg framåt när det gäller skyddet av den naturliga miljön i klimatpaketet. Det är vår plikt att göra det. Den inre marknaden ska ge oss mer konkurrens och energisäkerhet, vilket våra kunder i synnerhet ivrigt väntar på.
<P>
Jag vill ställa en fråga till det franska ordförandeskapet: Har enskilda länder ändrat inställning till det tredje energipaketet under debatten om energi- och klimatpaketet? Jag frågar detta eftersom det nu står alldeles klart att det är viktigt att fullborda arbetet med det tredje energipaketet för att kunna förverkliga klimatpaketet.
<SPEAKER ID="478" NAME="Reinhard Rack" AFFILIATION="PPE-DE">
(DE) Herr talman, herr ordförande, herr kommissionsledamot! Under dagens debatt har sambandet mellan energipaketet och klimatfrågorna med all rätt nämnts åtskilliga gånger. Jag anser att dessa områden oupplösligen hänger samman och hoppas att den tidtabell som nu har lagts fram kommer att göra att vi kan nå en verklig konsensus mellan de europeiska institutionerna om den inre marknaden för energi de närmaste månaderna.
<P>
I det sammanhanget vill jag särskilt säga att jag inte tycker att det är bra att vi använder oss av den snabba beslutsmetod som vi använde i klimatfrågan, trots att denna har prisats flera gånger i dag. Visst är det bra med överenskommelser vid första behandlingen, men när de i princip leder till att alla majoriteter ändras och att de enskilda institutionernas roller och funktioner framhålls på ett mycket obalanserat sätt tycker jag inte att det är bra.
<SPEAKER ID="479" NAME="Silvia-Adriana Ţicău" AFFILIATION="PSE">
(RO) Energipaketet måste sända ut en stark signal till investerarna, särskilt i energisektorn. Tyvärr kommer inte klimatförändringspaketet att bli klart förrän energipaketet är det. Jag nämner det också eftersom Europeiska unionen behöver investeringar i en energiinfrastruktur, vilket också bekräftas i den ekonomiska återhämtningsplanen för Europa.
<P>
Vi måste investera i att koppla samman Europeiska unionens energiinfrastrukturer. Vi vill främja förnybara energikällor, men för att vi ska kunna göra det måste de som producerar förnybar energi ha tillgång till kraftförsörjningsnätet så att den elektricitet som genereras från dessa källor kan nå slutkonsumenterna. Därför hoppas jag att brådskande åtgärder kommer att vidtas för att anta det här paketet under den närmaste tiden. Tack.
<SPEAKER ID="480" NAME="Jean-Louis Borloo" LANGUAGE="FR">
Herr talman! Jag måste svara Rebecca Harms i fråga om det här paketet eftersom det verkar finnas ett informationsproblem mellan oss.
<P>
Jag kan upprepa att trots att det slovenska ordförandeskapet gjorde ett enastående arbete lämnades två stora frågor öppna, och de har inte tagits upp av någon institution förutom kommissionen. De var frågan om fritt och rättvist marknadstillträde och frågan om tredjeländers investeringar i EU:s energisektor.
<P>
Låt mig säga att de inte var några små frågor. De var två frågor som lades på hyllan eftersom de var komplicerade. De behandlades inte, och ingen överenskommelse kunde nås vid rådets möte den 6 juni 2008. Det franska ordförandeskapet är helt övertygat om att den inre marknaden är en integrerad del av alla de åtgärder som vi arbetar med och som parlamentet förhoppningsvis kommer att rösta om i morgon.
<P>
Till Rebecca Harms vill jag säga att vi ägnade många svåra timmar åt att försöka nå en enhällig överenskommelse vid rådets möte i oktober, som kommissionsledamot Andris Piebalgs vet, eftersom vi stod så långt ifrån varandra. Sedan kunde de olika organen - rådets generalsekretariat, kommissionens avdelningar, sekretariatet för utskottet för industrifrågor, forskning och energi - utföra sitt arbete.
<P>
Nu är bollen i rullning så att vi kan börja göra klara framsteg med det tjeckiska ordförandeskapet, och en samordningsskrivelse har skickats ut, så att vi i januari kan arbeta för att få till stånd en överenskommelse innan mandatperioden är slut. Det skulle bli en fin avrundning på en storartad mandatperiod för Europaparlamentet.
<P>
Det är vad jag hade tillfälle att säga nyss när det gällde Atanas Paparizovs fråga.
<SPEAKER ID="481" NAME="Andris Piebalgs">
ledamot av kommissionen. - (EN) Herr talman! Jag vill igen tacka det franska ordförandeskapet, som också har gjort ett bra arbete med vårt paket om den inre marknaden för energi. Vi hade verkligen vissa svårigheter i rådet (energi). Dessutom måste alla texter som hade med den politiska överenskommelsen och den gemensamma ståndpunkten att göra översättas för att översändas till parlamentet, vilket krävde mycket arbete. Jag vill också understryka att det alltid har funnits ett mycket nära samarbete mellan det franska ordförandeskapet och det kommande tjeckiska ordförandeskapet. Jag tycker att ärendet på ett smidigt sätt håller på att övergå till det tjeckiska ordförandeskapet, vars ambition är att finna kompromisser om alla fem förslagen om det finns en politisk vilja i parlamentet och rådet. Jag tror att det är möjligt, och kommissionen kommer att göra allt som står i dess makt för att underlätta detta.
<P>
Under tiden vill jag betona en särskild händelse som jag anser vara mycket viktig. Som Atanas Paparizov med rätta sade om konsumenterna lanserade vi Medborgarnas energiforum tillsammans med konsumentorganisationer i höstas. Där samlas alla konsumentorganisationerna för att diskutera energimarknadspaketet, så vi måste inte utöka överenskommelsens räckvidd bara på grund av parlamentet och rådet utan också för att se till att energimarknaden i allmänhet blir mer accepterad av de europeiska medborgarna. Det är också mycket viktigt att i hela denna process se till att det inte bara är företagen som blir vinnare, utan också medborgarna och industrin. Ibland är debatter vilseledande, för hela uppdelningen av ägandet görs ju faktiskt för konsumenternas skull. Jag tycker att det är någonting mycket viktigt, och vi måste ta upp den här frågan om att förstärka vårt förslag under det trepartsmöte som börjar i januari. Jag är övertygad om att detta trepartsmöte kommer att äga rum under den första veckan vi träffas här. Det beror på det tjeckiska ordförandeskapet, men jag vet vilka ambitioner det har, och jag vet att kommissionen är beredd att gå vidare. Så jag hoppas att vi kan åstadkomma allt detta i Strasbourg, och jag ska meddela det tjeckiska ordförandeskapet att ni önskar och är beredda att arbeta hårt med den här frågan.
<SPEAKER ID="482" NAME="Talmannen">
Debatten är härmed avslutad.
