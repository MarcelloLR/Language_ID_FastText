<CHAPTER ID="005-10">
10. Skydd av djur som används för vetenskapliga ändamål (
<P>
- Före omröstningen:
<SPEAKER ID="104" NAME="Neil Parish">
föredragande. - (EN) Herr talman! För det första vill jag tacka alla skuggföredragande som har varit mycket villiga att samarbeta med mig med detta oerhört tekniska och svåra ärende. Genom att samarbeta har vi lyckats komma fram till en i mitt tycke bra kompromiss.
<P>
Djurförsök är ett mycket kontroversiellt och känsloladdat område som präglas av ett moraliskt dilemma. Vi har gjort vårt bästa för att komma fram till en ståndpunkt som ska öka försöksdjurens välbefinnande och samtidigt säkra att en tillförlitlig medicinsk forskning av högsta kvalitet kan fortsätta inom EU. Vi har byggt vidare på kommissionens förslag inom många områden. Viktigast av allt är att vi har förtydligat klassificeringarna av svårighetsgrader. Vi har uppnått en bra kompromiss i jordbruksutskottet och den bör inte plockas i sär i detta skede.
<P>
Vi vill alla samarbeta för att förbättra, minska och ersätta djurförsök. Emellertid måste vi komma ihåg att många vaccin och många botemedel mot sjukdomar har utvecklats med användning av djur, särskilt primater - till exempel vaccin mot polio, difteri, hepatit B, och även djup hjärnstimulans vid Parkinsons sjukdom. Alla dessa är exempel på fördelar med forskning på djur. För att lugna många ledamöters oro över användningen av embryonala stamceller, kommer ändringsförslag 170, om det stöds, att se till att etiska beslut i denna fråga fattas av medlemsstaterna själva och inte av kommissionen.
<P>
Vi har en enorm möjlighet här att förbättra lagstiftningen för djurskyddet och forskningen. Vi bör bortse från partiernas meningsskiljaktigheter och stödja detta betänkande. Industrin, den medicinska forskningen och djurrättsorganisationerna är övertygade om att detta är ett steg framåt och att vi kommer att uppdatera och förbättra den befintliga lagstiftningen. Om vi inte hanterar detta i parlamentet, skulle lagstiftningen kunna försenas med ytterligare två år eller mer, vilket skulle vara ett steg bakåt. Jag uppmanar parlamentsledamöterna att stödja detta betänkande.
<P>
Slutligen, eftersom detta troligen är sista gången jag talar i parlamentet eftersom jag ska sluta här för att ägna mig åt nationell politik, vill jag tacka er för er artighet mot mig. Jag tackar även parlamentsledamöterna, som också har behandlat mig med stor artighet.
<P>
(Applåder)
<SPEAKER ID="105" NAME="Talmannen">
Tack så mycket, herr Parish. När ni återvänder till ert nationella parlament önskar vi er samma engagemang för det arbete som ni hade här i Europaparlamentet.
