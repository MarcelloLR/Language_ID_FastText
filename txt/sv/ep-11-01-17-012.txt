<CHAPTER ID="012">
Harmoniserade villkor för utsläppande av byggprodukter på marknaden (debatt)
<SPEAKER ID="042" NAME="Talmannen">
Nästa punkt är en andrabehandlingsrekommendation från utskottet för den inre marknaden och konsumentskydd om rådets ståndpunkt vid första behandlingen inför antagandet av Europaparlamentets och rådets förordning om fastställande av harmoniserade villkor för saluföring av byggprodukter och upphävande av rådets direktiv 89/106/EEG (10753/3/2010 - C7-0267/2010 - (Föredragande: Catherine Stihler).
<SPEAKER ID="043" NAME="Catherine Stihler">
föredragande. - (EN) Herr talman! Det är ett bra sätt att inleda det nya året med den här debatten och morgondagens omröstning om den uppgörelse som ingicks under det belgiska ordförandeskapet om detta viktiga betänkande om byggprodukter.
<P>
Jag vill börja med att tacka alla kolleger som har gjort detta möjligt för deras hårda arbete, deras eftertänksamhet och åtagande om att förverkliga det här förslaget. Jag vill även protokollföra mitt tack till inremarknadsutskottets sekretariat och till det belgiska ordförandeskapet, särskilt Jacques Vertessen och Mathias Haerynck, för deras engagerade arbete.
<P>
Som I mitt betänkande citerar jag diktaren Robert Frost: ”Bra staket gör goda grannar” (med ett underförstått frågetecken). Det är viktigt att vi bevarar drivkraften för att slutföra den inre marknaden och riva ned handelshindren. Som Mario Monti anmärker i sin rapport om den inre marknaden ”är Europa fortfarande i färd med att ”bygga” den inre marknaden, med vad det innebär av att riva ner hinder för gränsöverskridande verksamhet, avlägsna föråldrade nationella administrativa och tekniska hinder och övervinna företagens motstånd”.
<P>
Med detta förslag har vi försökt få den inre marknaden att fungera effektivare, vi har försökt att få igång tydligare system med mer insyn så att de produkter som släpps ut på marknaden uppfyller de högsta standarderna och byggbranschen får en rättvisare marknad att driva handel på.
<P>
För närvarande står byggbranschen inför ekonomiska utmaningar orsakade av den ekonomiska kraschen 2008 och som förvärrats av den långsamma ekonomiska återhämtning vi ser i EU. Vi får inte glömma att byggbranschen är en viktig sektor - 12 miljoner EU-medborgare är direkt sysselsatta inom sektorn och 26 miljoner EU-medborgare är beroende av den. Detta innebär att 38 miljoner människor är beroende av sektorn. När det gäller ekonomisk tillväxt är byggandet är helt avgörande för jobb och sysselsättning.
<P>
Det är också en av de farligaste sektorerna att arbeta inom. I exempelvis Tyskland, vars säkerhetsresultat inte är sämre än någon annans, omkommer en av fem tusen byggarbetare i arbetsplatsolyckor. Hälso- och arbetsskyddet för dem som arbetar i byggsektorn bör alltid garanteras, och det är viktigt att detta erkänns i betänkandet.
<P>
Det var mot bakgrund av detta som vi framgångsrikt på båda sidor lyckades nå en viss enighet i frågan om märkning av farliga ämnen, så att betänkandet skulle följa Reachförordningen. Syftet var även att hjälpa personer som arbetar med produkter som tidigare har gett upphov till kroniska sjukdomar och dödsfall - sjukdomar såsom asbestrelaterade mesoteliom och i viss utsträckning kroniskt obstruktiv lungsjukdom orsakad av arbetsförhållanden och inandning av damm.
<P>
Rätt märkning av farliga ämnen kan hjälpa personer med dessa lungsjukdomar och detta illustrerar hur sammanflätat vårt arbete är här. Jag är stolt över att betänkandet utarbetades och avslutades under det europeiska ”Lungans år”. Lunghälsa förbises så ofta, och jag är glad över att vi har erkänt vikten av detta i parlamentet.
<P>
Jag vill även kort kommentera små och medelstora företag. I parlamentet uppmanas vi att ”tänka smått först” och detta bör genomsyra vårt arbete. Därför har vi lyckats skapa ett andra flöde så att mindre företag kan släppa ut sina produkter på den inre marknaden, och systemet bör göra det billigare och mer praktiskt för små och medelstora företag att nå ut till en större marknad, något som bara kan öka deras handelspotential.
<P>
När det gäller den separata frågan om öppenhet kring vem som arbetar i tekniska bedömningsorgan och hur de arbetar, anser jag att vi har nått längre med de organ som godkänner produkter än vad som avsågs från början. Öppna förföranden och insyn i godkännandet av produkter bidrar stort till att bryta ned de murar och hinder som finns i EU i dag. Detta bör hjälpa EU:s företag, och de särskilda villkor som har utarbetats för mikroföretag är speciellt gynnsamma under dessa svåra ekonomiska förhållanden.
<P>
I EU bör vi alltid sträva efter bättre reglering. Tillsammans med mina skuggföredragande har jag justerat de avsnitt i betänkandet som inte längre är relevanta eller som var så otydliga att ingen kunde följa dem eller se till att de tillämpades. För en bransch som byggbranschen är det absolut nödvändigt att bestämmelserna är tydliga, och det ska bli spännande att se vilken skillnad just dessa ändringar kommer att göra.
<P>
Omfånget är enormt och utmaningarna många, men i dag kommer dessa nya bestämmelser, som ska träda i kraft i medlemsstaterna under de kommande 24 månaderna, att hjälpa byggsektorn när vi försöker skapa ekonomisk tillväxt och därigenom arbetstillfällen.
<SPEAKER ID="044" NAME="Antonio Tajani" LANGUAGE="IT">
Herr talman, mina damer och herrar! Jag vill först tacka talmannen för att han leder en debatt som är så viktig för branschpolitiken och för den inre marknaden. Jag vill även tacka föredraganden Catherine Stihler som har arbetat grundligt med detta förslag. Tack vare hennes engagemang har vi kunnat nå en överenskommelse vid andra behandlingen.
<P>
Jag vill också framföra mitt uppriktiga tack till alla skuggföredragande och till Malcolm Harbour som är ordförande i utskottet för den inre marknaden och konsumentskydd. Er gemensamma insats har varit avgörande för att nå en vändpunkt i förhandlingarna mellan EU-institutionerna i denna ytterst tekniska fråga.
<P>
Kommissionen välkomnar andrabehandlingskompromissen mellan parlamentet och rådet eftersom denna fråga, trots sin tekniska natur, är mycket viktig. Antagandet av förordningen om byggprodukter utgör ett ovärderligt steg framåt för hela den europeiska byggsektorn. Byggprodukter står för 3 procent av bruttonationalprodukten i EU, och när det gäller sysselsättningen står byggverksamheter för 6,5 procent av EU:s BNP och för 7,5 procent av sysselsättningen. Allt som allt innebär detta att byggsektorn står för 10 procent av den europeiska ekonomin, som föredraganden påpekade i sitt anförande.
<P>
Vidare utgör antagandet av förordningen om byggprodukter ett viktigt steg framåt när det handlar om att förenkla och förbättra lagstiftningen samtidigt som man konsoliderar den inre marknaden för byggprodukter. Detta var också den första praktiska tillämpningen av principerna i småföretagsakten. I själva verket kommer EU-lagstiftningen slutligen att ge europeiska företag - och i synnerhet mikroföretag - redskap som hjälper dem i stället för det motsatta, det vill säga formulär att fylla i, byråkratiska förfaranden och ytterligare skyldigheter.
<P>
Jag kan inte vara annat än nöjd med detta resultat, i synnerhet i fråga om lösningarna på tre frågor som tidigare har ansetts vara mer komplicerade. För det första, och när det gäller frågan om farliga ämnen, kommer kommissionen att utarbeta en rapport om denna viktiga fråga, hålla parlamentet informerat och vid behov lägga fram ytterligare lagstiftningsförslag.
<P>
För det andra har särskild behandling förbehållits mikroföretag, som alltid har ansetts vara viktiga för att garantera principerna i småföretagsakten. Det uppnådda resultatet uppfyller detta kriterium, eftersom det ger möjligheten för förenklade förfaranden för mikroföretag.
<P>
Slutligen erkänner man i olika delar av texten behovet av att minska företagens administrativa skyldigheter och provningsskyldigheter, delvis genom att införa förenklade förfaranden för CE-märkning, men även genom att låta användningen av europeiska tekniska bedömningar vara frivillig.
<P>
I vilket fall som helst, såsom anges i kommissionens uttalande som bifogats rådets ståndpunkt vid första behandlingen, måste vi kontrollera att de valda lösningarna verkligen är bäst för att hantera de befintliga behoven. I synnerhet måste vi undvika att utsätta företagen - och framför allt mikroföretagen - för obefogade eller i vilket fall som helst onödiga administrativa skyldigheter. Vi har för avsikt att övervaka denna fråga noga och vi kommer att infoga våra slutsatser i rapporten till Europaparlamentet och rådet, som kommer att utarbetas fem år efter förordningens ikraftträdande.
<P>
Jag vill även klargöra att kommissionen har för avsikt att ha ett nära samarbete med Europaparlamentet och självklart med rådet i fråga om genomförandet av denna förordning. Därför har jag bett mina avdelningar - som jag tackar för deras ständiga bidrag till kommissionens lagstiftningsarbete - att utarbeta en färdplan för genomförandet som jag kommer att skicka till er så snart som möjligt. I färdplanen granskas framför allt de så kallade kommittéfrågorna. Parlamentet är en viktig partner för kommissionen och jag kan försäkra er om att jag har för avsikt att fortsätta att ha ett nära samarbete med er även under nästa fas i godkännandeförfarandet. De 14 år jag har tillbringat här i parlamentet har alltså inte varit förgäves.
<P>
Slutligen anser kommissionen det vara nödvändigt att göra ett uttalande om avsteget från den gemensamma överenskommelsen mellan institutionerna när det gäller tidsfristen för att invända mot delegerade akter. Kommissionen vill betona att principen i utkastet till den gemensamma överenskommelsen är att invändningar kan göras inom två månader och att den perioden kan förlängas med ytterligare två månader.
<P>
I det här fallet anser inte kommissionen att det finns några särskilda omständigheter som kan motivera att denna princip frångås. Kommissionen beklagar att den princip som har avtalats i utkastet till den gemensamma överenskommelsen inte har respekterats och betonar i sitt uttalande att det som har hänt i fallet med byggprodukter inte får bli prejudicerande.
<P>
Jag vill tacka parlamentet - även genom talmannen som jag tackar än en gång för att han har deltagit i den här debatten - för att det har granskat detta förenklade förslag med så stort intresse. Avslutningsvis vill jag lyfta fram de fördelar vi kan förvänta av denna nya förordning, liksom fördelarna för tillverkarna och användarna av byggprodukter samt för nationella förvaltningar.
<P>
Vi bekräftar även att kommissionen kommer att stå fast vid de förpliktelser som ingår i förordningstexten, i synnerhet att utarbeta de rapporter man har begärt.
<P>
Tack än en gång, herr talman, och tack ärade ledamöter för det engagemang och den samarbetsvilja ni har visat.
<SPEAKER ID="045" NAME="Andreas Schwab" LANGUAGE="DE">
Herr talman, herr Tajani, mina damer och herrar! Jag vill också börja med att framföra mitt uppriktiga tack till alla som har spelat en aktiv roll i arbetet med att föra denna förordning till andra behandlingen. Förordningen utgör en förbättring av det befintliga direktivet, precis som titeln antyder. Tidigare var lagstiftning om byggbranschen förstås i viss utsträckning ett kärnområde för nationellt självbestämmande. Att vi här har lyckats lyfta fram den europeiska inre marknaden med en förordning är mycket positivt.
<P>
För det andra innehåller förordningen framför allt för små och medelstora företag ett antal viktiga uppluckringar som kommer att förenkla deras ekonomiska verksamhet och deras affärer på den inre marknaden. Slutligen kommer konsumenterna förstås också att dra nytta av denna förordning, eftersom den avsevärt kommer att förbättra säkerheten och tillförlitligheten för byggprodukter.
<P>
Jag kan även tala för vår skuggföredragande, professor Hans-Peter Mayer, som på grund av valkretsarbete tyvärr var tvungen att stanna i sin valkrets i dag. Han bad mig att nämna att vid andra behandlingen utgör denna förordning slutligen en kompromiss, en bra kompromiss enligt hans mening, men det återstår likväl några frågor som vi måste arbeta vidare med. Jag är mycket tacksam mot Antonio Tajani för att han påpekade att parlamentet också kommer att vara engagerat i det uppföljningsarbete som återstår. Som skuggföredragande anser inte Hans-Peter Mayer att det är tillräckligt att bara reglera byggproduktstillverkares verksamhet och försäljning. Förordningen måste kompletteras med lagstiftning som även fastställer principer och praktiska bestämmelser för användning och installation av byggprodukter. I detta avseende anser Hans-Peter Mayer att kommissionen bör överväga att ge Europeiska standardiseringskommittén (CEN) ett mandat för att utarbeta en europeisk standard.
<P>
Han vill även påpeka att kommissionen måste se till att den nya byggproduktsförordningen leder till fullgod harmonisering på alla områden och inte ger upphov till säkerhetsproblem och illojal konkurrens. Men efter att ha lyssnat på vad Antonio Tajani hade att säga är jag säker på att vi kommer att uppnå detta tillsammans.
<SPEAKER ID="047" NAME="Evelyne Gebhardt" LANGUAGE="DE">
Fru talman, mina damer och herrar! Jag skulle vilja framföra mitt mycket uppriktiga tack till föredraganden Catherine Stihler, som har utfört ett mycket viktigt arbete på detta ytterst tekniska område.
<P>
Det är inte bara ett tekniskt betänkande vi har framför oss, utan även ett ytterst politiskt betänkande - ett betänkande där stränga politiska normer också skulle följas. Det var nödvändigt att balansera branschens olika intressen med arbetstagarnas säkerhet och arbetsskydd, och enligt Europaparlamentets och S&D-gruppens mening har fördraganden lyckats göra detta på ett beundransvärt sätt.
<P>
Det var nödvändigt att respektera branschens intressen och se vilka problem de har på området för byggprodukter. Det var också viktigt att finna en balans mellan stora företag och små och medelstora företag. Vi anser att kommissionen hade rätt när den föreslog att små företag behöver färre regler. Men det innebär inte - och det är här kommissionens förslag har förbättrats - att man ska tillåta en lägre säkerhetsnivå. Normerna måste vara verkligt höga, något som vi har lyckats uppnå på det här området.
<P>
Det är förstås också viktigt att sätta säkerheten i främsta rummet. Detta är av särskild vikt för konsumenter, eftersom man när man tillverkar och installerar en byggprodukt måste se till att den som använder produkten i sista ledet är lika säker som dem som arbetade med den tidigare.
<P>
Den tredje punkten som var särskilt viktig för oss som socialdemokrater var att förbättra skyddet för arbetstagarna, och detta har också uttryckligen införlivats än en gång. Catherine Stihler lade också stor vikt vid detta i sina kommentarer. När allt kommer omkring medför dessa byggprodukter ofta arbete med farliga ämnen och material. Det är oerhört viktigt att se till att högsta möjliga skyddsnivå verkligen uppnås på det här området. Denna skyddsnivå kommer också att behöva övervägas senare - och detta är något som vi förmodligen måste fortsätta arbeta med, Antonio Tajani - i samband med avfallshanteringen av dessa produkter när de inte längre används.
<P>
Jag vill än en gång uppriktigt tacka föredraganden för hennes verkligt utmärkta arbete.
<SPEAKER ID="048" NAME="Heide Rühle" LANGUAGE="DE">
Fru talman! Jag vill också tacka Catherine Stihler och alla skuggföredragande. Jag anser att vi har nått en bra kompromiss i denna andra behandling, även om inte alla sidor är nöjda, men så är det förstås alltid med kompromisser.
<P>
Jag vill särskilt återknyta till Hans-Peter Meyers kommentarer som Andreas Schwab framförde. Jag anser att det återstår saker att göra när det gäller märkning. Vi har nu bra harmonisering av byggprodukter, och då menar jag tillverkning av byggprodukter. Men det område som vi måste arbeta vidare med är installation och användning av byggprodukter. Ett alternativ är att kommissionen fortsätter sitt arbete i det här avseendet på området för eurokoder, och det måste även finnas ett mandat på det området om vi ska kunna göra framsteg.
<P>
Det andra alternativet för oss är att harmonisera tillämpningen och användningen, så att vi inte faller tillbaka på nationell nivå i detta avseende och endast har europeisk harmonisering för själva produkterna, men inte för användningen av dem. Vi måste arbeta mer på detta och kommissionen kommer också att få vårt fulla stöd om det krävs ytterligare åtgärder.
<P>
Jag vill gärna nämna ytterligare en fråga som var viktig i diskussionen om vi skulle rösta för eller emot. Tyvärr har det belgiska ordförandeskapet gjort ett fel under förhandlingarna. Efter första behandlingen infördes nya områden i andra behandlingen - artiklarna 8.3 och 8.6 - utan parlamentets fulla medgivande. Det ungerska ordförandeskapet har nu tagit upp detta i en skrivelse. Jag tror dock inte att det ungerska ordförandeskapet verkligen förstod konflikten. Jag vill återigen påpeka att jag räknar med att rådet framöver - om det inför nya artiklar i andra behandlingen - faktiskt kontaktar parlamentet och försöker nå en bra kompromiss med oss.
<P>
Med hänsyn till resultatet anser vi trots detta inte att det verkar vettigt att avvisa denna kompromiss på grund av ett ordningsfel av det här slaget. Vi kommer att rösta för kompromissen, eftersom vi anser att den är ett viktigt steg mot ytterligare harmonisering av sektorn, en sektor som har stor ekonomisk betydelse. Kompromissen får därför vårt stöd vid denna andra behandling.
<SPEAKER ID="049" NAME="Emma McClarkin" LANGUAGE="EN">
Fru talman! Jag vill tacka Catherine Stihler för hennes hårda arbete. Det har varit en mycket lång väg.
<P>
I EU i dag sysselsätter byggsektorn direkt 12 miljoner EU-medborgare. Dessutom är omkring 92 procent av dem som tillverkar byggmaterial små och medelstora företag - detta motsvarar över 65 000 enskilda företag. Det står helt klart att byggsektorn är viktig för den europeiska ekonomin, och det är vårt ansvar att stödja branschen, i synnerhet efter den ekonomiska krisen.
<P>
Det finns många faktorer i detta betänkande som har skapat något av ett dödläge mellan många av oss, till exempel EU-lagstiftningens utformning. Den är inte perfekt, den är en kompromiss. Viktiga frågor är prestandadeklaration eller CE-märkning, där en framgångsrik överenskommelse nåddes för att se till att mikroföretag inte ställs inför samma bördor som större företag. När det gäller hantering och identifiering av farliga ämnen i byggprodukter, lyckades vi medla fram en kompromiss som ser till att det inte förekommer någon konflikt med de befintliga Reach-bestämmelserna.
<P>
Jag hoppas att denna överenskommelse i andra behandlingen kommer att leda till konkreta resultat och att den kommer att bidra till att stimulera fri rörlighet för byggprodukter, förbättra standarderna i EU och främja återvinning av byggprodukter i framtiden samtidigt som den, vilket är viktigast av allt, inte ökar företagens administrativa bördor eller skapar förvirring för konsumenterna.
<SPEAKER ID="050" NAME="Lara Comi" AFFILIATION="PPE">
(IT) Fru talman, mina damer och herrar! Jag välkomnar den kompromiss som har nåtts när det gäller vissa specifika punkter som jag anser vara av avgörande betydelse för att effektivt uppnå de mål som vi föreslår i detta lagstiftningsförslag.
<P>
Jag tänker närmare bestämt på de bestämmelser om förenklade förfaranden som ju har utformats för att lätta bördorna och minska kostnaderna för företagen, särskilt små och medelstora företag. I en sådan svår ekonomisk situation som den vi har nu anser jag faktiskt att det är absolut nödvändigt att vi inser hur viktiga de små och medelstora företagen är, eftersom de utgör en av grundpelarna för vår ekonomi.
<P>
Vidare gynnar den nya förordningen innovation genom att den inför förenklade förfarandemekanismer och framför allt minskar den tid det tar att släppa ut nya produkter på marknaden. Samtidigt skyddar den också konsumenterna och gör det möjligt för dem att få snabbare åtkomst till innovativa produkter utan att avstå från de kvalitets- och säkerhetsgarantier som CE-märkningen ger.
<P>
Därför är överenskommelsen enligt min mening en utmärkt kompromiss som kommer att utgöra en medelväg mellan producenternas och konsumenternas behov och därigenom garantera att marknaden fungerar korrekt i en sektor som verkligen är drivkraften i vår europeiska ekonomi.
<SPEAKER ID="051" NAME="Sylvana Rapti" AFFILIATION="S&amp;D">
(EL) Fru talman! Jag vill tacka Catherine Stihler för det utmärkta jobb hon har gjort. Alla har framhållit att detta är en teknisk fråga. Lyckligtvis har Evelyne Gebhardt för gruppen Progressiva förbundet av socialdemokrater och demokrater i Europaparlamentet understrukit att det inte bara är en teknisk fråga, utan också i hög grad en politisk och ekonomisk fråga. Vi vet alla att byggverksamhet är en grundpelare för ekonomin. Vi vet alla att små och medelstora företag är ekonomins ryggrad, och att ekonomierna i EU befinner sig i en ytterst svår situation. Därför är Catherine Stihlers betänkande också av stor politisk vikt, och hon har gjort ett utmärkt jobb.
<P>
Vi har lyckats nå en kompromiss, en bra kompromiss för alla. Vi har lyckats nå en balans som kommer att ge oss enkla förfaranden som kan tillämpas utan att äventyra standarden för små och medelstora företag och samtidigt ge oss bästa möjliga resultat.
<P>
Vi har lyckats lösa frågan om farliga ämnen. Vi minns alla - och de av oss som är lite äldre minns mycket väl - frågan om asbestföroreningen i Berlaymontbyggnaden som avslutades för fem eller sex år sedan. Föreställ er vad som skulle kunnat hända med hela stater i EU om vi inte lyckats hantera frågan om farliga ämnen.
<P>
Slutligen återstår frågan om säkerhet och öppenhet att lösas. Här anser jag också att Catherine Stihler har gjort ett utmärkt jobb i sitt betänkande och med den kompromiss vi har nått.
<P>
Avslutningsvis är jag säker på att vi kommer att lösa frågan om byggandet av den europeiska staten lika bra som vi har lyckats lösa dessa byggfrågor.
<SPEAKER ID="052" NAME="Malcolm Harbour" AFFILIATION="ECR">
(EN) Fru talman! Som ordförande för utskottet för den inre marknaden och konsumentskydd instämmer jag i många av de kommentarer - faktiskt alla kommentarer, tror jag - som ledamöterna har framfört om det arbete Catherine Stihler har gjort. Det har varit en svår uppgift att ta över ett så komplicerat ämne och komma in i vårt utskott för att göra det, men det är något hon har gjort extremt bra.
<P>
Jag vill påpeka att det visar vilken betydelse andrabehandlingsförfarandet har i parlamentet, eftersom vi har lyckats göra avsevärda förbättringar av texten till den ståndpunkt vi fick från rådet. Som Heide Rühle i synnerhet påpekade var vi oeniga med rådet på vissa punkter. Vi har en skrivelse från det ungerska ordförandeskapet om några av de detaljerade frågorna, som kommer att offentliggöras med protokollet.
<P>
Jag vill bara göra två avslutande kommentarer till stöd för överenskommelsen. För det första vill jag tacka dig, herr kommissionsledamot, för ditt arbete med oss och säga att vi måste ha ett mycket nära samarbete med dig när det här förslaget ska genomföras. Som du påpekade finns det viktiga kommittéfrågor här och mitt utskott står helt klart bakom behovet av att följa upp dessa förslag mycket noga.
<P>
För det andra anser jag att det är en helt avgörande sektor, och som många kolleger har sagt, måste vi fortsätta att granska den för att se till att det inte finns några marknadshinder som hindrar byggsektorn från att bidra effektivt till den europeiska ekonomin.
<SPEAKER ID="053" NAME="Zuzana Roithová" AFFILIATION="PPE">
(CS) Fru talman! Jag är mycket nöjd med texten i direktivet om byggprodukter som avtalats mellan föredragandena och de mycket hjälpsamma kommissionsledamöterna Antonio Tajani och Michel Barnier inför dagens andra behandling. Marknaden för byggprodukter förenklas och förenas på ett effektivt sätt, dokumentationen förenklas och olika onödiga byråkratiska förfaranden avlägsnas. Tanken att konstruktion av byggnader utgör tillhandahållande av byggtjänster och inte marknadsföring av produkter, och att byggverksamhet även omfattar montering i byggnaden av icke-serietillverkade komponenter har slutligen segrat, något som jag välkomnar. Även företag i Tjeckien välkomnar denna lilla reform, eftersom det gamla direktivet ökade deras kostnader utan att kvaliteten förbättrades. Inremarknadsutskottet, som jag är ledamot av, har samarbetat och godkänt texten enhälligt, inklusive förenklingarna för mikroföretag. Jag litar på att hela parlamentet gör samma sak i morgon. Det kommer att vara ytterligare ett tecken på att det rättsliga klimatet i EU förbättras på ett sätt som främjar den gemensamma marknaden.
<SPEAKER ID="054" NAME="Anja Weisgerber" AFFILIATION="PPE">
(DE) Fru talman! Jag är inte övertygad om alla punkter i kompromissen, men jag vet att den nya förordningen utgör en klar förbättring av den nuvarande rättsliga situationen. För det första kommer vi att få ett standardiserat europeiskt tekniskt språk för byggprodukters prestanda liksom effektiviserade och förenklade förfaranden. Vi har gjort framsteg med inremarknadsfrågorna och därigenom har vi gynnat företagen och även konsumenterna genom standardiserade säkerhetskrav. I princip anser jag att förenklad byråkrati för mikroföretag är viktigt och förnuftigt. Men vi måste ta hänsyn till att mikroföretag som bearbetar byggprodukter också är användare som måste skyddas.
<P>
Jag är därför nöjd över att mitt förslag togs med i kompromissen. Det föreskriver förenklade förfaranden för mikroföretag i samband med utvärdering av byggprodukternas prestandaegenskaper. Men om de tillämpar ett sådant förfarande, måste de styrka att det använda förfarandet överensstämmer med det förfarande som faktiskt tillämpas i hela EU. Det är det enda sättet att se till att detaljerna för prestandaegenskaperna är korrekta och tillförlitliga, och att säkerheten för byggnader garanteras över hela Europa.
<SPEAKER ID="055" NAME="Antonio Tajani" LANGUAGE="IT">
Fru talman, mina damer och herrar! Jag håller med Malcolm Harbour när han betonar vikten av den text vi debatterar och att texten kommer att godkännas tack vare denna överenskommelse i parlamentet. Det är en ny lagstiftning och den kommer att ge viktig vägledning till marknaden, samtidigt som den skapar bra bestämmelser som gör det möjligt för små och medelstora företag att växa - i synnerhet i denna sista fas av den nuvarande krisen. I denna fas måste vi göra allt som står i vår makt för att se till att de små och medelstora företagen kan skapa nya arbetstillfällen och växa. Detta är kommissionens mål och det får stöd genom Europaparlamentets verkliga engagemang, som delvis är ett resultat av genomförandet och utvecklingen av småföretagsakten.
<P>
Små och medelstora företag kommer att dra nytta av förenklingen liksom minskningen av pappersexercisen. Men som Evelyne Gebhardt sade i sitt inlägg kommer dessa bestämmelser om liberalisering och utveckling av marknaden också att ge verklig vägledning om säkerhet, vilket har stor betydelse både för de anställda inom byggsektorn och för konsumenterna.
<P>
Jag anser att detta betänkande är ett steg i rätt riktning. Men kommissionen har inte för avsikt att stanna upp när lagstiftningen - som är ett resultat av överenskommelsen och kompromissen mellan rådet och parlamentet -antas. Vi vill fortsätta arbeta med detta under de kommande åren och jag vill också försäkra Malcolm Harbour - som underströk behovet av att gå framåt - om att vi står fast vid vårt åtagande att ta fram en färdplan för genomförandet som jag kommer att överlämna till er så snart som möjligt.
<P>
Under denna debatt har många av ledamöterna talat om harmonisering inom byggsektorn, i synnerhet när det gäller säkerhetsfrågorna. Jag är fullt uppmärksam på och medveten om problemet, och jag är glad över att ha utarbetat eurokoder tillsammans med Europeiska standardiseringskommittén, eftersom detta är harmoniserade bestämmelser som specifikt gäller byggsäkerheten. Som ni vet håller kommissionen för närvarande på att utarbeta ett meddelande om standardisering, som kommer att överlämnas till parlamentet och rådet inom några veckor. Därför anser jag att vi i dag och i morgon tar ett viktigt steg framåt.
<P>
Jag vill upprepa att detta inte enbart handlar om tekniska bestämmelser, men jag vill tacka föredraganden för hennes tålmodighet i hanteringen av de tekniska bestämmelserna som i vilket fall som helst representerar en ögonblicksbild av ett stort politiskt åtagande. Bakom de tekniska detaljerna finns ett viktigt ekonomiskt alternativ som gynnar de små och medelstora företag som kan skapa nya jobb under de kommande åren samtidigt som det gynnar en halv miljard europeiska medborgare.
<SPEAKER ID="056" NAME="Catherine Stihler">
föredragande. - (EN) Fru talman! Tack till alla kolleger som har tagit sig tid att tala under eftermiddagen och kvällen.
<P>
Jag anser att Antonio Tajanis kommentarer om att arbeta i partnerskap, färdplanen och utfärdandet av eurokoder, som Heide Rühle och (tror jag) Andreas Schwab också nämnde, är viktiga och att vi ska fortsätta det goda samarbete vi har haft. Vi har nått en kompromiss, och det finns vissa saker som kollegerna kanske skulle ha velat se i kompromissen som vi inte lyckades få med. Parlamentet lyckades dock få igenom 75 procent av de ändringsförslag som vi ansåg vara viktiga i texten, och det är ingen dålig bedrift.
<P>
En sak gjorde starkt intryck på mig under den här debatten. Byggsektorn är så viktig för fortsatt tillväxt i våra ekonomier och för jobben att jag skulle vilja be talmannen att anordna en årlig debatt i parlamentet om byggsektorn för att främja det samarbete som kommissionsledamoten har erbjudit oss och för att se till att parlamentet alltid ägnar byggsektorn den uppmärksamhet den förtjänar med tanke på att 38 miljoner människor är beroende av byggsektorn för sina jobb.
<P>
Så tack, fru talman, och tack, herr kommissionsledamot. Jag ser fram emot de kommande veckorna, månaderna och åren, eftersom byggdebatten kommer att fortsätta i utskottet för den inre marknaden och konsumentskydd. Jag kommer för min del definitivt att följa den.
<SPEAKER ID="057" NAME="Talmannen">
Debatten är härmed avslutad.
<P>
Omröstningen kommer att äga rum tisdagen den 18 januari 2011.
<P>
Skriftliga förklaringar (artikel 149)
<SPEAKER ID="058" NAME="George Becali" LANGUAGE="RO">
Jag vill gratulera föredraganden till hennes betänkande. Byggprodukter är en både sårbar och viktig del av EU:s ekonomi, och den bör harmoniseras. Jag använder termen ”sårbar” inte bara med tanke på hur sektorn har reagerat på konjunkturnedgången, utan särskilt på grund av det stora antalet sysselsatta och de många små och medelstora företagen i sektorn: 12 miljoner respektive uppskattningsvis 65 000. Jag instämmer absolut i att vi måste erkänna behovet av ett högt hälso- och säkerhetsskydd på arbetsplatser där byggprodukter används. Jag syftar då i klartext inte bara på olyckor på arbetsplatsen, som äger rum ganska ofta, utan även på farliga ämnen som används i arbetsprocesser. Jag vill lägga till en sista sak. Den inre marknaden för byggprodukter behöver stöd som är lämpligt i förhållande till dess storlek och särskilda karaktär, även med tanke på de sårbara faktorer som jag nämnde i inledningen till mitt anförande.
