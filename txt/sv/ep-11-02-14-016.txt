<CHAPTER ID="016">
Praktiska aspekter avseende översynen av EU-instrumenten för att stödja de små och medelstora företagens finansiering under nästa programperiod (debatt)
<SPEAKER ID="131" NAME="Talmannen">
Nästa punkt är kommissionens uttalande om praktiska aspekter avseende översynen av EU-instrumenten för att stödja de små och medelstora företagens finansiering under nästa programperiod.
<SPEAKER ID="132" NAME="Antonio Tajani">
kommissionens vice ordförande. - (IT) Herr talman, parlamentsledamöter! Den fråga vi måste besvara är: ”Hur tänker kommissionen hjälpa småföretag hitta den finansiering de behöver för att växa?” I Europa 2020-strategin lovade kommissionen att fokusera på tillväxt baserad på kunskap och innovation. Entreprenörer som startar nya företag och lanserar nya idéer skapar jobb och tillväxt. Vi måste därför inrikta våra insatser på att se till att dessa företag får tillgång till nödvändiga resurser, vilket självfallet inkluderar finansiering, och framför allt verktyg för innovation. Jag kommer aldrig att tröttna på att upprepa detta: vi kan inte skapa tillväxt och konkurrens om det inte finns innovation.
<P>
Först och främst har kommissionen i sitt förslag för avsikt att lägga tyngdpunkten på forskning och innovation. Som framgår av den grönbok som kommissionen antog i förra veckan om framtida finansiering av forskning och innovation kommer kommissionen att försöka förenkla förvaltningen av dessa program genom att använda kombinerade instrument. Gemensamma instrument av detta slag kommer att förenkla hanteringen och relationerna med våra partner och kommer också att fungera som en garanti för större öppenhet på marknaden. Förenkling och flexibilitet kommer därför att vara nyckelorden för vårt arbete i framtiden, som kommer att inriktas på att stimulera tillväxt och stödja små och medelstora företag.
<P>
Program och gemensam finansiering måste vara lätt tillgängliga för alla EU-företag, framför allt för dem som har tillväxtpotential. Jag är övertygad om att för att kunna uppnå detta mål måste de befintliga programmen för små och medelstora företag omorganiseras i ett enda gemensamt program för tillväxt och konkurrenskraft, där man tar hänsyn till de erfarenheter som gjorts hittills, framför allt för att kunna erbjuda den slags flexibilitet som behövs för att bemöta förändringar på marknaderna och i våra ekonomier under den kommande programperioden.
<P>
För det andra har kommissionen i sitt förslag som mål att lägga tyngdpunkten på finansieringsinstrument, dvs. att övergå från en kultur som är baserad på bidrag till en kultur som är mer inriktad på att låna ut pengar till företagen. Den här metoden gynnar självfallet dem som kan ta fram en välgrundad affärsplan. En prestation som vi kan använda som utgångspunkt är den som utgörs av garantierna och investeringarna i riskkapital som finns inom ramprogrammet för konkurrenskraft och innovation (CIP). De här instrumenten har varit framgångsrika. Hittills har vi hjälpt mer än 100 000 små och medelstora företag och när programmet avslutas ska vi ha hjälpt drygt 300 000.
<P>
Jag vill också betona att den första generationens EU-investeringar i riskkapital utgör 98 procent av kapitalinvesteringarna, något som blir än mer relevant när man tänker på att med knappt 2 procents finansiering har vi kunnat hjälpa många små och medelstora företag inom EU att växa. En annan viktig aspekt är dessutom att detta inte handlar om byråkratiska instrument. De är tillgängliga från banker och privata riskkapitalfonder. Man behöver med andra ord inte be Bryssel om de här instrumenten. Vi vet att små och medelstora företag uppskattar att instrumenten är både flexibla och lättillgängliga.
<P>
Jag vill också påpeka att Europeiska rådet för några dagar sedan uppmanade kommissionen att inrätta ett riskkapitalprogram för hela EU. Det har kommissionen för avsikt att genomföra. Vi delar rådets oro vad gäller bristerna på riskkapitalmarknaderna. Dessutom är vi helt medvetna om hur användbara lånegarantisystem är och att de hjälper ett stort antal småföretag. Jag kan försäkra er om att kommissionen är övertygad om att lånegarantier är nödvändiga, både på EU-nivå och regional nivå. Därför kommer kommissionen att förespråka en sammanhängande serie instrument som är avsedda för små och medelstora företag. Vi uppmanar medlemsstaterna, som är med och beslutar om tillämpningen av strukturfonderna, att ta sig an den här uppgiften tillsammans med oss. Så har skett när det gäller de framtida finansieringsprogrammen.
<P>
Jag vill dock förtydliga att kommissionen inte har vilat på lagrarna. Den 28 oktober förra året lanserade jag SME Finance Forum, vars syfte är att övervaka framstegen med finansieringen av små och medelstora företag, främja bästa praxis och stimulera till nya lösningar. Detta permanenta forum erbjuder en regelbunden möjlighet för små och medelstora företag att träffa låneinstitutioner. Marknadssituationen och den rättsliga ram inom vilken små och medelstora företag får tillgång till finansiering granskas. Det har också förts diskussioner om hur man ska utveckla den europeiska marknaden för mezzaninfinansiering och jag är glad över att kunna meddela att vi gör framsteg i detta avseende.
<P>
Slutligen är det lika viktigt att än en gång titta på regelverket. I det här sammanhanget vill jag rikta ett särskilt tack till min kollega Michel Barnier, som i sitt meddelande ”På väg mot en inre marknadsakt” föreslår viktiga initiativ som gör vår lagstiftning effektivare, vilket även omfattar lagstiftningen om en gemensam marknad för riskkapital. Vårt gemensamma mål är just detta: att utveckla den gemensamma marknaden och att skapa de bästa förutsättningarna för tillväxt, konkurrenskraft och entreprenörskap.
<P>
När det gäller kraven för bankerna - ”Basel III” - som också hör till kommissionsledamot Barniers ansvarsområde, kommer kommissionen att lägga fram lagförslag i juni 2011. Kommissionens förslag kommer att inkludera en grundlig utvärdering av de mikroekonomiska och makroekonomiska effekterna av sådana åtgärder, vilket kommer att garantera att våra förslag är väl genomtänkta när det gäller tidsplan och effekt, och även ta hänsyn till vad som händer i andra delar av världen.
<P>
Sammanfattningsvis åligger det budgetmyndigheten, parlamentet och rådet att besluta hur de begränsade resurser som är tillgängliga på EU-nivå ska användas. Under denna period, när finanserna är begränsade, är det tydligt att det blir allt viktigare att använda dessa resurser på ett klokare sätt. Jag är övertygad om att de finansiella instrumenten kommer att bidra till att samla EU:s resurser och mobilisera privata investeringar.
<P>
Ni kan vara säkra på att kommissionen kommer att fortsätta att arbeta för att se till att våra förslag alltid fokuserar på den betydelse utvecklingen av små och medelstora företag har för Europas framtid, eftersom vi är övertygade om att allt arbete som måste genomföras under de kommande månaderna för att vi slutligen ska kunna ta oss ur krisen - vilket också omfattar att omstrukturera viktiga industrier - måste ta hänsyn till den roll de små och medelstora företagen kan spela. Min uppfattning är att det endast är dessa företag som kommer att kunna skapa nya jobb och därmed hantera de sociala aspekterna av den finanskris vi har genomlevt. De kommer på ett naturligt sätt att utgöra en viktig språngbräda för att inleda den nya fas som följer efter den ekonomiska krisen.
<SPEAKER ID="133" NAME="Bendt Bendtsen">
för PPE-gruppen. - (DA) Herr talman! Jag vill först tacka kommissionsledamot Antonio Tajani för hans uttalande. Vi har valt att ta upp den här frågan i dag eftersom det nu är viktigare än någonsin att fokusera på att erbjuda finansiering för våra små och medelstora företag i Europa. Det kan inte råda någon tvekan om att de små och medelstora företagens begränsade tillgång till finansiering utgör ett betydande hinder för att skapa tillväxt och för att nya företag ska startas, och den här situationen har förvärrats under den rådande ekonomiska krisen. Det har blivit mycket svårare att skaffa tillräcklig finansiering från Europas banker. Europas små och medelstora företag är starkt beroende av bankfinansiering, t.ex. i jämförelse med amerikanska företag.
<P>
Dessutom ska Basel III-reglerna införas. Vi har med andra ord ett nytt kapitalkravsdirektiv som ska införas. Det finns en risk för att detta kommer att leda till ännu större svårigheter när det gäller att tillhandahålla riskkapital för små och medelstora företag. Det är oroväckande att den allt mer kapital- och riskkänsliga banksektorn nu kräver högre säkerhet och högre riskpremier. Detta kommer att leda till otillräcklig finansiering och förlorade affärsmöjligheter, vilket i sin tur innebär förlorade arbetstillfällen.
<P>
EU måste bli mer konkurrenskraftigt. Vi måste därför stärka de EU-instrument som kan bidra till att öka investeringarna, innovationen och utvecklingen av små och medelstora företag. Jag efterlyser ökade budgetresurser för finansiering av innovation och för de instrument som redan finns. Kommissionen måste naturligtvis se till att det i nästa generations program läggs större vikt vid mezzaninfinansiering och att det skapas starkare kopplingar inom de stödåtgärder för små och medelstora företag som redan finns - med andra ord program som ramprogrammet för konkurrenskraft och innovation (CIP), strukturfonderna, sjunde ramprogrammet för forskning och så vidare. Därmed återstår det bara för mig att säga att detta är en fråga som parlamentet kommer att ägna mycket uppmärksamhet åt under de kommande månaderna.
<SPEAKER ID="134" NAME="Edit Herczog" LANGUAGE="HU">
Herr talman, herr kommissionsledamot! I kväll vill jag också tala på mitt eget språk så att de små och medelstora företagen kan följa mina kommentarer. När lagstiftningspaketet för små och medelstora företag togs fram ställde man upp tre huvudmål. Det första målet var att hjälpa små och medelstora företag att öka vinsterna genom att ge dem möjlighet att ta sig in på EU-marknaderna och saluföra innovativa produkter på marknaden. Det andra målet var att sänka kostnaderna genom att minska byråkratin. Ett utmärkt exempel på detta är tjänstedirektivet. Vårt tredje mål var att förenkla och underlätta tillgången till finansieringsinstrument för små och medelstora företag.
<P>
Inom EU svarar små och medelstora företag för en tredjedel av BNP. Om vi räknar på det sättet bidrar de små och medelstora företagen också med ett belopp som utgör en tredjedel av EU:s budget. Om vi däremot tittar på hur stor andel de små och medelstora företagen motsvarar i EU:s budget kan vi inte vara nöjda. Vi kan se att i slutet av 2010 fick cirka 100 000 små och medelstora företag någon form av bankgaranti inom ramprogrammet för konkurrenskraft och innovation (CIP), vilket är ett stort antal företag, men av 23 miljoner företag är detta en mycket liten andel. Detta kommer sannolikt att öka med 200 000 små och medelstora företag, men det är fortfarande lite i förhållande till 23 miljoner. Vi har lyckats mobilisera 1,3 miljarder euro i riskkapital, men om man än en gång sätter det i relation till 23 miljoner företag och deras ekonomiska värde är det mycket, mycket lite. Vi måste lyckas ta fram ett EU-förfarande som å ena sidan gör det möjligt att använda de instrument som finns inom Europeiska investeringsbanken (EIB) på ett mycket enklare och mycket effektivare sätt än i dag. Å andra sidan måste vi med hjälp av positiva årsredovisningar se till att medlemsstaterna själva stöder de små och medelstora företagen inte bara med ord, utan också med handling.
<P>
Vi vill uppmana kommissionsledamoten, genom vår begäran från fem politiska grupper, genom vår skrivelse som vi skickade dig, att inte försumma denna företagssfär, eftersom dessa företag försöker överleva efter att ha drabbats hårdast av åtstramningspaketen. Det är här som en ökad tillväxt först kan förväntas och det är här som en ökad sysselsättning kan förväntas. Vi kommer att ge vårt stöd för detta i parlamentet.
<SPEAKER ID="135" NAME="Olle Schmidt">
för ALDE-gruppen. - Herr talman, herr kommissionsledamot! Kommissionen har all anledning att vara ambitiös med tanke på att ni, och även vi, står inför en väldigt stor utmaning. Vi har 20 miljoner små och medelstora företag och de utgör tillsammans 99 procent av alla europeiska företag. Vi brukar säga att Europas småföretag är hjärtat i den europeiska ekonomin. Det är sant, men det får inte betyda att småföretagen inte ska få växa sig stora. Därför behövs finansieringsmöjligheter, vilket kollegorna har nämnt och vilket ni, kommissionsledamot Antonio Tajani, också själv var inne på. Man bör bland annat utnyttja de finansieringsmöjligheter som finns och jag förespråkar att man i högre grad utnyttjar exempelvis strukturfonderna.
<P>
Som Bendt Bendtsen nämnde har problemen ökat för de europeiska små och medelstora företagen. Parlamentet har skapat en mängd regler inom finansmarknaden, varav de flesta varit nödvändiga. Dessa regler har dock ökat småföretagens lånekostnader. Detta bör vi vara medvetna om, och vi bör vara aktsamma när vi föreslår olika regler. Vi bör i varje fall vara medvetna om vad det kommer att kosta i slutändan.
<P>
Bendt Bendtsen nämnde också de kända Baselkraven. Kommissionsledamot Antonio Tajani, ni talar om enkelhet och flexibilitet och menar att EU:s program och finansieringsmöjligheter ska präglas av det. Bort med byråkrati och krångel! Men tror ni verkligen att det är det som småföretagen och deras anställda tycker att Europeiska unionen håller på med? Är det inte snarare så att vi ökar byråkratin och krånglet? Här tror jag att vi helt måste ändra inställning.
<P>
Vi har som sagt 20 miljoner småföretag i Europa, men samtidigt har vi över 20 miljoner arbetslösa i Europa. Vi vet att utanförskapet ökar och vi vet att fattigdomen ökar och för att klara det här måste vi, och även kommissionen, kunna agera på ett handfast sätt så att vi ger finansieringsmöjligheter till de små och medelstora företagen, för det är där jobben skapas i Europa.
<SPEAKER ID="136" NAME="Ryszard Czarnecki">
för ECR-gruppen. - (PL) Herr talman! Vi talar om en sektor inom ekonomin som har en helt avgörande betydelse, eftersom de små och medelstora företagen sammantaget är den största arbetsgivaren inom EU. De erbjuder fler arbetstillfällen än de större företagen. Dessutom drabbades de små och medelstora företagen - som ofta är familjedrivna företag - hårdast av den ekonomiska krisen. Jag vill gå ännu längre och påstå att de sociala kostnaderna för den förlorade slagkraften inom denna sektor har en absolut avgörande betydelse. Det är förstås möjligt att de största företagen och de största industrilobbyisterna är bäst på att tala i egen sak, men små och medelstora företag bör skyddas, eftersom detta också innebär ett skydd av medborgarna och skattebetalarna i EU:s medlemsstater. Jag har ytterligare en kommentar: Jag vill starkt betona att EU:s medlemsstater inte ska lägga över ansvaret för allt på EU. Medlemsstaterna ska själva ta hand om de små och medelstora företagen, men i stor utsträckning gör de inte det. Här instämmer jag i det som Edit Herczog sade.
<SPEAKER ID="137" NAME="Claudio Morganti" LANGUAGE="IT">
Herr talman, mina damer och herrar! Under de senaste åren, då också den globala finanskrisen har spelat en roll, har det blivit allt svårare för små och medelstora företag att få lån och enkelt ha tillgång till kredit när så krävs.
<P>
De instrument som EU hittills har använt inom budgetramen för 2007-2013 har visat sig ha allvarliga brister på vissa områden, t.ex. bristen på resurser och täckning, förekomsten av tunga administrativa begränsningar. Dessutom är de utspridda över flera olika handlingslinjer. I den nya budgetramen måste vi inrikta oss på att förenkla reglerna för små och medelstora företag - regler som har utgjort ett betydande hinder för framför allt små företag - och jag tänker t.ex. på att inrätta en enda kontaktpunkt för att få tillgång till EU-finansiering.
<P>
Vi måste främja en övergång till nya finansieringsinstrument för att kunna förenkla tillgången till kredit, erbjuda exakta lånegarantiprogram och prioritera konkret stöd under den svåra inledande utvecklingsfasen, framför allt när det gäller innovativa och tekniska företag. Vi måste därför försöka underlätta så mycket som möjligt för denna sektor, som sysselsätter 100 miljoner personer och som utan tvekan är den starkaste motorn för tillväxt och utveckling.
<SPEAKER ID="138" NAME="Dimitar Stoyanov" AFFILIATION="NI">
(BG) Herr talman! Jag instämmer i den allmänna inställning som jag uppfattar finns här i parlamentet vad gäller små och medelstora företag och ger mitt helhjärtade stöd till det som just sagts, dvs. att de företag som drabbats hårdast av den ekonomiska krisen är de små och medelstora företagen.
<P>
Jag håller också helt med Ryszard Czarnecki, som sade att de här företagen oftast är små, familjedrivna företag där familjerna tjänar huvuddelen av sin inkomst. När ett stort företag drabbas - för de drabbades också under krisen - är det bara deras vinster som påverkas. Men när ett litet företag drabbas förlorar den familj som är beroende av verksamheten en viktig inkomstkälla.
<P>
Därför menar jag att vi bör ta det försiktigt när vi genomför förändringar, eftersom både höger- och vänsterinriktade åtgärder kan ha en negativ inverkan på små och medelstora företag, beroende på var de sätts in.
<P>
Jag vill säga att det inte kommer att räcka att bara dela ut finans- och bankgarantier och att vi behöver en mer omfattande utveckling av lagstiftningen - en ökad reglering av banksektorn, om man så vill - för att säkra finansiering för småföretag. Vi måste också sluta att diskutera denna fråga enligt förutsättningen att det råder lika villkor - för småföretag kan aldrig mäta sig med stora företag - utan i stället hjälpa dem att vara verkligt konkurrenskraftiga när ett stort företag dyker upp.
<SPEAKER ID="139" NAME="Paul Rübig" AFFILIATION="PPE">
(DE) Herr talman, herr kommissionsledamot! Först vill jag tacka Bendt Bendtsen, eftersom ramprogrammet för konkurrenskraft och innovation (CIP) är en av huvudpelarna för företagande och finansiering på det här området. Jeremie- och Jasmineprogrammen och Erasmusprogrammet för unga entreprenörer är oerhört viktiga för att hjälpa människor att lära känna marknaderna. Jag vill också tacka Edit Herczog för att hon stöder EIB och EIF, Europeiska investeringsfonden, och för hennes uppmaning om att öka den tillgängliga finansieringen. Jag vill dock uppmana kommissionsledamot Antonio Tajani att se till att målen för 2020 också omfattar ett obligatoriskt krav på en kapitalbas på 20 procent för de små och medelstora företagen. Detta är något som vi redan kräver av bankerna och samma sak bör också gälla de små och medelstora företagen. Detta är viktigt för båda sektorerna.
<P>
Jag skulle också föreslå att en vinstskatt endast ska tas ut när vinster tas ut ur företaget. Med andra ord borde det vara möjligt att återinvestera vinster som aktiekapital. Om en entreprenör eller arbetstagare däremot tar ut pengar ur ett företag ska detta beskattas på normalt sätt.
<P>
En sista punkt som jag uppfattar som särskilt viktig är möjligheten att skriva av skulder på minst 5 000 euro. Vi anser att en avskrivningsrätt ska tillåtas på vinster på upp till 5 000 euro. Detta skulle ge den bästa grunden för att hitta en balans mellan riskkapital och aktiekapital för att finansiera lån på ett ordnat sätt.
<SPEAKER ID="140" NAME="George Sabin Cutaş" AFFILIATION="S&amp;D">
(RO) Herr talman! Principen om att först tänka i liten skala, som utgör grunden för kommissionens politik för entreprenörskap, är viktig. Vi får inte glömma att två tredjedelar av jobben inom EU skapas av små och medelstora företag. Under den rådande krisen har de små och medelstora företagen dock problem att få tillgång till lån då bankerna betraktar dem som riskfyllda projekt. Främjandet av offentliga garantiprogram i medlemsstaterna och tillgång till garantier från Europeiska investeringsbanken i syfte att lindra finansieringsbegränsningarna är frågor som vi måste följa.
<P>
Vi noterar också att det finns svårigheter med att tillhandahålla information om villkoren för att fördela medlen och i vissa fall också avsaknad av den administrativa kapacitet som krävs lokalt för att förmedla tillgång till lån.
<P>
Under perioden 2014-2020 måste EU fokusera på ökad öppenhet i relationen mellan finansiärer och företag och på tillgång till konsulttjänster för att tillhandahålla information om de låneplattformar och villkor som är tillgängliga för små och medelstora företag. Samtidigt är det Europeiska investeringsbankens skyldighet att, som en företrädare för EU-politiken, erbjuda tekniskt stöd till nationella och lokala förvaltningar för att göra det enklare för entreprenörer att få tillgång till finansiering.
<SPEAKER ID="141" NAME="Elisabetta Gardini" AFFILIATION="PPE">
(IT) Herr talman, herr kommissionsledamot, mina damer och herrar! Det är oerhört viktigt att stärka engagemanget inom hela EU för att stödja små och medelstora företag, eftersom - som påpekats - de har en avgörande betydelse och roll i EU:s sociala balans och det är dessa företag som ligger bakom den ekonomiska återhämtningen. Mot denna bakgrund vill jag påminna om att mellan 2002 och 2008, med den starka tillväxt som denna sektor uppvisade i 27 länder, skapade dessa företag 9 400 000 nya arbetstillfällen och utgjorde redan då drivkraften bakom sysselsättningen. På grund av krisen har de i dag förlorat en tredjedel av de jobb som skapades.
<P>
Därför är det nödvändigt att ta fram specifika instrument som ger tillbaka de små och medelstora företagen deras förmåga att utveckla och skapa nya arbetstillfällen, eftersom hela samhället kommer att gynnas av detta. Tillgång till kredit är definitivt en av huvudfrågorna, den fråga som entreprenörerna anser är viktigast. Under första delen av 2010 fick 18 procent av de små och medelstora företagen avslag på sina låneansökningar. Under det föregående året var motsvarande siffra 12 procent. De här siffrorna är hämtade från en undersökning som genomförts av Europeiska centralbanken.
<P>
Det är just tillgången till kredit i kombination med förenklad administration och tillgång till marknaderna som kommer att vara en av huvudprioriteringarna i småföretagsakten. Den kommer att presenteras i Rom i nästa vecka av kommissionsledamot Antonio Tajani och vi välkomnar den varmt. Jag vill slutligen nämna att den del av Italien som jag kommer ifrån, den nordöstra delen, har genomgått en oerhörd utveckling och har haft en avsevärd tillväxt tack vare just ett intelligent utlåningssystem, som har hjälpt fram de små och medelstora företagens tillväxt. Låt oss följa detta exempel.
<SPEAKER ID="142" NAME="Zoran Thaler" AFFILIATION="S&amp;D">
(SL) Herr talman! Jag vill instämma i mina kollegers förslag att politikerna, medlemsstaterna och EU ska placera små och medelstora företag i centrum för insatserna för ekonomisk återhämtning.
<P>
Nittionio procent av alla företag inom EU finns i den här kategorin och de skapar mer än 100 miljoner arbetstillfällen. Vad är det då som små och medelstora företag i EU oroar sig över? Låt oss inte glömma den frågan i dagens debatt.
<P>
För det första oroar sig de här företagen över fakturor som inte betalas, över en bristande betalningsdisciplin. Det dröjer 90 eller 120 dagar innan företagen får in betalning på fakturorna och ibland inte alls. Den finansiella och ekonomiska krisen har förvärrat problemet avsevärt och små och medelstora företag står hjälplösa inför de här svårigheterna.
<P>
EU har antagit ny lagstiftning. Därför är det nu dags för medlemsstaterna att förbättra sin disciplin, sin betalningsdisciplin. Det är där det börjar och det förs sedan vidare i kedjan.
<P>
För det andra oroar sig de här företagen över finansiering. Många skulle inte ha finansiella problem om deras fakturor blev betalda. Bankerna har krupit in i sina skal och fyller inte sin funktion. Därför är den ekonomiska tillväxten inom EU mycket mindre än den skulle kunna vara. Jag stöder kommissionens åtgärder som kommissionsledamot Antonio Tajani förespråkar och jag uppmanar kommissionen att sätta små och medelstora företag i centrum för insatserna. Nu är det dags för oss att gemensamt förverkliga rekommendationerna i småföretagsakten.
<SPEAKER ID="143" NAME="Seán Kelly" AFFILIATION="PPE">
(EN) Herr talman! Detta är en bra eftermiddag för parlamentet och EU om man tänker på de ämnen vi diskuterar, som har en konkret inverkan på realekonomin. Vi har diskuterat tjänstedirektivet, ett enhetligt patentskydd och nu de nya instrumenten för att stödja små och medelstora företag. Det har påpekats att små och medelstora företag är helt avgörande och om varje sådant företag skapade ett jobb skulle det inte finnas någon arbetslöshet inom EU. För många av de här företagen skulle det inte vara svårt att skapa ett extra jobb, framför allt inte om de får kredit, men allt pekar på att de inte kan få kredit.
<P>
Varje helg träffar jag företagare som inte kan få kredit, framför allt inte i mitt land. Förra helgen träffade jag en person som behövde 4 000 euro till ett företag som likviditet och inte kunde få det. Situationen i mitt land är alltså kronisk. Trots att ECB har försett bankerna med kapital förs det inte vidare. Det här måste man absolut titta på. Det duger inte.
<P>
Vi har hört mantrat om banker som är för stora för att gå i konkurs. Vi borde ändra det till ett mantra om små och medelstora företag som är för viktiga för att gå i konkurs. Om vi ger dessa företag kredit och stöd skulle de kunna skapa ett extra jobb var, vilket skulle ta oss ur den lågkonjunktur vi befinner oss i. Det är inte för mycket begärt, och genom att vi i kväll diskuterar de nya instrumenten för att stödja små och medelstora företag kan vi absolut göra mycket för att åstadkomma detta.
<SPEAKER ID="144" NAME="Elena Băsescu" AFFILIATION="PPE">
(RO) Herr talman! Att ge små och medelstora företag och entreprenörer stöd är ett sätt att ta sig ur finanskrisen. Att säkra tillgång till den gemensamma marknaden och förbättra genomförandet av småföretagsakten måste vara prioriteringar på både nationell nivå och på EU-nivå. Jag vill nämna att vi med de nuvarande åtgärderna ännu inte har löst de svårigheter som hindrar små och medelstora företag från att utvecklas. Tjugotre miljoner små och medelstora företag förväntar sig positiva åtgärder från kommissionen.
<P>
En annan viktig aspekt är också att alternativa finansieringskällor utvecklas. Initiativ måste tas med målet att öka tillgången till kapitalmarknaden och skapa bättre skatteincitament för investerare. Det är särskilt viktigt att stödja storskalig finansiering för innovativa företag. Den rumänska regeringen kommer att anta ett program som ska stimulera unga entreprenörer att starta och utveckla mikroföretag. Detta är en specifik ny åtgärd i regeringens åtgärdspaket för att stärka företagssektorn.
<SPEAKER ID="145" NAME="Zigmantas Balčytis" AFFILIATION="S&amp;D">
(LT) Herr talman! Finansieringen för små och medelstora företag är fortsatt ett stort problem. Trots de åtgärder som vidtagits är dagens situation inom denna viktiga sektor fortfarande kritisk.
<P>
Jag tror att ni känner till rapporten från den internationella organisationen Bankwatch, som har analyserat fördelningen av Europeiska investeringsbankens utlåning i fyra medlemsstater. Rapporten visar att hittills har lån från Europeiska investeringsbanken endast varit till nytta för bankerna själva, som tilldelades 15 miljarder euro med en tidsgräns för att hitta företag i behov av det här stödet.
<P>
Det finns farhågor om att även om pengarna kom från Europeiska investeringsbanken stramade de kommersiella bankerna åt bankkrediterna för små företag och pengarna användes mest för att finansiera stora och välmående företag.
<P>
Jag anser att denna situation visar att det finns ett behov av betydligt strängare övervakning och kontroll av de kommersiella bankerna på det här området, och kommissionen måste göra mer för att se till att detta stöd inte missbrukas.
<SPEAKER ID="146" NAME="Pat the Cope Gallagher" AFFILIATION="ALDE">
(EN) Herr talman! Jag välkomnar kommissionens uttalande om översynen av EU-instrumenten för att stödja små och medelstora företag. Det är uppenbart att kostnaden för och tillgången till kredit fortsatt är den enskilt största utmaningen som de små och medelstora företagen i EU - och inte minst i mitt eget land, Irland - ställs inför.
<P>
Många livskraftiga företag har fortfarande svårigheter att få tillgång till kredit från bankerna till ett rimligt pris. Det är oacceptabelt. Jag kan bara tala för mitt eget land, men mot bakgrund av det stöd som de små och medelstora företagen har fått från skattebetalarna i Irland är denna sektor tillväxtmotorn i ekonomin. Det är den privata sektorn som skapar arbetstillfällen. Det enda vi i kommissionen, parlamentet och rådet gör är att skapa ett ekonomiskt klimat där det är gynnsamt att investera och det måste vi fortsätta att göra.
<P>
Jag är glad över att kommissionsledamoten har hänvisat till flexibilitet och sagt att tillgången till kapital inte ska vara byråkratisk, men han följer bara upp det som kommissionens ordförande sade i sitt tal om tillståndet i unionen. Vi måste noga följa vad som händer, eftersom ordföranden sade att vi kommer att få en årlig besparing på 38 miljarder euro från de europeiska företagen. Vi måste se till att vi hjälper småföretagen, eftersom de kommer att bidra till att skapa jobb och minska arbetslösheten.
<SPEAKER ID="147" NAME="Ilda Figueiredo" AFFILIATION="GUE/NGL">
(PT) Herr talman! Situationen för många mycket små och små företag är kritisk i många länder inom EU, då de har drabbats hårdast av den ekonomiska krisen och av den nyliberala politiken. I Portugal läggs tusentals små familjedrivna företag, dvs. små och medelstora företag, ned inom ett stort antal sektorer - industri, handel, tjänster och jordbruk - och därmed ökar arbetslösheten och fattigdomen.
<P>
Problemen med bankkrediter, byråkrati och svårigheten att få tillgång till EU-stöd för framför allt dessa mycket små och små företag stryper den ekonomiska utvecklingen inom stora områden och förhindrar att sysselsättningen ökar. Det krävs därför en helt förändrad politik inom dessa områden för att effektivt kunna ge dessa små och medelstora företag stöd och det finansiella systemet måste uppmanas att erbjuda tillgängliga krediter för små och medelstora företag i kombination med tillräckligt stöd från EU.
<SPEAKER ID="148" NAME="Andreas Mölzer" AFFILIATION="NI">
(DE) Herr talman! EU överdriver alltid sina hyllningar av små och medelstora företag som drivkraften bakom ekonomin och som den viktigaste källan till sysselsättning, framför allt när arbetsgivarna inte omedelbart säger upp sina arbetstagare, trots att lågkonjunktur råder. Samtidigt har just de här företagen överösts med byråkratiska hinder under årtionden och varit förfördelade när det gäller EU-stöd. På papperet ser vi det ena initiativet för små och medelstora företag efter det andra. I praktiken kan dock små och medelstora företag inte få tillgång till kapital på grund av bestämmelserna i Basel II och nu i Basel III.
<P>
Innovation är mycket viktigt för att små och medelstora företag ska kunna överleva i framtiden. Innovation kräver dock också pengar och forskning. Naturligtvis är det berömvärt att små och medelstora företag kommer att få större uppmärksamhet i framtiden inom ramen för de nya EU-reglerna om offentlig upphandling och att det kommer att bli lättare för dem att få tillgång till forskningsfinansiering från EU. Men många små och medelstora företag kommer kanske inte att överleva tillräckligt länge för att få se dessa länge diskuterade åtgärder bära frukt, eftersom deras verksamhet kommer att strypas på grund av brist på finansiering.
<SPEAKER ID="149" NAME="Petru Constantin Luhan" AFFILIATION="PPE">
(RO) Herr talman! Som ni känner till står de små och medelstora företagen i Rumänien inför ungefär samma problem som i andra medlemsstater till följd av de speciella och svåra förhållanden som råder för närvarande. Men det går att förbättra de små och medelstora företagens möjligheter att få finansiellt stöd, framför allt genom teknisk hjälp för att få tillgång till finansiella instrument, särskilt de som är avsedda att öka forsknings- och utvecklingskapaciteten.
<P>
Jag anser att det är nödvändigt att öka tillgången till information av god kvalitet och kompetenta tjänster. Jag vill påminna er om att kommissionens företrädare under plenarsammanträdet i september meddelade att en särskild nätbaserad utbildningsplattform för små och medelstora företag skulle öppnas på Internet under 2011. Syftet med den är att göra det lättare för små och medelstora företag att få tillgång till forsknings- och utvecklingsprojekt och att utnyttja resultaten genom att erbjuda kostnadsfri utbildning på nätet, personlig information och ställa ett kommunikationsforum till förfogande. Att utbilda små och medelstora företagare i användningen av finansiella instrument kan förutom stöd till relevanta metoder och minskad byråkrati leda till betydligt bättre resultat på det här området.
<SPEAKER ID="150" NAME="Giovanni Collino" AFFILIATION="PPE">
(IT) Herr talman, mina damer och herrar! Kommissionsledamot Antonio Tajanis uttalande var mycket glädjande. Han framhöll åter en mycket viktig faktor: att små och medelstora företag ses och uppfattas som en produktionsmodell och följaktligen som en social modell eftersom de utgör grundvalen för sysselsättningen.
<P>
Den ekonomiska kris som vi upplever är inte övergående utan strukturell och hänger samman med förändringar på marknaderna som en ytterligare följd av globaliseringen. Små och medelstora företag utgör 99 procent av det europeiska näringslivet. I förslaget till resolution uppmärksammas vissa oavvisliga krav, nämligen bättre information, enklare tillgång till krediter och mindre byråkrati för att göra EU:s resurser mer lättillängliga.
<P>
Som kommissionsledamoten nyss konstaterade finns det ett behov av större förenkling och flexibilitet liksom mer resurser för innovation och forskning. Kommissionen måste också ta fram nya, tydligare och mer lättförståeliga riktlinjer för att underlätta de små och medelstora företagens tillgång till användbar information och det behövs ett nytt perspektiv på utlåning. I kristider är det inte rättvist att det bara är de små och medelstora företagen som får betala medan banksektorn fortsätter att växa och öka vinsterna.
<P>
Det är viktigt att se till att kommissionens nya ram tar hänsyn till dessa krav så att Europa 2020-strategin blir mer än ett tomt skal och verkligen har lämpliga instrument för att uppnå de mål som ställs upp i den.
<SPEAKER ID="151" NAME="Vasilica Viorica Dăncilă" AFFILIATION="S&amp;D">
(RO) Herr talman! Jag vill framhålla att hindren för att utveckla små och medelstora företag och skapa arbetstillfällen och innovation i Europa fortfarande inte har avlägsnats. Därför anser jag att kommissionens strategier, åtgärder och handlingsplaner på det här området måste förbättras. Tjugotre miljoner små och medelstora företag väntar på positiva åtgärder inom sådana områden som offentlig upphandling, hantering av sena betalningar, tillgång till yrkesutbildning, stöd till entreprenörskap och förbättringar när det gäller beskattning och finansiering.
<P>
Stöd till små och medelstora företag öppnar en väg ut ur finanskrisen. Förbättringar av bestämmelserna och små och medelstora företags tillgång till den inre marknaden och finansiering liksom effektivare genomförande av småföretagsakten måste prioriteras på nationell och europeisk nivå.
<SPEAKER ID="152" NAME="Czesław Adam Siekierski" AFFILIATION="PPE">
(PL) Herr talman! Den viktigaste förutsättningen för en framgångsrik politik för företag, både små och medelstora, är att se till att den inre marknaden fungerar väl. Det fria varuflödet innebär att alla företag har tillgång till fler potentiella konsumenter, även om de också måste vara beredda på större konkurrens. Lagstiftningen för den inre marknaden måste hela tiden ses över för att garantera likabehandling för alla företag i unionen. Det är mycket viktigt att övervaka medlemsstaternas tendenser till att skydda sitt eget inhemska näringsliv.
<P>
Vi säger alla att små och medelstora företag utgör grundvalen för de europeiska ekonomierna, att de är en avgörande faktor för ekonomisk tillväxt, att sektorn sysselsätter två tredjedelar av alla som arbetar i unionen och att den står för en tredjedel av EU:s BNP. Låt oss komma ihåg att en besvärlig situation i små och medelstora företag först och främst påverkar inkomsterna för dem som arbetar i företagen eftersom de till stor del är familjeföretag. Dessa företag går omkull först senare, så de flesta av dem tycks ha reagerat långsamt på krisen, men det innebär inte att krisen inte har påverkat deras ekonomiska förhållanden.
<P>
Slutligen vill jag framhålla att denna sektor behöver särskilt stöd för att främja införandet av innovativa metoder - och att detta stöd bör komma från Europeiska unionen.
<SPEAKER ID="153" NAME="Antonio Tajani" LANGUAGE="IT">
Herr talman! Som man redan kunde sluta sig till av resolutionsförslaget har eftermiddagens diskussion belyst den fullständiga enighet som råder mellan parlamentet och kommissionen om att sätta realekonomin i centrum för den ekonomiska politiken för att övervinna krisen, och ägna särskild uppmärksamhet åt små och medelstora företag som är vår ekonomis livsnerv.
<P>
Kommissionen är fast besluten att försöka omsätta det politiska beslutet i konkreta åtgärder och det är inte bara en tillfällighet att vi tack vare parlamentets och rådets stöd har antagit texten till direktivet om betalningsförseningar, som är av avgörande betydelse för små och medelstora företag. Nu är det upp till oss att få medlemsstaterna att påskynda införlivandet av direktivet i sin nationella lagstiftning (de har 24 månader på sig från oktober), även om jag naturligtvis personligen vill att medlemsstaterna ska införliva direktivet snabbare eftersom det har direkta effekter på möjligheterna att driva in utestående fordringar så att de kan användas till innovationer. När direktivet träder i kraft kommer ungefär 180 miljarder euro att frigöras som betalningsmedel.
<P>
Men det är inte tillräckligt. När det gäller stöd till små och medelstora företag kommer kommissionen den 23 februari att anta småföretagsakten som innehåller en rad viktiga åtgärder, till exempel en enda kontaktpunkt för tillgång till finansiering, som är ett av de förslag som vi ska lägga fram för medlemsstaterna. Dessutom kommer vi att be alla medlemsstater och alla lokala myndigheter att utse en kontaktperson för småföretagare.
<P>
Den 16 februari kommer jag att utse Daniel Calleja som vice generaldirektör för en ny avdelning inom kommissionen. Han kommer att bli ansvarig för att följa och kontrollera tillämpningen av småföretagsakten och fungera som en kontaktpunkt för europeiska småföretag när det gäller kommissionens politik. I texten till småföretagsakten, som vi ska anta den 23:e, uppmanas alla medlemsstater att göra likadant, och vi kommer även att be regionala myndigheter med lagstiftande befogenheter att göra detta.
<P>
När det gäller finansieringen kan problemet med tillgång till utestående skuldsaldon, som vi redan har hänvisat till i samband med direktivet om betalningsförseningar, och med tillgång till lån som små och medelstora företag ansöker eller vill ansöka om endast lösas genom att försöka aktivera förbindelser mellan låneinstitut och företag men även Europeiska investeringsbanken. Jag håller därför med dem som precis som vi anser att det är nödvändigt att utveckla dessa förbindelser och undanröja de flaskhalsar som tidigare och särskilt under krisen har försenat utbetalningen av de omtalade 30 miljarderna euro avsedda för små och medelstora företag och som på grund av svårigheten att göra överföringar till nationella kreditinstitut har medfört att utbetalningarna till de små och medelstora företagen har fördröjts.
<P>
Jag måste framhålla att man under det första mötet med finansieringsforumet för små och medelstora företag uppmärksammade just denna flaskhals som finns mellan Europeiska investeringsbanken och nationella kreditinstitut. Arbetet är i full gång och vid nästa möte kommer en rad förslag att läggas fram för att försöka underlätta tillgången till kredit för små företag.
<P>
Vi arbetar naturligtvis redan med att förenkla vissa saker och jag vill ge ett exempel på det. När det gäller Reach-förordningen har jag låtit översätta tillämpningsföreskrifterna för den här väldigt tekniska förordningen till samtliga EU-språk. Det har klargjort för små och medelstora företag att de inte behöver anställa en expert på teknisk engelska eller kemiteknik. Vi har faktiskt praktiskt taget avskaffat registreringsavgiften: vi har åstadkommit en 90-procentig nedsättning av Reach-registreringen för mikroföretag och en 60-procentig nedsättning för små företag. Det är några av de konkreta saker som också har att göra med förenkling.
<P>
Naturligtvis finns det test för små och medelstora företag kvar som infördes i och med småföretagsakten. Vi ska fortsätta med det och tillämpa det noggrant. Konkurrenskraftstestet, känt som ”fitness check”, som vi införde i och med dokumentet om industripolitik, som också berör konkurrenskraft och nuvarande lagstiftning, kommer säkert att vara till bra hjälp för små och medelstora företag. Jag måste gratulera Paul Rübig, och jag är mycket glad över parlamentets uppmaning om och stöd till ökad finansiering för ramprogrammet för konkurrenskraft och innovation II.
<P>
Slutligen kan jag bara försäkra er om mitt engagemang genom att säga att jag instämmer i allt som har sagts. Som jag alltid har försäkrat när jag har haft tillfälle att framföra mina synpunkter på politiken för små och medelstora företag, kan jag bekräfta att jag ska göra det till min absoluta prioritet att se till att byråkratiska hinder, tillgång till kredit och en politik för stöd till små och medelstor företag kommer att stå överst på dagordningen för kommissionsledamoten med ansvar för näringsliv och företagande under de kommande åren, det vill säga fram till slutet av det nuvarande parlamentets mandatperiod. För mig är Europaparlamentets stöd av väsentlig betydelse, även för vi har exakt samma åsikter om detta, vilket jag sade i början av mitt inlägg.
<SPEAKER ID="154" NAME="Talmannen">
Jag har mottagit ett resolutionsförslag, som ingivits i enlighet med artikel 110.2 i arbetsordningen.
<P>
Debatten är härmed avslutad.
<P>
Omröstningen kommer att äga rum mitt på dagen onsdagen den 16 februari 2011.
<P>
Skriftliga förklaringar (artikel 149)
<SPEAKER ID="156" NAME="Ioan Enciu" LANGUAGE="EN">
Det är allmänt accepterat i Europeiska unionen att små och medelstora företag behöver bättre och mer direkt tillgång till finansiering. Såsom det påpekas i meddelandet om Europa 2020-strategin har finanskrisen halverat EU:s tillväxtmöjligheter. Effekten på den verkliga ekonomiska aktiviteten kan sägas vara mer uttalad i EU på grund av de små och medelstora företagens stora beroende av banklån. Vägen ut ur denna kris för små och medelstora företag skulle vara att ytterligare stödja och utveckla aktiemarknader och små innovativa företag. Inrättandet av ett finansieringsforum för små och medelstora företag i maj var ett steg i rätt riktning för att förbättra de finansiella utsikterna för små och medelstora företag och deras framtida livskraft i Europa. Över 1,8 miljoner små och medelstora företag drog nytta av lånegarantier under 2009. Låt oss inte glömma att de små och medelstora företagen är basen i den europeiska ekonomin. Det är mycket viktigt att bankernas utlåning åter uppnår tillfredsställande och normala nivåer så snart som möjligt. EU måste arbeta för att prioritera skapandet av en livskraftig marknad med riskvilligt kapital.
<SPEAKER ID="155" NAME="Małgorzata Handzlik" LANGUAGE="PL">
Som en följd av krisen på finansmarknaderna har de små och medelstora företagen drabbats av minskad tillgång till finansiering. Nystartade och innovativa företag vars verksamhet anses vara riskfylld har särskilda svårigheter att få finansiellt stöd. Den ekonomiska återhämtningen kommer i stor utsträckning att vara beroende av vilka utvecklingsmöjligheter som finns för små och medelstora företag som när allt kommer omkring står för nästan 99 procent av all affärsverksamhet. Därför välkomnar jag dagens initiativ att se över EU:s instrument för att stödja finansieringen av små och medelstora företag under nästa programperiod. Särskilt bör företag som arbetar med innovativa metoder få tillgång till nya finansieringsformer. Jag anser även att förenkling av administrativa förfaranden och nuvarande bestämmelser kommer att bidra till ökad effektivitet i förvaltningen av europeiska program som skapats med hänsyn till små och medelstora företag, och även till avsevärda besparingar för de små och medelstora företagen, som kommer att ägna mindre tid åt administration och mer åt de projekt som de arbetar med.
<SPEAKER ID="157" NAME="Filip Kaczmarek" LANGUAGE="PL">
Jag är mycket nöjd med förslaget till resolution och debatten om översynen av EU-instrument i syfte att stödja små och medelstora företags finanser. Stöd till små och medelstora företag är viktigt eftersom dessa företag är viktiga för dagens EU och för EU:s framtid. Små och medelstora företag är av central betydelse om vi ska kunna bibehålla vår konkurrenskraft, återhämta oss från krisen, skapa nya arbetstillfällen och öka innovationsförmågan i EU:s ekonomi. Det är sant att vi behöver stödja små och medelstora företags finanser, men EU kan och bör även vidta andra åtgärder till stöd för denna sektor. Jag syftar på behovet av att minska den administrativa och byråkratiska belastningen. Små och medelstora företag måste kunna bedriva sin verksamhet utan hinder och de måste kunna handla snabbt. I Förenta staterna finns det platser där det tar 10 minuter att starta ett företag. Om vi vill utnyttja européernas företagarpotential måste vi göra det enklare för dem att bedriva affärsverksamhet och befria den europeiska marknaden från de restriktioner som i dagsläget innebär att vi inte tar till vara alla utvecklingsmöjligheter. Små och medelstora företag utgör en ekonomisk modell som är mycket effektiv och gynnsam för social utveckling. De flesta fattiga länder och utvecklingsländer saknar denna sektor, eller har en mycket svag sådan sektor. Detta är ett indirekt bevis på de små och medelstora företagens stora betydelse för hela ekonomin och för livskvaliteten i vissa länder. Tack för ordet.
<SPEAKER ID="157" NAME="Vilja Savisaar-Toomast" LANGUAGE="ET">
Det är glädjande att se att kommissionen tar itu med en översyn av EU-resurser till stöd för små och medelstora företag, särskilt med tanke på kommande programperiod. Det måste emellertid sägas att små och medelstora företag skulle ha behövt extra hjälp särskilt under de senaste två och ett halvt åren, för många av dem har haft likviditetsproblem på grund av recessionen. För att tala klarspråk: Bankerna vägrade att ge lån till små och medelstora företag eller lånade ut pengar enbart mot extremt hög ränta, vilket ytterligare förvärrade situationen för dessa företag. Såväl i Estland som i EU som helhet utgör små och medelstora företag 99 procent av alla företag, och mikroföretag utgör 83 procent av företagen i Estland och ungefär 92 procent av företagen i hela EU. Just för att dessa företag är i majoritet är det viktigt att ekonomiska medel finns tillgängliga för dem, särskilt under svåra krisår. Jag hoppas innerligt att både EU och de små och medelstora företagen inom kort kommer att skapa en uppåtgående trend inom ekonomin och att vi kommer att vara bättre förberedda för eventuella framtida kriser. Den nuvarande ekonomiska krisen, som föregicks av finanskrisen, förvärrades avsevärt genom att små och medelstora företags likviditet försämrades till följd av bankernas hållning under den ekonomiska krisen. Över två tredjedelar av allt affärsfolk arbetar på små och medelstora företag och två tredjedelar av de ytterligare inkomsterna skapas av dessa företag. Detta får inte glömmas bort, och vi måste därför försvara dessa företags välmåga.
<SPEAKER ID="157" NAME="Olga Sehnalová" LANGUAGE="CS">
EU-instrumenten till stöd för små och medelstora företag måste framför allt vara flexibla och så obyråkratiska som möjligt. Bankerna förblir ovilliga att finansiera mer riskfyllda affärsprojekt, däribland nyetablerade företag och innovativa produkter. Bristande tillgång till finansiering är därmed ett av de största hinder som dagens små och medelstora företag ställs inför. Det är därför nödvändigt att stärka de olika metoderna för att stödja mikrofinansiering för företag och att se till att de enskilda program som redan finns samordnas och knyts samman på ett bättre sätt. Komplexiteten, mängden tid och pengar som krävs och överdrivna administrativa krav i förhållande till de relativt små belopp det handlar om utgör emellertid också hinder för tillgång till finansiering. Jag anser också att det är viktigt att höja den allmänna medvetenheten om de befintliga alternativen och instrumenten för stöd till små och medelstora företag i EU.
