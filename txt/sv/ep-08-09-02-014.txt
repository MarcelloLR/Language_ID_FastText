<CHAPTER ID="014">
Jämställdhet mellan kvinnor och män - 2008 (debatt)
<SPEAKER ID="775" NAME="Talmannen">
Nästa punkt är ett betänkande av Iratxe García Pérez, för utskottet för kvinnors rättigheter och jämställdhet mellan kvinnor och män, om jämställdhet mellan kvinnor och män - 2008.
<SPEAKER ID="428" NAME="Iratxe García Pérez">
föredragande. - (ES) Herr talman, herr kommissionsledamot! Jag skulle vilja inleda mitt anförande med att tacka kommissionen för 2008 års rapport om jämställdhet mellan män och kvinnor, som har en heltäckande syn på både principer om att integrera jämställdhetsperspektivet och på specifika positiva diskrimineringsåtgärder. Även om vi visserligen bör påpeka att kommissionens rapport har arbetsfrågor som sitt kärnområde, tar det inte hänsyn till de många andra frågor och svåra situationer som kvinnor stöter på. Dessa har vi därför försökt att införliva i parlamentets betänkande.
<P>
Jag vill även tacka alla mina kolleger som genom sina insatser har bidragit till att förbättra det betänkande jag först lade fram. Alla är överens om att även om framsteg har gjorts så återstår fortfarande mycket.
<P>
Självbelåtenhet är i det här avseendet troligen vår värsta fiende. Om vi inte är medvetna om vilka utmaningar och vilket arbete som återstår blir det svårt för oss att göra framsteg i jämställdhetsfrågor.
<P>
Framtidsutsikterna i betänkandet bygger på principen om jämställdhetsintegrering och man tar i betänkandet upp olika frågor som har betydelse för den principen. Alla frågor är viktiga och vi kan inte bortse från någon av dem: kvinnors integrering på arbetsmarknaden, våld i hemmet, kvinnor i utbildning, balansen mellan familjeliv och arbetsliv samt sårbara grupper såsom invandrarkvinnor eller funktionshindrade. Alla dessa aspekter måste beaktas och omfattas av omfattande undersökningar och analyser. Jag skulle här vilja fokusera på de aspekter som är viktigast för mig.
<P>
Våld i hemmet är det största sociala gisslet i vår tid, inte bara i Europa utan i hela världen. Det är en social orättvisa när män utsätter kvinnor för våld enbart på grund av att de är kvinnor, eftersom chauvinistiska värderingar fortfarande är ganska djupt rotade i vårt samhälle.
<P>
Det är därför nödvändigt att främja lagar i medlemsstaterna för att bekämpa denna sociala plåga. Vi har ett mycket bra exempel i Spanien där lagen mot våld i hemmet för några år sedan införlivades i den nationella rättsordningen. I lagen erkänns misshandlade kvinnors rättigheter och här genomförs även omfattande principer som rör allt från förebyggande till behandling och återanpassning av de berörda kvinnorna.
<P>
När det gäller kvinnor och arbetsmarknaden måste vi vara medvetna om att vi fortfarande har lång väg att gå för att uppnå målen i Lissabonstrategin. Kvinnors sysselsättning har ökat, men arbetslöshetssiffrorna för kvinnor är fortfarande mycket högre än för män. Vi måste därför vidta politiska åtgärder, både genom Europeiska kommissionen och medlemsstaterna, som stimulerar kvinnor att inta en plats på arbetsmarknaden på samma villkor som män.
<P>
Ett annat oundvikligt faktum som vi måste ta itu med är löneskillnaderna, som har legat på 15 procent sedan 2003. Här krävs utökade åtgärder genom avtal med näringslivet och fackföreningarna.
<P>
I betänkandet föreslår vi även att EU:s institutioner och medlemsstater utropar den 22 februari till den internationella dagen för lika lön. En kvinna måste arbeta 52 dagar mer per år för att få samma lön som en man.
<P>
För närvarande är 85 procent av alla informella vårdgivare kvinnor. Om vi ska uppnå en balans mellan arbetsliv och privatliv måste vi ändra på detta. Vi behöver en utökad samhällsservice som tillhandahåller barnomsorg och anhörigvård.
<P>
När det gäller kvinnors deltagande i det offentliga livet bör vi på samma sätt stimulera initiativ som ökar deltagandet i sociala organisationer, fackföreningar och politiska partier. Kvotering var ett avgörande steg som måste bevaras när vi strävar efter jämställdhet i demokratin.
<P>
Det finns andra viktiga aspekter som vi inte kan bortse från, t.ex. tillträde till utbildning, omkullkastande av sociala stereotyper samt problem och svårigheter för kvinnor på landsbygden. I det avseendet måste vi stå enade. Vi måste ha ett nära samarbete med olika organisationer och förverkliga EU:s grundläggande princip om jämställdhet mellan män och kvinnor. Då skapar vi ett Europa med mer lagstiftning och ökad social rättvisa.
<SPEAKER ID="430" NAME="Vladimír Špidla">
ledamot av kommissionen. - (CS) Herr talman, mina damer och herrar! Kommissionen välkomnar betänkandet och resolutionsförslaget om jämställdhet mellan kvinnor och män i EU. Genom att godkänna betänkandet understryker parlamentet sitt åtagande om jämställdhet mellan kvinnor och män. Samtidigt bekräftar parlamentet sitt stöd för kommissionens ståndpunkt. Jag vill framför allt tacka föredraganden Iratxe García Pérez för det stöd hon har visat för kommissionens åtgärder på det här området.
<P>
Jämställdhet mellan kvinnor och män är en av EU:s grundläggande värderingar. Det är också ett område på vilket Europa ofta har legat före den sociala utvecklingen. På senare år har EU även inlett viktiga och ambitiösa initiativ. Godkännandet av planen för att åstadkomma jämställdhet mellan kvinnor och män understryker kommissionens vilja att med alla medel försöka skapa verklig jämställdhet mellan kvinnor och män på alla områden i Europa.
<P>
Vidare konstaterar kommissionen att parlamentet i sitt resolutionsförslag betonar vissa ämnen som ingår i planens prioriteringar. Det gäller framför allt kvinnors position på arbetsmarknaden, balansen i arbetslivet, ett balanserat tillträde till ledande ställningar och även kampen mot kvinnovåld. Detta synsätt överensstämmer med kommissionens principer på det här området och omfattar ämnen som betonades i rapporten för 2008.
<P>
Även om vi har gjort tydliga framsteg på området för jämställdhet mellan kvinnor och män återstår det viktiga uppgifter som vi måste ta itu med. Vi måste fortsätta våra insatser och stärka den rättsliga grunden.
<P>
Kommissionen håller med föredraganden om att det är av central betydelse att åstadkomma en balans mellan arbetslivet och privatlivet för att uppnå jämställdhet mellan kvinnor och män. Vi är väl medvetna om att det för det mesta är kvinnor som ansvarar för familjen och hemmet. Därför är det kvinnor som oftare än män måste avbryta sina studier och karriärer för att alltför ofta inte återvända. För att öka sysselsättningen bland kvinnor är det därför avgörande att det finns barnomsorg av hög kvalitet till en rimlig kostnad. Kommissionen kommer att presentera en rapport om utvecklingen på det här området under de kommande veckorna.
<P>
Under 2006 och 2007 genomförde kommissionen även samråd med arbetsmarknadens parter om balansen mellan arbetslivet och privatlivet. I juli 2008 tillkännagav kommissionen att man hade för avsikt att förhandla om föräldraledighet. Kommissionen lägger för närvarande inte fram några förslag om detta.
<P>
Kommissionen kommer inom den närmaste framtiden att presentera ett initiativpaket om balansen mellan arbetsliv och privatliv i en särskild barnomsorgsrapport, ett förslag till direktiv som ändrar direktivet om mammaledighet och ett förslag till direktiv som ändrar 1986 års direktiv om medhjälpande makar. Den nuvarande situationen med medhjälpande makar inom jordbruket och även inom andra sektorer där det förekommer familjeföretag är oacceptabel. Det är inte acceptabelt att människor som arbetar regelbundet i ett familjeföretag i vissa länder saknar socialförsäkringsskydd. Det ger dem ett utsatt läge vid en skilsmässa, om familjeförsörjaren avlider eller vid finansiella problem.
<P>
En jämställdhetspolitik är helt avgörande när det handlar om att förebygga och bekämpa våld mot det motsatta könet, eftersom detta våld bygger på en obalans mellan mäns och kvinnors styrka. Effektiva åtgärder mot könsspecifikt våld kan å andra sidan bidra till att skydda kvinnors rättigheter i samhället och främja jämställdhet.
<P>
Våld mot kvinnor är oacceptabelt. Våldtäkt, sexuella övergrepp på flickor, handel med kvinnor i syfte att utnyttja dem sexuellt eller i arbetssyfte, våld i hemmet, trakasserier på arbetsplatsen och även traditionella eller vanställande metoder, t.ex. könsstympning, skadar kvinnors hälsa, frihet, värdighet samt fysiska och känslomässiga okränkbarhet. Våra ingripanden måste vara ingående och utomordentligt effektiva, i synnerhet när kvinnovåldet utförs inom internationell organiserad brottslighet, t.ex. i samband med människohandel.
<P>
Av den anledningen kommer kommissionen som en del av arbetsprogrammet 2009 att revidera och omarbeta den lagstiftning som rör människohandel samt utnyttjande och sexuellt utnyttjande av barn, som är ett fruktansvärt brott som främst riktas mot flickor.
<P>
Avslutningsvis vill jag säga att jämställdhetspolitiken spelar en grundläggande roll i arbetet med att förändra tänkesätt och beteenden. Det är därför helt avgörande att inte bara garantera rättslig jämställdhet utan också verklig jämställdhet mellan kvinnor och män. Kommissionen välkomnar därför Europaparlamentets stöd genom detta resolutionsförslag.
<SPEAKER ID="432" NAME="Marian Harkin">
föredragande för yttrandet från utskottet för sysselsättning och sociala frågor. - (EN) Herr talman! Först vill jag bara säga att detta är ett mycket utförligt betänkande där många av de frågor vi måste ta itu med för att skapa jämställdhet mellan kvinnor och män framhävs.
<P>
Jag är särskilt nöjd med att frågan om våld mot kvinnor tas upp. Många anser att våld mot kvinnor är en kvinnofråga, men det är i själva verket en samhällsfråga. Om vi inte hanterar det som en samhällsfråga kan vi inte hysa någon förhoppning om att undanröja det.
<P>
Jag samtycker även med föredraganden i hennes uttalande om feminiseringen av fattigdomen och om de grupper som är särskilt utsatta. Jag instämmer även i den centrala frågan om att alla ska ha samma rätt till pensioner och socialförsäkringsförmåner.
<P>
I det avseendet hade jag velat få med punkt 14 från mitt yttrande, där jag använder vårdgivare som exempel i dessa frågor. År 2030 kommer det att gå två yrkesverksamma personer på varje icke yrkesverksam person. Vårdgivare som tar hand om sin familj kommer att få en allt mer betydelsefull roll. Det finns redan 100 miljoner vårdgivare inom EU - både män och kvinnor, men flest kvinnor - som saknar egentlig tillgång till socialförsäkringsförmåner och pension. Vi måste därför se till att denna generation av vårdgivare inte späder på feminiseringen av fattigdomen genom att bli nästa generation fattiga och gamla människor.
<P>
Slutligen har jag en personlig kommentar till punkt 9 som inte återspeglar sysselsättningsutskottets ståndpunkter. Jag anser att texten borde förses med förbehåll om behovet av att respektera nationella lagstiftningsförfaranden när man överväger abortfrågan. Det finns ett protokoll till Maastrichtfördraget som innebär att EU-lagstiftningen inte har företrädesrätt framför artikel 40.3.3 om skydd av foster i den irländska författningen.
<P>
Under Lissabondebatten på Irland trodde många medborgare att EU hade för avsikt att driva igenom fria aborter på Irland. Även om jag hävdade det motsatta påstod många ändå att parlamentet arbetade för detta. Jag anser därför att vi måste vara tydliga i våra avsikter. Frågan handlar inte om någons inställning till aborter. Jag antar att min ståndpunkt skiljer sig från fördragandens, men det spelar ingen roll här. Det handlar i stället om subsidiaritet och om att medborgarna måste kunna lita på det oavsett vad de anser i abortfrågan. Jag anser att vi alla i parlamentet borde respektera detta också.
<SPEAKER ID="434" NAME="Maria Badia i Cutchet">
fördragande för yttrandet från utskottet för kultur och utbildning. - (ES) Herr talman! Först och främst vill jag gratulera föredraganden till den välvalda infallsvinkeln för utarbetandet av detta betänkande om jämställdhet mellan män och kvinnor.
<P>
Som föredragande för kulturutskottet vill jag framhäva de främsta bidragen från vårt utskott, som naturligtvis hamnade innanför våra verkningsområden utbildning, kultur, idrott och kommunikation.
<P>
Vi föreslog att man måste främja ett jämlikt beteende i skolorna samt undanröja de könsstereotyper som fortfarande är alltför utbredda i vissa medier, vidta åtgärder för att förändra yrkessegregationen på olika nivåer i skolsystemet så att andelen kvinnliga och manliga lärare är lika stor på varje nivå, undanröja lönediskriminering på grund av kön inom områdena utbildning, kultur, idrott och kommunikation samt uppmuntra ett ökat kvinnligt deltagande i styrande organ, framför allt inom de sektorer där kvinnorna är i minoritet.
<P>
Vi har fortfarande lång väg att gå precis som föredraganden redan har påpekat. Jag minns några rader av Antonio Machado: ”Vandrare, det finns ingen väg, vägen skapas där du går.”. Vi uppnår jämställdhet genom att kämpa för det.
<SPEAKER ID="436" NAME="Marie Panayotopoulos-Cassiotou" LANGUAGE="EL">
Herr talman! Jag vill gratulera utskottet till betänkandet på min politiska grupps vägnar. Lyckönskningarna gäller även min kollega, som har framfört parlamentets åsikt i sitt betänkande, även om vi har föreslagit ändringar på vissa punkter för att förbättra det och för att visa att vi genom parlamentets betänkande erkänner vad som har hänt mot bakgrund av färdplanen för jämställdhet och av jämställdhetspakten.
<P>
Vi har haft stora framgångar. Men vi måste bli bättre på att genomföra åtgärderna. Vi måste garantera effektivt genomförande och utökat rättsligt skydd genom att utse ett behörigt organ för klagomål i varje medlemsstat och genom att fastställa sanktioner som bygger på proportionalitetsprincipen.
<P>
Vi vill även bevara principerna om subsidiaritet och valfrihet. När det handlar om att kombinera arbete i familjen med yrkeslivet vill vi inte bara att arbetande kvinnor ska omfattas. Skyddet bör även utökas till att omfatta arbetslösa personer som väljer att uteslutande arbeta i hemmet, personer i fria yrken samt egenföretagare i familjeföretag.
<P>
Vi vill förstärka mamma- och familjeledigheten. Vi hoppas att kommissionens kommande meddelande innehåller ett bra förslag som täcker våra önskemål.
<P>
Eftersom kvinnor studerar och arbetar mer förtjänar de att få betalt för alla de typer av tjänster som de tillhandahåller.
<SPEAKER ID="438" NAME="Zita Gurmai">
för PSE-gruppen. - (HU) Tack. Herr talman, herr kommissionsledamot, mina damer och herrar! Kommissionens regelbundna analyser ger oss en tydlig bild av den aktuella situationen och de är extremt viktiga på vägen mot jämställdhet. Kommissionsledamot Vladimir Špidlas engagemang i den här frågan är välkänt. Den första rapporten om jämställdhet utarbetades för fem år sedan och vi förväntar att se resultaten nu. Enligt 2008 års rapport om jämställdhet mellan kvinnor och män har vissa framsteg gjorts, men här nämns tyvärr också fastlåsta områden där ingen märkbar utveckling har gjorts.
<P>
Löneklyftan mellan män och kvinnor legat på 15 procent de senaste fem åren och min kollega nämnde att detta motsvarar 54 dagar eller fram till den 22 februari. Andelen kvinnor i beslutsprocessen är fortfarande lägre än andelen män och bilden av kvinnor i medier är ofördelaktig. Det största problemet är att det inte har gjorts några betydande framsteg på just sysselsättningsområdet och närliggande områden, trots att dessa är helt avgörande. Det beror dels på utmaningarna med EU:s demografi och dels på den ekonomiska tillväxten och arbetet med att uppnå jämställdhet. Dessa huvudprioriteringar kräver bestämt ökat deltagande av kvinnor på arbetsmarknaden.
<P>
En kvantitativ framgång i Lissabonstrategin är att 12 miljoner nya arbetstillfällen har skapats. 7,5 miljoner av dessa tjänster har tillsatts av kvinnor, men detta innebär inte att kvaliteten har förbättrats. Ofrivilligt deltidsarbete, den planerade 65-timmars arbetsveckan, de horisontella och vertikala arbetsmarknaderna samt segregationen leder tyvärr till att balansen mellan arbetsliv och privatliv kommer att förbli en svår fråga, som blir allt svårare eftersom det saknas barnomsorg. Jag anser att medlemsstaterna måste utarbeta fler samordnade strategier och metoder och omsätta dessa på ett verkningsfullt sätt i praktiken samt att de måste tillhandahålla verkligt politiskt stöd. Jag vill gratulera min kollega till hennes arbete. Hon har lagt fram ett utmärkt betänkande.
<SPEAKER ID="441" NAME="Raül Romeva i Rueda">
för Verts/ALE-gruppen. - (ES) Herr talman! Jag vill självklart först tacka min vän och kollega Iratxe García Pérez för det arbete hon har utfört med detta betänkande, som jag ser som ett viktigt och fullbordat dokument. Jag vill även betona minst fyra av de punkter som tas upp i betänkandet. Föredraganden nämnde dem i sitt anförande och de är viktiga även för min grupp.
<P>
För det första är det nödvändigt att EU:s institutioner agerar mot den senaste vågen av chauvinistiskt våld. Det krävs både lagstiftning och en tydlig rättslig bas så att alla former av våld mot kvinnor kan bekämpas. Hit hör exempelvis erkännande av rätt till asyl till följd av förföljelse som har sin grund i könstillhörighet.
<P>
För att öka kvinnors deltagande i beslutsprocesser är det för det andra nödvändigt för alla institutioner och politiska partier att studera frågan och vidta specifika åtgärder. Vi utesluter inte kvotering i det här sammanhanget.
<P>
För det tredje är det viktigt att vi en gång för alla erkänner att kvinnofrigörelsen bygger på att kvinnor själva får förfoga över sina sexuella och reproduktiva rättigheter.
<P>
För det fjärde beklagar vi att det inte har gjorts några framsteg i löneskillnaderna mellan kvinnor och män de senaste åren - den så kallade löneklyftan. Det är viktigt att kommissionen och medlemsstaterna utvärderar de strategier och åtgärder genom vilka man i samförstånd med arbetsmarknadens parter ska förbättra situationen.
<SPEAKER ID="443" NAME="Eva-Britt Svensson">
för GUE/NGL-gruppen. - Herr talman! Jag vill också gratulera föredraganden till detta betänkande och jag stöder det fullt ut. Jag vill också stödja ändringsförslag lagda av min kollega Ilda Figueiredo gällande arbetsmarknaden. Jag har bara en minuts talartid nu så jag tar inte upp några speciella politiska frågor. Jag vill bara konstatera en sak som jag tycker värd att påpeka.
<P>
Föredraganden tar upp olika åtgärder som behöver vidtas för jämställdheten. När hon gör det så blir det sammanlagt 45 punkter. Jag upprepar: 45 punkter! I EU och dess medlemsstater som sedan länge sagt sig prioritera lika rättigheter för män och kvinnor så visar detta betänkande 45 olika områden som behöver förändras. Mer behöver inte sägas, förutom att jag säger ja till betänkandet och framför allt ja till konkreta åtgärder nu!
<SPEAKER ID="445" NAME="Urszula Krupa">
för IND/DEM-gruppen. - (PL) Herr talman! En viktig faktor i betänkandet är enligt min åsikt uppmaningen att göra det enklare för anställda att återvända till arbetet efter en paus i yrkeslivet för mamma- eller föräldraledighet och att undanröja den bristande jämställdheten när det gäller lön och utbildning.
<P>
Det är likväl svårt att acceptera det direkta orsakssambandet mellan det att vara kvinna och de problem i livet som påverkar många människor. Om privatlivet behandlas som en kamp mellan könen där man skapar en ny fiende enligt den tidigare klasskampsmodellen, får förespråkarna rätt att villkorslöst lägga sig i alla områden i livet, även familjelivet.
<P>
Problemet i Europa handlar inte om kampen mellan män och kvinnor. Problemet är den bristande respekten för rättigheter och moraliska principer som manifesteras särskilt genom ohämmad girighet och själviskhet. Som kvinna skulle jag föredra att lika rättigheter inte resulterade i jämställdhet med män i alla avseenden, utan snarare ledde till åtgärder som skyddar kvinnor och lättar deras bördor. När de inte längre behandlas som opersonlig arbetskraft skulle de kunna bidra kreativt på många ekonomiska områden.
<SPEAKER ID="447" NAME="Zita Pleštinská" AFFILIATION="PPE-DE">
(SK) I detta 2008 års betänkande om jämställdhet mellan kvinnor och män sammanfattas ett redan godkänt betänkande från Europaparlamentet som har fungerat som en fantastisk sporre som behöver omsättas i verkligheten. Jag ser det som en återspegling av arbetet i utskottet för kvinnors rättigheter och jämställdhet mellan kvinnor och män, och vill därför först och främst tacka Iratxe García Pérez för hennes arbete.
<P>
För att uppfylla Lissabonmålen är det viktigt att till fullo utnyttja kvinnors potential på arbetsmarknaden. Det är även viktigt att kvinnor får så bra tillgång som möjligt till forskarstudier, livslångt lärande, nya tekniker och informationssamhället för att kunna vara konkurrenskraftiga på arbetsmarknaden.
<P>
Jag beundrar kvinnor som leder stora företag, även små familjeföretag, och som skapar nya arbetstillfällen. Förutom sina vardagliga sysslor som hustru och mamma har en affärskvinna även ledningsuppdrag i sitt företag. Hon ansvarar inte bara för familjens framgång utan även för företagets. Samhället erkänner sällan i tillräcklig grad hur viktig denna uppgift är för samhället. Kvinnor i ledande positioner tvingas övervinna många fler hinder, i synnerhet när det gäller ansvaret för familjen.
<P>
Att skapa balans mellan familjelivet och arbetslivet är en av de viktigaste förutsättningarna för att öka sysselsättningen bland kvinnor. Det är därför helt avgörande att vi föreslår åtgärder som motiverar pappor att ta ut föräldraledighet och att dela ledigheten mellan båda föräldrarna.
<P>
Många kvinnor är i dag medvetna om att de inte kan nå viktiga positioner med hjälp av sociala stödprogram utan enbart tack vare sin egen skicklighet. Förbundskansler Angela Merkel är ett tydligt exempel på att vi kvinnor också har en fast position i världspolitiken.
<P>
I historieböckerna skrivs det mycket om männens hjältebravader. Kvinnorna syns bara i bakgrunden. Jag är övertygad om att det är vårt ansvar att sätta strålkastarna på alla anonyma kvinnor i vårt samhälle utan vilka vår värld inte skulle fungera.
<SPEAKER ID="449" NAME="Gabriela Creţu" AFFILIATION="PSE">
(RO) Kära kolleger! Det finns frågor man talar mycket om, men som man inte gör så mycket åt. I debatten om socialförsäkringspaketet talade vi om bristen på verktyg som är nödvändiga för att principen om lika lön för lika arbete ska kunna tillämpas på och minska löneklyftan mellan män och kvinnor. Utan dem är våra åtaganden enbart ord och lagstiftningen är tandlös.
<P>
Det finns även frågor som vi gör mycket lite eller inget alls åt, och som vi inte ens talar om. Folk talar inte om att 100 000 kvinnor utsätts för människohandel varje år, det talar bara vi om här i parlamentet sent på kvällen. Det beror förmodligen på att dessa kvinnor är varor, inte medborgare. De flesta av dem säljs i prostitutionssyfte. Vi kräver fullt integrerade åtgärder mot människohandelsnätverk liksom samordnade åtgärder för att avskräcka efterfrågan på prostitution. Utan efterfrågan finns det ingen anledning för människohandeln att existera.
<P>
Vi talar inte heller om situationen för kvinnor som arbetar som hushållerskor i hemmet, för de syns inte. De saknar sociala rättigheter eller har enbart minimirättigheter, och riskerar att utsättas för samma övergrepp som kvinnor utsätts för i sina egna familjer. De riskerar även att bli utnyttjade. Kvinnor som arbetar i utlandet saknar politiska rättigheter, vilket försätter dem i en bräcklig social och ekonomisk situation. Att reglera deras situation är inte bara en rättvisesak utan skulle även kunna förhindra ett stort antal fattiga, äldre kvinnor i framtiden.
<P>
Ett annat ämne som vi inte kan tala om är kvinnorna i mitt lands regering, för de finns helt enkelt inte. Vi anser att det är dags för oss att gå från ord till handling.
<SPEAKER ID="451" NAME="Ilda Figueiredo" AFFILIATION="GUE/NGL">
(PT) Herr talman! Det finns belägg för att diskriminering av kvinnor lever kvar och i sista hand drabbar kvinnliga arbetstagare, vars löner är i genomsnitt mer än 15 procent lägre än männens. I vissa länder, däribland Portugal, är denna siffra över 25 procent, en situation som i själv verket har förvärrats under de senaste åren.
<P>
Vi kräver därför förbättrade anställningar, anständiga löner, överensstämmelse med social-, hälso- och säkerhetsnormer samt att arbetstiden förkortas utan att lönen minskas. Detta skulle kunna bidra till att skapa fler arbetstillfällen med rättigheter för kvinnor och skapa en bättre balans mellan arbetslivet och privatlivet.
<P>
Vi måste stimulera åtgärder som motverkar den osäkerhet på arbetsmarknaden som i synnerhet drabbar kvinnor och förstärka de kollektiva förhandlingar som skyddar manliga och kvinnliga arbetstagare. Vi måste även stimulera allmänna åtgärder och handlingar som förbättrar kvinnors tillgång till sexuell och reproduktiv hälsovård samt öka medvetenheten om deras rättigheter och om de offentliga tjänster de kan utnyttja samtidigt som vi respekterar deras värdighet.
<SPEAKER ID="453" NAME="Godfrey Bloom" AFFILIATION="IND/DEM">
(EN) Herr talman! Kvinnor diskrimineras tråkigt nog i stor utsträckning i Storbritannien. Jag vet att mitt eget utskott - utskottet för kvinnors rättigheter och jämställdhet mellan kvinnor och män - har hjärtat på rätta stället. Men den övervägande delen av diskrimineringen uppstår på grund av att arbetsrätten gör det så besvärligt för småföretag att anställa unga kvinnor att de helt enkelt diskriminerar på ett dolt sätt.
<P>
Detta framstår som den klassiska lagen om oavsiktliga följder. Man antar en lag här och en lag där, men i själva verket händer ingenting, något som faktiskt förstärker situationen.
<P>
Jag vill inte låta oartig, men när jag granskar mitt utskott - utskottet för kvinnors rättigheter och jämställdhet mellan kvinnor och män - finner jag ett inrotat tänkesätt från 1970-talet som inte har utvecklats. Livet ser tyvärr inte ut så längre och när jag hör människor tala om kvinnors frigörelse kan jag som engelsman bara konstatera att det inträffade för mycket länge sedan. Jag vet inte vilka problem som finns i andra länder, men överför det inte på Storbritannien är ni snälla. Vi har inte det problemet. Ni har som sagt hjärtat på rätta stället (lagen om oavsiktliga följder), men ni trasslar verkligen till det.
<SPEAKER ID="455" NAME="Mary Honeyball" AFFILIATION="PSE">
(EN) Herr talman! Det är kanske ett lämpligt sammanträffande att jag får tala efter Godfrey Bloom, som verkar leva någon gång under 1800-talet. Han är ju känd för att för inte så länge sedan ha hävdat att kvinnor bör städa bakom kylskåpet och att det är deras viktigaste roll i livet. Om det är jag som inte har utvecklats, så är jag stolt. I synnerhet som engelsk kvinna vill jag inte på något sätt associeras med sådana kommentarer.
<P>
Jag vill påpeka att detta utmärkta betänkande har väckt många viktiga frågor, och det tackar jag föredraganden för. Jag vill även tacka kommissionsledamoten för hans kommentarer. En speciell punkt som jag vill ta upp är hela frågan om människohandel. Jag är som representant från London - i själva verket som kvinnlig representant från London - särskilt intresserad av den här frågan, eftersom London är en av de platser som har drabbats hårt av handel med kvinnor.
<P>
Medlemsstaterna uppmanas för närvarande att skriva under Europarådets människohandelskonvention. Även om några medlemsstater har skrivit under, har 15 länder fortfarande inte har skrivit under och två länder är inte villiga att göra det. Jag vill därför uppmana alla EU-länder att ratificera människohandelskonventionen och även uppmana alla här, däribland medlemmarna i utskottet för kvinnors rättigheter, att se det som sitt ansvar att driva på sina regeringar att lägga ner ännu mer arbete än de kanske redan har gjort på denna avskyvärda och ondskefulla handel med kvinnor.
<SPEAKER ID="457" NAME="Věra Flasarová" AFFILIATION="GUE/NGL">
(CS) Herr kommissionsledamot, mina damer och herrar! Jag välkomnar det betänkande som har lagts fram av Iratxe García Pérez och EU-kommissionen. Statistiken visar att kvinnors sysselsättning har ökat till 57,2 procent under senaste åren. Det låter bra, men precis som det står i betänkandet återstår många problem. Kvinnor har fortfarande bara en tredjedel av alla ledande tjänster i privata företag och inom andra områden, däribland politiken. En stor andel av alla nya arbetstillfällen saknar långsiktiga anställningsavtal och framtidsutsikterna är därmed osäkra. Dessa typer av arbeten går ofta till kvinnor. De uppfattas fortfarande som dem som bär huvudansvaret för familjen och vars inkomster från arbetet endast utgör ett komplement till familjebudgeten. Därför får kvinnor fortfarande sämre betalt än män för samma arbete med samma kvalifikationer. Dessa stereotyper är fortfarande ett av diskrimineringsmedlen mot kvinnor på arbetsmarknaderna. Jag anser att arbetsgivarnas vilja att ge kvinnor bidrag för att hjälpa dem med barnomsorg, och därmed underlätta för deras vidare utveckling i yrkeslivet och karriären, lämnar mycket i övrigt att önska.
<SPEAKER ID="459" NAME="Mihaela Popa" AFFILIATION="PPE-DE">
(RO) Vi talar om behovet av att bekämpa våld mot kvinnor, om att stimulera kvinnors medborgardeltagande samt om en fråga som hamnar inom kulturutskottets verksamhetsområde - nämligen bristande överensstämmelse mellan kvinnors och mäns utbildning.
<P>
Även om kvinnor får bättre resultat än män på utbildningsområdet är lönerna fortfarande inte jämlika mellan könen på arbetsmarknaden. Som ledamot i utskottet för kultur och utbildning har jag personligen lämnat in ett ändringsförslag till kulturutskottets yttrande om detta betänkande. Jag anser att det är nödvändigt att rensa bort massmediernas bilder av kvinnor i förnedrande situationer. Det är viktigt att tänka på vilken påverkan massmedierna har på människors uppfattningar och inställningar.
<P>
Att skapa jämställdhet mellan kvinnor och män inom EU:s samtliga verksamhetsområden är fortfarande en aktuell fråga i det västerländska samfundet.
<SPEAKER ID="461" NAME="Anna Záborská" AFFILIATION="PPE-DE">
(SK) Betänkandet inleds med en punkt i vilken det fastslås att jämställdhet mellan kvinnor och män är en grundläggande princip i EU. Det är en princip som har funnits i över 50 år. I den andra delen av betänkandet presenteras dock 46 punkter med rekommendationer, uppmaningar eller krav om att principen ska följas. Hit hör även grundläggande rekommendationer såsom lika tillgång till fonder, utbildning, hälsovård och lön. Här finns krav om att bekämpa våld mot kvinnor, krav om att bekämpa handel med kvinnor och mycket mer.
<P>
Betänkanden av det här slaget är mycket viktiga och jag gratulerar föredraganden. Å andra sidan tar man i betänkandet upp bristfälligt genomförande av redan godkända dokument. Man pekar på bristfälliga kontroller och sanktioner. I betänkandet pekar man även på hycklande politiker som utåt förklarar sitt stöd för jämställdhet mellan kvinnor och män, men som i praktiken inte följer det. Förväntningarna är därför inte så höga som de kunde vara.
<SPEAKER ID="463" NAME="Czesław Adam Siekierski  . --" AFFILIATION="PPE-DE">
(PL) Herr talman! När vi analyserar resolutionen om jämställdhet mellan kvinnor och män är det inte svårt att stödja den. Jag syftar framför allt på punkterna om våld mot kvinnor och behovet av att lära ut värderingar som motverkar diskriminering redan då barnen är små. Vi är mycket medvetna om att rätt uppfostran och utbildning är det bästa sättet att utrota diskriminering och våld mot kvinnor.
<P>
Unionsmedborgarna är ganska oupplysta om handeln med kvinnor och till övervägande delen inte medvetna om att denna fruktansvärda och brutala handel förekommer i vår tid, något som är helt oacceptabelt i en civiliserad värld. Jag anser därför att man bör tilldela avsevärda resurser till en informationskampanj.
<P>
Det måste dock påpekas att trots alla de olika problem vi diskuterar har det gjorts avsevärda framsteg mot jämställdhet mellan kvinnor och män under de senaste åren, framför allt på landsbygden.
<SPEAKER ID="465" NAME="Monica Maria Iacob-Ridzi" AFFILIATION="PPE-DE">
(RO) Herr talman! Jämställdhet mellan män och kvinnor bör vara en grundläggande princip i det europeiska samfundet.
<P>
I den senaste Eurobarometerundersökningen framgår det att kvinnor på landsbygden inte är engagerade i beslutsprocessen i de samhällen de tillhör, de saknar fasta jobb och många av dem har enbart ansvar för hemmet. Andelen uppgår till 98 procent i vissa områden. Trots det vill över 50 procent av kvinnorna ha tillträde till den europeiska arbetsmarknaden, de vill ha kvalifikationer som skulle underlätta för dem att få anställning i den offentliga administrationen, jordbruket, socialtjänstsektorn eller utbildningssektorn. En betydande andel av kvinnorna vill även kunna dra nytta av de resurser som finns på europeisk nivå för att starta företag.
<P>
Därför anser jag att vi bör stödja initiativ som aktivt engagerar kvinnor från landsbygden i samhället, så att de varaktigt kan förbättra och delta i den ekonomiska utvecklingen i sin region. Att undanröja diskriminering kräver en samordnad europeisk insats. Program som Europeiska socialfonden och Progress i samarbete med lokala regeringar och myndigheter bör avsätta mer medel för att stödja kvinnor på landsbygden.
<SPEAKER ID="467" NAME="Vladimír Špidla">
ledamot av kommissionen. - (CS) Mina damer och herrar! Tack för diskussionen. När vi ser på utvecklingen kan vi generellt sett konstatera att avsevärda framsteg har gjorts, men att mycket återstår. Därför försöker kommissionen genomdriva omfattande förhandlingar med alla tillgängliga instrument. Jag har till exempel talat om de lagstiftningsförslag vi redan har utarbetat och om vår avsikt att skärpa straffen för människohandel.
<P>
Jag vill även påpeka att vår strävan att uppnå jämställdhet förstås vilar på ett djupt etiskt fundament. Även om vi inte skulle finna några orsaker som bygger på den sociala balansen - stabilitet i socialförsäkringssystemen eller i ekonomin - vore det ändå rätt och nödvändigt att fortsätta på samma sätt. Jag vill dock påstå att EU:s främsta prioritering är att skapa lika möjligheter. Det samhälle som inte kan skapa lika möjligheter saknar framtid på lång sikt i den globala konkurrensen. Det är inte enbart rättvist och etiskt obestridligt, utan även fördelaktigt. Av den anledningen anser jag också att det är mycket viktigt att vi fortsätter vår strävan. Vi får inte nöja oss med en utveckling som i vissa avseenden kan tolkas som framsteg, men som ur ett annat perspektiv enbart kan tolkas som blygsamma resultat.
<SPEAKER ID="469" NAME="Iratxe García Pérez">
föredragande. - (ES) Herr talman! Jag välkomnar alla mina kollegers anföranden i den här frågan, eftersom vi enligt min mening därmed kan konstatera att vi trots skiftande tonvikt och vissa skillnader har samma gemensamma mål.
<P>
Jag vill även meddela kommissionsledamoten att jag är mycket nöjd med hans anförande och med hans bidrag i den här debatten. Vi instämmer alla till fullo i hans tal. Jag vill därför påpeka att jag är nöjd, men jag vill även tillägga att vi nu behöver en verklig politisk vilja att genomföra alla initiativ som har lagts fram. Parlamentet ger er därmed sitt stöd om ni fortsätter att betona hur viktig denna fråga är och om ni står fast vid er strävan att genomföra alla dessa initiativ.
<P>
Jag vill bara lägga till en sak, nämligen betydelsen av männens roll i kampen för jämställdhet mellan män och kvinnor.
<P>
Det är nödvändigt att männen engageras i den här frågan. Att våra manliga kolleger i dag har deltagit i den här debatten tolkar jag som en återspegling av att männen också måste stå sida vid sida med kvinnorna i kampen för jämställdhet.
<P>
Jag vill avslutningsvis nämna en av de frågor som togs upp i debatten av en kollega som sa att kvinnor har upprepat samma gamla saker ända sedan 1800-talet. Jag vill påpeka för honom att kvinnor i mitt land krävde rösträtt på 1800-talet, för att de inte ens fick rösta. Det finns därför en tydlig skillnad.
<P>
Att många framsteg har gjorts kan vi inte förneka. Vi måste tacka alla de kvinnor och alla de organisationer som har deltagit i kampen om jämställdhet. Men vi får inte förneka det som är så uppenbart, nämligen att vi fortfarande har en lång väg att gå, vi har fortfarande mycket arbete framför oss. Om vi alla män och kvinnor fortsätter att kämpa bör vi kunna uppnå verklig jämställdhet mellan män och kvinnor.
<SPEAKER ID="470" NAME="Talmannen">
Debatten är härmed avslutad.
<P>
Omröstningen kommer att äga rum i morgon kl. 11.30.
<P>
Skriftliga förklaringar (artikel 142)
<SPEAKER ID="774" NAME="Sylwester Chruszcz  " AFFILIATION="NI">
skriftlig. - (PL) Mina damer och herrar! Vi har berört många ämnen i den här debatten. Jag poängterar frågan om mamma- och föräldraledighet. Europa står inför ett demografiskt problem inte enbart på grund av de ekonomiska problem som drabbat vår kontinent, utan även för att vi misslyckats med att ge unga mammor lämpligt stöd. Det är oerhört viktigt att en kvinna som har fått ett barn får stöd som ger henne och barnet nödvändig trygghet och ser till att hon inte hindras från att återvända till sitt arbetsliv eller sociala liv.
<P>
Mammor måste skyddas så att de kan återvända till sin arbetsplats i sinom tid och ta hand om sina familjer på lämpligt sätt. Vi måste lägga tonvikten på att se till att dessa möjligheter tas på allvar över hela Europa.
<SPEAKER ID="773" NAME="Corina Creţu  " AFFILIATION="PSE">
skriftlig. - (RO) Även om Rumänen är en av EU:s duktiga elever när det gäller lagstiftning och antalet regeringsinitiativ och program för att öka jämställdheten mellan könen så förekommer det brister i viktiga frågor som framhäver och bevarar ojämlikheten mellan kvinnor och män.
<P>
När det gäller kvinnors tillgång till ledande tjänster hamnar Rumänien långt ner på listan över de europeiska länderna. Av 331 parlamentsledamöter är enbart 37 kvinnor, vilket motsvarar drygt 11 procent. Andelen kvinnor i Rumänens kommunala förvaltning är till och med ännu lägre. I Sverige finns det nästan lika många kvinnor som män i riksdagen. I Rumänien arbetar dessutom omkring en tredjedel av kvinnorna deltid, jämfört med endast 7,7 procent av männen. Lönen är i genomsnitt 15 procent lägre än männens.
<P>
Denna situation hänger nära samman med kvarvarande könsstereotyper som gör att de flesta hushållsgöromål blir kvinnans ansvar. Tyvärr förekommer ojämlikheter mellan könen och tillhörande fördomar inte bara i familjen, utan även i Rumäniens utbildningssystem. Undersökningar visar att det rumänska utbildningsväsendet skapar könsdifferentierade mentaliteter och detsamma gäller de socioekonomiska aktiviteter som arrangeras av utbildningspersonalen.
<P>
Det är därför viktigt att dessa frågor tas upp i betänkandet i samband med utbildningens betydelse för att öka jämställdheten.
<SPEAKER ID="772" NAME="Véronique Mathieu  " AFFILIATION="PPE-DE">
skriftlig. - (FR) Jämställdhet mellan män och kvinnor är en grundläggande princip i EU. Trots det visar siffrorna i 2008 års betänkande att det fortfarande saknas jämställdhet. Löneklyftan har faktiskt legat på 15 procent ända sedan 2003.
<P>
Mot bakgrund av detta anser jag att vi måste stärka EU-lagstiftningen, exempelvis genom att förmå arbetsgivare att utföra lönerevisioner i syfte att minska löneklyftan.
<P>
Det är också viktigt att se på den speciella situationen för kvinnor på landsbygden som aldrig anmäls som arbetstagare på den officiella arbetsmarknaden. Kvinnor som hjälper sin make i familjens jordbruk saknar en bestämd yrkesstatus. Samtidigt stöter de på många ekonomiska och rättsliga svårigheter när det gäller rätten till ålderspension och socialförsäkring. Jag stöder alla åtgärder som kan förbättra situationen för dessa kvinnor.
<P>
Slutligen välkomnar jag de föreslagna åtgärderna om att förbättra kvinnors tillgång till sexuell och reproduktiv hälsovård. Detta är ett nödvändigt villkor för att de ska kunna utnyttja sin frihet.
<SPEAKER ID="771" NAME="Dumitru Oprea  " AFFILIATION="PPE-DE">
skriftlig. - (RO) Jag anser att könsdiskrimineringen bevaras främst genom gamla mentaliteter som fortfarande existerar i vårt moderna samhälle. Mannen försörjer familjen ekonomiskt och kvinnan bär det sociala ansvaret. Dessa mentaliteter förekommer i alla länder, men är särskilt utbredda i eftersatta regioner. Fenomenet skulle kunna utrotas genom lämplig utbildning.
<P>
Jag anser att vi här bör tänka på att utvecklingen av det nuvarande samhället som helhet har gett upphov till en växande andel kvinnor i yrkeslivet och att kvinnors status i samhället påtagligt har förbättrats. Trots det kan det uppstå problem inom familjen, framför allt när det gäller föräldrarnas vård av barnen och deras engagemang i barnens uppfostran och utbildning. Tidsbrist, ett pressat arbetsschema och illusioner om utlandet har gjort att föräldrarnas kontroll över barnen har minskat under semestern, liksom mellan klockan två och sex på vardagar.
<P>
Det är därför viktigt att finna lösningar för att undanröja den oro föräldrar känner över vad barnen gör när de arbetar genom att utveckla aktiviteter på och utanför skolan som kan kompensera föräldrarnas bristande tillsyn. Metoden med aktiviteter efter skolan skulle i själva verket kunna utökas till ett användbart projekt för familjen, samhället, landet och Europa.
<SPEAKER ID="770" NAME="Rovana Plumb  " AFFILIATION="PSE">
skriftlig. - (RO) Jag vill gratulera föredraganden och betona hur viktigt betänkandet är, om vi ska kunna uppnå målen för ekonomisk tillväxt i Lissabonstrategin.
<P>
Både EU och medlemsstaterna bör ta fram en bättre samhällsmodell. Trots de framsteg som har gjorts kvarstår ojämlikheten mellan män och kvinnor. Vi måste därför vidta åtgärder.
<P>
Jag vill uppmärksamma ett problem som väldigt många kvinnor ställs inför varje dag, nämligen sexuella trakasserier. Endast ett fåtal av dessa kvinnor får kompensation.
<P>
I 90 procent av de sexuella trakasserierna var offren kvinnor, enligt en nationell undersökning som har genomförts i Rumänien. En niondel av alla människor i storstäder har upplevt sexuella trakasserier. I över 55 procent av fallen var utövaren en överordnad person på offrets arbetsplats.
<P>
Jag anser att vi måste omvärdera strategierna och åtgärderna på det här området för att förbättra kvinnors levnads- och arbetsvillkor. Medlemsstaterna bör påskynda genomförandet av gemenskapsrätten om jämställdhet mellan kvinnor och män på arbetsmarknaden, och här ingår även sexuella trakasserier.
<SPEAKER ID="769" NAME="Theodor Dumitru Stolojan  " AFFILIATION="PPE-DE">
skriftlig. - (RO) Det är dags för oss att lägga stereotyperna bakom oss och inta en fast hållning för att åstadkomma verkligt lika möjligheter för kvinnor och män. Under de senaste tio åren har det otvivelaktigt gjorts framsteg i den här frågan. Andelen kvinnor i den europeiska toppolitiken har ökat, men den är fortfarande otillräcklig. Å andra sidan har löneskillnaderna varit relativt oförändrande under de senaste åren. Europeiska företag bidrar fortfarande till en grundläggande utestängning och det krävs fasta och modigare beslut tillsammans med en effektivare kampanj i medierna i detta syfte.
<P>
I Rumänien är kvinnors allmänna deltagande i beslutsprocessen också tydligt snedvridet. Rumänien är det enda land som saknar en kvinnlig minister och som endast har 9 procent kvinnliga parlamentsledamöter. Det rumänska samhället är skyldigt att bekämpa mentaliteter och könsdiskriminering i alla former.
<P>
De positiva följderna av kvotering för att öka andelen kvinnor inger tillförsikt. Bästa praxis-modeller finns i de nordiska länderna, men även i andra länder. Det spelar ingen roll om vi väljer ett kvoteringssystem som bygger på proportionell representation med samma antal kandidater av båda könen där alla får samma synlighet i medierna (Belgien) eller om vi väljer lagstadgad kvotering (Finland, Sverige, Spanien, Frankrike). Jag anser situationen för kvinnor som önskar denna typ av engagemang i det politiska, ekonomiska och sociala livet skulle kunna förbättras i Rumänien.
