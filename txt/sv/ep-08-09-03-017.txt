<CHAPTER ID="017">
Uppförandekod för datoriserade bokningssystem (debatt) 
<SPEAKER ID="375" NAME="Talmannen">
Nästa punkt är ett betänkande av Timothy Kirkhope, för utskottet för transport och turism, om förslaget till Europaparlamentets och rådets förordning om en uppförandekod för datoriserade bokningssystem - C6-0418/2007 -.
<SPEAKER ID="376" NAME="Peter Mandelson">
ledamot av kommissionen. - (EN) Herr talman! Det förslag som ledamöterna debatterar i dag innebär ett försök att modernisera de regler som antogs 1989 på marknaden för tillhandahållande av lufttjänster.
<P>
Datoriserade bokningssystem fungerar som förmedlare mellan flygbolagen och resebyråerna i försäljningskedjan för flygbiljetter. I början av 1990-talet var datoriserade bokningssystem praktiskt taget den enda kanalen för försäljning av flygbiljetter. Dessutom kontrollerades alla datoriserade bokningssystem av flygbolagen. De var därför mer frestade att missbruka sin ställning i det datoriserade bokningssystemet, till exempel genom att vinkla textbilden till sin fördel.
<P>
I uppförandekoden för användning av datoriserade bokningssystem fastställs ett antal skyddsåtgärder mot missbruk. Den utgör ett komplement till konkurrenslagstiftningen, eftersom åtgärder införs för att hantera sektorspecifika risker. Den innehåller krav på att alla företag som deltar i systemet ska behandlas enligt principen om icke-diskriminering. Samma avgift ska till exempel betalas av alla flygbolag. Genom koden införs också särskilda skyldigheter för moderföretag - det vill säga de som äger eller kontrollerar de datoriserade bokningssystemen.
<P>
Uppförandekoden har varit mycket effektiv för att förhindra alla former av missbruk. Sedan uppförandekoden infördes har emellertid marknaden för försäljning av flygbiljetter förändrats avsevärt, eftersom alternativa försäljningskanaler har utvecklats. I dag går nästan hälften av alla reservationer inte längre genom ett datoriserat bokningssystem utan görs på Internetplatser eller genom flygbolagens teletjänstcentraler. Konkurrenstrycket på dessa alternativa försäljningsmetoder har gjort att riskerna för missbruk genom ett datoriserat bokningssystem har minskat avsevärt.
<P>
Den nya situationen kräver också en justering av uppförandekoden. Genom de regler som ingår i uppförandekoden minskas avsevärt förhandlingsmarginalen mellan det datoriserade bokningssystemet och flygbolagen. De datoriserade bokningssystemen konkurrerar egentligen därför inte med varandra och de avgifter som betalas till dem av flygbolag och passagerare stiger.
<P>
I kommissionens förslag försöker man också lämna utrymme för ytterligare förhandlingar, framför allt för möjligheten att fastställa priser när det gäller avgiften för användningen av ett datoriserat bokningssystem. Detta kommer att göra det möjligt för flygbolagen att förhandla om nedsättning av avgifterna med datoriserade bokningssystem. Att öka konkurrensen mellan de datoriserade bokningssystemen kommer att bidra till en minskning av kostnaderna och att förbättra kvaliteten på de tjänster de tillhandahåller.
<P>
Samtidigt behålls och förstärks garantierna mot missbruk och för konsumentskydd i förslaget, och framför allt neutraliteten av den information som ges och skyddet för personuppgifter.
<P>
Dessutom fortsätter man genom förslaget att ställa vissa krav på de datoriserade bokningssystemens moderföretag. Definitionen ”moderföretag” har lett till livliga debatter, eftersom de skyldigheter som har ålagts dessa företag är mycket betungande.
<P>
Genom moderniseringen av uppförandekoden blir det möjligt att minska kostnaden för tillhandahållande av deras tjänster samtidigt som skyddet av konsumenternas intressen garanteras. Detta är ytterst nödvändigt med tanke på konkurrenskraften hos vår industri, eftersom våra företags konkurrenter redan gynnas av en liberaliserad miljö och lägre försäljningskostnader.
<P>
Det gläder mig därför att parlamentet så snabbt har tagit upp denna fråga. Jag vill uttrycka min uppskattning för det arbete som har utförts av vår föredragande, Timothy Kirkhope, och utskottet för transport och turism, samt de utskott som har avgett yttranden.
<SPEAKER ID="377" NAME="Timothy Kirkhope">
föredragande. - (EN) Herr talman! Jag är mycket glad att vi har fått möjlighet att diskutera denna viktiga fråga i kväll och jag är stolt över att lägga fram detta nya förslag för att stärka de europeiska konsumenternas ställning.
<P>
Omarbetningen av uppförandekoden för datoriserade bokningssystem och det avtal som diskuteras kan göra det möjligt att framgångsrikt avsluta ett viktigt arbete. Den nya koden är avsedd att ge ny energi åt resesektorn. Ju tidigare den införs desto tidigare ser vi därför fördelarna med denna kod - lägre flygavgifter, större urval och ökad öppenhet. De datoriserade bokningssystemen bör naturligtvis kunna förhandla fritt om villkoren för tillhandahållandet av lufttjänster, men enligt min omarbetning blir de datoriserade bokningssystemen tvungna att konkurrera mer aggressivt med varandra om lufttrafikföretagen med hjälp av lägre bokningsavgifter och bättre kvalitet på tjänsterna. Detta kommer att innebära stora fördelar för EU-konsumenterna.
<P>
Först och främst valmöjligheter: konsumenterna får större möjlighet att välja och bör få bättre service av sina researrangörer. Större konkurrens kommer också att bidra till att öka kvaliteten på den information som är tillgänglig för researrangörer och därmed för konsumenten.
<P>
För det andra, priset: detta bör i sin tur innebära att priset på flygbiljetter, som genom det nuvarande systemet har hållits på en konstlat hög nivå enligt utskottets beräkningar, som en följd av detta kan sjunka med upp till 10 procent.
<P>
För det tredje, öppenhet: genom hårdare skyddsåtgärder kommer researrangörer och konsumenter att få bättre skydd mot marknadsmissbruk och snedvridning. Två viktiga skyddsåtgärder ingår i förslaget. En av dem gäller bestämmelser om övervakning. Jag ansåg att det var nödvändigt att omvärdera dessa bestämmelser och till följd av detta kommer de att bli mer effektiva och följaktligen ger förordningen kommissionen ett viktigt verktyg för att övervaka de datoriserade bokningssystemens verksamhet.
<P>
För det fjärde, definitionen av vad som är eller inte är ett moderföretag. Denna fråga har dominerat hela betänkandet och mitt arbete med det. Det är viktigt att få rätsida på detta, eftersom vi inte vill att lufttrafikföretagen ska investera i datoriserade bokningssystem för att utöva ett avgörande inflytande på företagets verksamhet till eventuell skada för andra.
<P>
Låt mig säga till mina kolleger som har arbetat så hårt med detta betänkande att jag anser att vi, med det avtal vi har lagt fram, har ett kraftfullt men flexibelt kriterium, som gäller alla de farhågor ni har gett uttryck för. Vissa har föreslagit delad omröstning i morgon, men uppriktigt sagt kan vi därigenom få en alltför vid definition av området. Jag upprepar vad jag har skriftligen har meddelat dessa personer. Att stryka hänvisningen till ”avgörande inflytande” ger inte det viktiga klargörande av delarna i ändringsförslag 12 som det var avsett att ge. Efter en sådan strykning kan det faktiskt tolkas som om varje investerare skulle anses vara ett moderföretag, eftersom ”andra ledningsorgan för en systemleverantör” bokstavligen skulle kunna betyda vad som helst. Bör varje lufttrafikföretag som deltar i ett datoriserat bokningssystem med rätt att enbart ta emot information, till exempel om årliga beslut eller bara om de årliga räkenskaperna, definieras som moderföretag? Förvisso inte.
<P>
När det gäller förslaget från ALDE-gruppen att frågan bör återförvisas till utskottet - att vi bör genomföra en noggrann granskning av det berörda datoriserade bokningssystemets ägarskap och ledningsstruktur - skulle kommissionen behöva en ny förordning för att göra det. När kommissionen fastställer att den måste undersöka detta från fall till fall ser jag inte detta som något bevis på att vi har en svag definition. Tvärtom, vi diskuterade detta länge i utskottet och jag beställde en oberoende studie för att bistå utskottet. Jag såg till att skuggföredragandena blev fullständigt informerade på alla stadier om situationen för de informella kontakterna med rådet. De samtyckte uttryckligen till det som står i avtalet. Jag väntade avsiktligt en månad med denna samtidigt som jag såg till att fullständig hänsyn togs till alla åsikter - till miljöfrågorna, Eva Lichtenberger, och till total avreglering, Robert Evans.
<P>
I morgon ber jag därför om ert stöd. Vi måste rösta för lägre flygavgifter, större möjlighet att välja och större öppenhet. Vi har alla skyldighet att skydda och informera om konsumenternas rättigheter och ge dem ett så bra avtal som möjligt. Det är det viktigaste. Politik som bygger på tomma ord är inte något jag går in för. I stället är det viktigaste för mig att få bästa möjliga avtal för alla de konsumenter vi företräder här i EU.
<SPEAKER ID="378" NAME="Wolfgang Bulfon">
föredragande för yttrandet från utskottet för den inre marknaden och konsumentskydd. - (DE) Herr talman! De europeiska konsumenterna dignar under de höga livsmedelspriserna och jag anser att en av orsakerna till de skyhöga priserna är koncentrationen av några få stora aktörer på återförsäljarmarknaden.
<P>
Jag ser anledning till oro över att en liknande utveckling också skulle kunna ske i framtiden när det gäller resebyråerna. Genom den avreglering av uppförandekoden för datoriserade bokningssystem som föreslås i detta betänkande bör större konkurrens garanteras på marknaden. Jag fruktar emellertid att endast de stora reseföretagen kommer att kunna överleva i framtiden genom att teckna flera kontrakt med fler leverantörer av datoriserade bokningssystem. Det kommer emellertid att bli nödvändigt att erbjuda kunderna ett heltäckande val. Småföretagarna som inte har råd med flera kontrakt med leverantörer av datoriserade bokningssystem kommer att gå under.
<P>
Närhelst Förenta staterna åberopas som ett exempel på konsumentvänlig konkurrens i detta sammanhang tänker jag på att det inte finns några flygbolag i medlemsstaterna som fortfarande deltar i ett datoriserat bokningssystem. Jag förordar därför en strikt definition av termen ”moderföretag”.
<SPEAKER ID="379" NAME="Georg Jarzembowski" LANGUAGE="DE">
Herr talman, mina damer och herrar! Jag vill uppriktigt tacka föredraganden, Timothy Kirkhope, på min grupps vägnar. Han har lagt fram ett mycket balanserat betänkande och har haft ett nära samarbete med skuggföredragandena. Genom hans version, som han har förhandlat fram med det franska ordförandeskapet, får konsumenterna ett bättre skydd mot tvivelaktiga flyg- och tågerbjudanden, baserat på tydliga bestämmelser om öppenhet och som samtidigt innebär garantier om rättvis konkurrens mellan järnvägsbolag och flygbolag.
<P>
För övrigt visar den omarbetade versionen att gruppen Europeiska folkpartiet (kristdemokrater) och Europademokrater var den första grupp som 2005 med rätta hindrade kommissionens försök att avskaffa denna förordning, som ansågs vara föråldrad. Vi behöver förordningen - och vi ska bevisa det genom vårt sätt att rösta - för att skydda konsumenterna. Även om fler och fler resenärer reserverar sina biljetter direkt hos flygbolagen eller på Internet kommer de flesta konsumenterna att fortsätta att vara beroende av sina resebyråer, som för sin del måste kunna lita på icke-diskriminerande, verkliga fynderbjudanden i det datoriserade bokningssystemet. De angivna priserna måste i framtiden inkludera alla skatter och avgifter så att resebyråerna kan lämna verkligt öppna och jämförbara erbjudanden till konsumenten.
<P>
Moderföretagen bör också underställas striktare bestämmelser om öppenhet och konkurrens i framtiden, så att systemen förhindras att lämna preferenserbjudanden till nackdel för andra flygbolag och till nackdel för konsumenterna.
<P>
Jag måste här återvända till föredraganden och vädja till mina kolleger. Jag anser att vi genom den version vi har kommit överens om med det franska ordförandeskapet när det gäller moderföretag erbjuds skydd mot positiv diskriminering till förmån för vissa flygbolag. Alla ändringar som har gjorts genom det välkända ändringsförslaget till ändringsförslag 48 är därför totalt överflödiga och om förslaget går igenom i morgon skulle det innebära en försening av antagandet av förslaget eller till och med att det ifrågasattes. Jag vädjar till er att fatta ett tydligt, slutgiltigt beslut i morgon för att skydda konsumenterna.
<SPEAKER ID="380" NAME="Robert Evans" LANGUAGE="EN">
Herr talman! Även jag vill tacka Timothy Kirkhope för hans osvikliga samarbete och stöd till alla ledamöterna i utskottet.
<P>
För två år sedan besökte jag en Internetbaserad resebyrå, en webbplats för resor, för att hitta en biljett från London till San Francisco. På webbplatsen, eller datorn, fick jag veta att det inte fanns några direktflyg från London till San Francisco och jag rekommenderades ett anslutningsflyg via New York, troligen med United Airlines. Naturligtvis finns det direktflyg, men det fanns ingen möjlighet för just denna webbplats att utfärda biljetter till dem.
<P>
Därigenom belystes i förenklad form det problem som vi försöker ta itu med genom denna omarbetning. Som kommissionsledamot Peter Mandelson sa, en omarbetning som går tillbaka ungefär 20 år eller mer.
<P>
Vi måste erkänna de stora förändringar som har skett inom tekniken under denna period. Nu har de flesta människor, framför allt alla researrangörerna, tillgång till Internet och jag håller med de föregående talare som har sagt att det är vår skyldighet att garantera rättvis och lika tillgång till marknaden, och som kommissionsledamot Peter Mandelson förklarade, rättvisa regler, effektiva regler och att skydda konsumenterna och garantera konkurrensen. Men, herr Mandelson, ni sa också att ni var glad över att allt detta har gått igenom så snabbt. Trots att jag delar era syften och alltid vill uträtta saker och ting så fort det går - och även Timothy Kirkhopes mål för öppenhet när det gäller priser och konsumentskydd - anser jag att vi, i vår skyndsamhet att få igenom detta, har avlägsnat oss från den ståndpunkt som utskottet för transport och turism intog i slutet av maj, och att den ståndpunkt som rådet har intagit, den så kallade kompromisståndpunkten, skiljer sig från den vi valde i utskottet för transport och turism. I sitt klargörande i går förklarade kommissionen att ”alla tidigare analyser måste göras om enligt ett nytt perspektiv och att kommissionen kommer att tvingas att granska varje enskilt fall”. Jag anser att det betyder att betänkandet inte är tillräckligt tydligt och att vi inte har lyckats nå den ståndpunkt som många ledamöter på denna sida säkerligen skulle ha önskat, där vi med absolut visshet kan säga att den ståndpunkt som Timothy Kirkhope hoppas att han har uppnått faktiskt är den lämpliga. Därför kommer jag att rekommendera min grupp att stödja ett förslag som jag tror att Eva Lichtenberger snart kommer att lägga fram.
<SPEAKER ID="381" NAME="Eva Lichtenberger">
för Verts/ALE-gruppen. - (DE) Herr talman, herr kommissionsledamot, mina damer och herrar! Om vi hade varit tvungna att klara av den korrespondens som har orsakats av detta betänkande under de senaste veckorna med hjälp av en ridande kurir skulle vi utan tvivel ha kört slut på ett antal hästar. Den moderna kommunikationstekniken har gjort det möjligt för oss att stå i ständig kontakt och att hela tiden hålla oss uppdaterade.
<P>
Det beror framför allt på Timothy Kirkhope, som på ett verkligt exemplariskt sätt har hållit ledamöterna underrättade, som hela tiden har korresponderat med skuggföredragandena och gjort allt han kunnat för att framföra utskottets yrkanden till rådet. Rådet har emellertid inte underlättat hans arbete. Tvärtom. Formuleringar föreslogs - vi hade möjlighet att följa arbetet noga - som faktiskt enbart har gjort det möjligt att dölja snedvridande konkurrensmetoder på ett effektivare sätt - och jag protesterar mot detta!
<P>
Jag måste uppriktigt säga att det vore bra om även de snedvridande konkurrenskraftiga flygbolagens hemländer tog konsumentskyddet på större allvar genom att tillhandahålla korrekt information och följde våra förslag för att se till att det genomförs. Uppförandekoden är inte det starkaste instrument som står till vårt förfogande. Vi måste vara tydliga i det avseendet. Ännu viktigare är tydliga formuleringar, som gör att vi får garantier om att ännu en bakväg inte kommer att öppnas.
<P>
Tillsammans med min kollega Jeanine Hennis-Plasschaert skulle jag också vilja bidra till att garantera denna tydlighet genom att återförvisa betänkandet till utskottet. Jag anser att det är en viktig fråga. Vi måste stå fast vid konsumentskyddet och vi måste acceptera de uppenbara konsekvenserna av detta.
<P>
Jag tackar emellertid mina kolleger, framför allt föredraganden, för att det finns ett gensvar för de bekymmer som gäller miljöskydd i detta betänkande, så långt som det var möjligt inom denna sektor. Jag tackar än en gång mina kolleger och föredraganden.
<SPEAKER ID="382" NAME="Stanisław Jałowiecki" AFFILIATION="PPE-DE">
(PL) Herr talman, herr kommissionsledamot! Min kollega Bogusław Liberadzki och jag har lagt fram ett ändringsförslag till detta betänkande. Syftet med ändringsförslaget var att flygbolagen inom tre år skulle dra sig ur det centrala bokningssystemet för flygbiljetter. Detta ändringsförslag ansågs vara radikalt och fick inte den majoritet som krävdes. Lägg emellertid märke till att denna radikalism när allt kommer omkring inte är annat än genomförandet av principen om lika möjligheter på en konkurrenskraftig marknad, som är allmänt erkänd inom hela EU.
<P>
Utskottet för transport och turism antog nyligen en version som kan anses vara mycket bra under en övergångsperiod. Under en övergångsperiod - alldeles riktigt - medan man drar sig ur arrangemanget. Samtidigt genomgick ärendet en förändring i rådet: genom de ändringsförslag som har lagts fram förstärks ställningen för tre företag - det vill säga Lufthansa, Iberia och Air France - ännu mer än i den version som kommissionen ursprungligen lade fram. Vi hör att det är en framgång och att de vinner kunder på grund av detta.
<P>
Det är troligen ytterligare en framgång att föredraganden stod emot det enorma trycket från lobbyisterna. Detta kan jag föreställa mig, eftersom vi enskilda parlamentsledamöter också tvingades till det. Men dessa lobbyister är företrädare för företag som kämpar för att uppnå ett nollresultat. De har emellertid inte lyckats, eftersom några nationella företags intressen har vunnit. Å andra sidan kallar vi inte dessa företag för lobbyister, framför allt när dessa intressen företräds av det land som för närvarande innehar ordförandeskapet i EU. Då går allt bra och det enda som nämns är det utmärkta samarbetet med rådet.
<P>
Är inte detta hyckleri? Är det inte ännu mer hyckleri att kalla detta betänkande en uppförandekod? Vem anses den ändrade versionen av koden gälla, när den nya definitionen av moderföretag på ett effektivt sätt undanröjer detta företag?
<SPEAKER ID="383" NAME="Gilles Savary" AFFILIATION="PSE">
(FR) Herr talman! Framför allt är det hyckleri att säga att konsumenterna har tagit skada. Det finns inte en konsument på Europas gator som känner till innebörden av ett datoriserat bokningssystem för flygbolag. Inte en enda! Alla konsumenter använder privata bokningssystem, Internet eller telefonen.
<P>
Vad det handlar om i dag är förhållandet mellan flygbolagen och den information de lämnar ut om sina flygturer, framför allt till researrangörerna. Denna text är moraliserande och i den införs mycket stränga principer om öppenhet och icke-exklusivitet. Det är en text som innehåller traditionella åsikter om konkurrenslagstiftning och kontroll av sammanslagningar.
<P>
Ett antal påtryckningsgrupper använder den för att från styrelsen försöka tvinga bort dem som i EU skapade det största datoriserade bokningssystemet. Det skulle vara mycket allvarligt, eftersom vi aldrig har gjort något annat här än att anta konkurrensregler och metoder för att kontrollera dem. Vi har aldrig tvingat någon att anta någon särskild status eller aktieägarbas. Därför, mina damer och herrar, kommer jag att rösta för den kompromiss som på ett skickligt sätt och genom hårt arbete har tagits fram av Timothy Kirkhope mellan rådet, alla medlemsstater i rådet - enligt vad jag erinrar mig - Europaparlamentet och kommissionen.
<P>
Det vore bättre att rösta för denna kompromiss än att börja bråka med påtryckningsgrupperna igen, med tanke på de många intressen som står på spel och för att förhindra att denna text till sist ändras på ett genomgripande sätt, vilket skulle vara att göra konsumenterna en otjänst.
<SPEAKER ID="384" NAME="Reinhard Rack" AFFILIATION="PPE-DE">
(DE) Herr talman! Föredraganden Timothy Kirkhope har redan med rätta tackats flera gånger i dag för att han nu har uppnått ett tydligt samförstånd om en mycket komplicerad fråga i utskottet och i samarbete med skuggföredragandena samt med andra kolleger och jag hoppas att detta kommer att fortsätta även denna förmiddag.
<P>
Det sades nyss att inte ens termen ”datoriserade bokningssystem” var bekant för särskilt många ledamöter vid inledningen av diskussionen. I dag vet vi vad den innebär och i dag vet vi vilka viktiga frågor vi med rätta har diskuterat. Än en gång mitt hjärtliga tack för detta utmärkta arbete med ett förhoppningsvis bra europeiskt rättsligt instrument.
<P>
Vi har fyllt detta betänkande med ett viktigt innehåll, som nu måste ha en viktig funktion utöver den mycket tekniska karaktären, även i ett annat sammanhang. Konsumenterna skyddas när ett slutgiltigt totalt pris kan visas genom metoden med pristextbild och detta kan inte döljas med olika specialpriser eller kompletterande priser.
<P>
Vi har - eftersom vår grupp alltid förebrås för detta - gjort avsevärda framsteg. Vi har fastställt att vi inte bara vill tala om preferensbehandling av järnvägar, men vi vill vara absolut säkra på att järnvägstransporter, med hänsyn till kort- och medeldistansflyg, har någon chans att inkluderas här. Som redan har sagts har vi också bevisat förbrukningen av koldioxid eller begärt att den ska bevisas för att genom jämförelsen fastställa vad vi vill uppnå och vad konsumenten kan bidra med.
<SPEAKER ID="385" NAME="Ulrich Stockmann" AFFILIATION="PSE">
(DE) Herr talman! Jag vill koncentrera mig på det kontroversiella problemet med definitionen av moderföretag. Syftet med definitionen är att förhindra att flygbolag med aktier i ett datoriserat bokningssystem missbrukar sin ställning. För närvarande gäller detta tydligt Air France, Iberia och Lufthansa, som har ett mindre innehav i Amadeus. Kommissionens nuvarande metod att undersöka detta utifrån varje enskilt fall när det finns misstanke om missbruk har bevisats. Fall av missbrukat inflytande har lösts och lett till åtal. Hittills har detta hänt vid två tillfällen. Det finns inget rimligt skäl att ändra något när det gäller denna i huvudsak beprövade metod.
<P>
Den definition av ett moderföretag som man har enats om med avseende på konkurrenslagstiftningen, baserad på begreppet avgörande inflytande överensstämmer med denna beprövade metod. Termen har i 40 år bevisat sig vara användbar. Vissa ledamöter vill emellertid att varje flygbolag med aktiekapital automatiskt ska definieras som ett moderföretag. För lufttransportmarknaden innebär detta en stor och onödig inblandning i den nuvarande konkurrenssituationen. Konsumenterna skulle inte heller få några fördelar av detta. De fyra vinnarna skulle till exempel bli British Airways, American Airlines med flera, som skulle dra nytta av en sådan förändring av konkurrenssituationen. Dessutom skulle det enda europeiska datoriserade bokningssystemet tvingas acceptera en konkurrensnackdel med hänsyn till de amerikanska konkurrenterna på den hett omstridda europeiska marknaden. Jag anser att detta är politiskt orimligt, till och med försumligt, och därför rekommenderar jag att den kompromiss man har kommit fram till accepteras.
<SPEAKER ID="386" NAME="Marian-Jean Marinescu" AFFILIATION="PPE-DE">
(RO) Den kompromiss som har uppnåtts av vår kollega Timothy Kirkhope grundas på en förstärkning av principerna om icke-diskriminering, effektivitet och öppenhet. De är alla till uppenbar fördel för slutkunden, nämligen EU-medborgarna.
<P>
Först och främst förhindras både eventuellt missbruk riktat mot lufttrafikföretag och eventuell inblandning från de senare i researrangörernas goda arbete.
<P>
För det andra garanterar man öppenhet och förhindrar vilseledande av konsumenterna när det gäller urvalet av flygturer, restid, operatörer och sist men inte minst priset. Samtidigt garanteras skyddet av personuppgifter.
<P>
För det tredje får kunderna möjlighet att välja typ av järnvägstransport för korta avstånd, vilket med tiden kan innebära fördelar för miljön genom minskning av koldioxidutsläppen.
<P>
Tyvärr finns det några aspekter som inte kontrolleras genom uppförandekoden och som inte ingår i dess område. Hit hör lågprisbolagens prispolitik, som inte är föremål för samarbete med de datoriserade bokningssystemen. Jag anser att de sunda principer som ligger tillgrund för denna uppförandekod bör antas av alla system för bokning och inköp av resedokument, inbegripet lågprisbolagen.
<P>
Ur konsumentens synpunkt är det beklagligt att dessa företag inte också ingår i de datoriserade bokningssystemen. Förutom ökade valmöjligheter för passagerarna skulle man genom denna integrering också skapa positiva påtryckningar för att garantera kvaliteten på tjänsterna och öppenhet när det gäller priserna.
<P>
Vid detta tillfälle kräver jag att kommissionen och medlemsstaterna förstärker kontrollerna och, där det är nödvändigt, inför sanktioner genom relevanta organisationer för att skapa ett verkligt skydd för konsumenterna, för vilka de företag som inte ingår i de datoriserade bokningssystemen utgör ett överkomligt men bedrägligt sätt att resa. Jag stöder också och rekommenderar förslaget att man i framtiden överväger möjligheten att även inkludera busstjänster i de datoriserade bokningssystemen.
<SPEAKER ID="387" NAME="Brian Simpson" AFFILIATION="PSE">
(EN) Herr talman! Samtidigt som jag tackar föredraganden för hans betänkande förstår jag hans ansträngningar att få en förlikning vid första behandlingen av detta viktiga ärende.
<P>
En överenskommelse vid första behandlingen hade säkert varit möjlig om rådet hade godtagit den ståndpunkt som utskottet för transport och turism intog. Föredragande har rätt. Vi diskuterade ärendet ingående i utskottet för transport och turism och vi enades i utskottet. Men sedan dess har utskottet ändrat åsikt.
<P>
Tyvärr bidrog rådets ingripande och påföljande ändringsförslag inte bara till att förvirra situationen utan orsakade konsumentorganisationerna, researrangörerna och passagerarsammanslutningarna allvarliga problem.
<P>
Det som nu föreslås av föredraganden via rådet får allvarliga följder, inte bara ur lagstiftningssynpunkt utan också internationellt. Aldrig har två ändringsförslag inom området för EU-lagstiftning orsakat så mycken förödelse och förvirring till skada för det demokratiska ställningstagandet inom utskottet för transport och turism.
<P>
Vissa personer uppfattar inte detta som ett problem, men sanningen är att rådets ingripande har orsakat stor osäkerhet, både från moralisk och ur rättslig synpunkt.
<P>
Det finns en misstanke om att rådet skapar kryphål för att skydda vissa stora flygbolag, framför allt eftersom det gäller moderföretag. Den otillbörliga brådskan att nå en överenskommelse skulle också kunna leda till dålig lagstiftning. Därför stöder jag uppmaningen om att detta betänkande ska återförvisas till utskottet så att vi kan ta itu med alla de problem som har uppstått, få rätsida på denna lagstiftning, inte med tanke på våra stora flygbolag utan med tanke på konsumenterna, vars företrädare säger oss att de ogillar rådets tillägg.
<SPEAKER ID="388" NAME="Zita Pleštinská" AFFILIATION="PPE-DE">
(SK) Jag vill först och främst tacka föredraganden, Timothy Kirkhope, för att han har infört bestämmelser om textbild i förordningen om en uppförandekod för datoriserade bokningssystem. Researrangörerna använder textbilder, skärmar, för att visa information om datoriserade bokningssystem och därför är det viktigt att researrangörerna får neutrala och balanserade upplysningar.
<P>
Jag anser att användningen av opartiska textbilder ökar öppenheten för de reseprodukter och tjänster som erbjuds av deltagande företag och att det ökar konsumentförtroendet. Researrangörerna kommer att kunna använda rättvisa bedömningskriterier för att erbjuda det öppnaste urvalet av valmöjligheter för konsumenterna. Genom den primära textbilden kommer det till exempel att bli möjligt att bedöma de lämpligaste resealternativen som erbjuds av ett reguljärt lufttrafik- eller järnvägsföretag.
<P>
Jag uppskattar föredragandens ansträngningar för att garantera prisinsyn genom direkta hänvisningar till priset för en produkt, eftersom den nuvarande definitionen av biljettpris inte inkluderar alla priselement, vilket ofta är missledande för konsumenterna.
<P>
Jag anser att detta betänkande kommer att bidra till rättvis konkurrens mellan de datoriserade bokningssystemen, vilket huvudsakligen kommer att gynna konsumenterna som kommer att få reseprodukter med tjänster av hög kvalitet till förmånligt pris.
<SPEAKER ID="389" NAME="Silvia-Adriana Ţicău" AFFILIATION="PSE">
(RO) I förordningen om en uppförandekod för datoriserade bokningssystem fastställs de regler som lufttrafikföretag och järnvägstransportföretag måste följa när de bokar platser.
<P>
Den rådande situationen visar att platser som bokas genom de datoriserade bokningssystem som används av turistbyråer leder till högre priser. Jag insisterar på behovet att skydda passagerarnas personuppgifter. Jag anser att passagerarna måste ha möjlighet att välja den lämpligaste biljetten och därför måste de informeras på ett adekvat och fullständigt sätt.
<P>
Jag insisterar på att kravet inte får omfatta någon diskriminering, vare sig mellan distributionskanalerna eller när det gäller bostadsort för turistbyråernas passagerare. Vissa distributionskanaler, till exempel Internet, följer principen om icke-diskriminering, men i de datoriserade bokningssystemen kräver man vissa villkor av turistföretagen, vilket ofta leder till högre priser och diskriminering som grundas på passagernas bostadsort.
<P>
Jag anser att denna förordning är viktig. Vi måste alltid ta hänsyn till konsumenten och jag insisterar än en gång på att kravet på skyddet för personuppgifter måste efterlevas.
<SPEAKER ID="390" NAME="Marian Zlotea" AFFILIATION="PPE-DE">
Som PPE-DE-gruppens skuggföredragande för yttrandet om detta ärende i utskottet för den inre marknaden och konsumentskydd, vill jag först av allt gratulera föredraganden till hans arbete och det betänkande han har tagit fram. Jag vill understryka vikten av detta betänkande för att säkra verklig konkurrens inom området datoriserade bokningssystem.
<P>
Vi bör samtidigt alltid visa respekt för konsumenternas rättigheter, och vi bör se till att de gynnas av ändringsförslagen till denna uppförandekod. Konsumenterna bör få all information om den resa de har för avsikt att göra. Det är också mycket viktigt att de vet det exakta priset på biljetterna och inte blir vilseledda av eventuella dolda kostnader.
<P>
Jag vill också betona att det viktigaste är att de företag som ansvarar för dessa webbplatser inte längre finns representerade i företagsledningen, för de har alltid dolda kostnader.
<P>
Slutligen vill jag försäkra föredraganden om mitt fulla stöd vid omröstningen i morgon.
<SPEAKER ID="391" NAME="Bogusław Liberadzki" AFFILIATION="PSE">
(PL) Herr talman! Jag stöder helt och fullt Brian Simpsons ståndpunkt. Han har visat att den nya definitionen av ett moderföretag är mycket otydlig. Formuleringen ”utöva ett avgörande inflytande” väcker en fråga: Utövar Lufthansa, som äger 22 procent av aktierna i Amadeus, ett avgörande inflytande? Eller Lufthansa, Air France och Iberia, som tillsammans äger 44 procent av aktierna: är det ett avgörande inflytande? Detta måste betraktas ur alla synvinklar: antingen antar vi ändringsförslag 48, eller så skickar vi tillbaka detta förslag till utskottet för omarbetning. I annat fall kommer det helt klart att vara skadligt för konkurrensen.
<SPEAKER ID="392" NAME="Inés Ayala Sender" AFFILIATION="PSE">
(ES) Herr talman! Jag välkomnar denna överenskommelse, som bygger på samförstånd, vilket innebär att inte alla är hundra procent nöjda med den.
<P>
Jag vill berömma de insatser som har gjorts av kommissionen, rådet och naturligtvis parlamentet, företrätt av transportutskottet, dess föredragande och skuggföredragande.
<P>
Jag anser att konsumenternas farhågor har bemötts när det gäller problemet med databand med saluföringsinformation (MIDT), också när det gäller den nya utvecklingen i fråga om tåg och utsläpp, som är sinnrik och svarar mot detta nya problem.
<P>
Jag anser att kontrollsystemet, där konkurrens har införts, har stärkts. Att utesluta tre företag ur systemet skulle därför bara leda till en minskning av konkurrensen, som vilket vi alla vet gynnar konsumenterna.
<SPEAKER ID="393" NAME="Peter Mandelson">
ledamot av kommissionen. - (EN) Herr talman! Jag vill berömma ledamöterna för den höga standarden på denna debatt. Jag välkomnar de flesta av ändringsförslagen. De klargör flera punkter på ett meningsfullt sätt, särskilt när det gäller den neutrala textbilden av resealternativen på resebyråns skärm och skydd av personuppgifter.
<P>
Jag vill tacka parlamentet för att det har haft modet att ta upp den kvistiga frågan om moderföretag. Jag vill framföra kommissionens ståndpunkt i detta avseende. Vi vet alla att detta är en mycket känslig fråga som har gett upphov till en mycket intensiv lobbyverksamhet. I denna situation stöder kommissionen den kompromiss som har nåtts mellan ordförandeskapet och föredraganden och som har fått enhälligt stöd av medlemsstaterna.
<P>
Den nya definitionen enligt ändringsförslag 13 innebär att all tvetydighet eller rättslig osäkerhet försvinner. Kommissionen vill därför ha möjlighet att göra en analys och avgöra om ett företag kontrollerar det datoriserade bokningssystemet och om ett företag som har rättigheter och deltar i styrelsen av det datoriserade bokningssystemet påverkar detta på ett avgörande sätt. Denna idé bygger på kommissionens långa erfarenhet inom konkurrensområdet, som gör att kommissionen kan ta reda på en aktieägares verkliga makt och inflytande, till exempel genom att analysera de rättigheter som är knutna till aktieägandet och de avtal som har ingåtts mellan aktieägarna. Med tanke på detta anser jag att den text vi har framför oss kommer att göra det möjligt för kommissionen, när den svarar på ett klagomål som den har fått eller agerar på eget initiativ, att utöva sina prerogativ till fullo och stärka sina befogenheter betydligt, och avgöra i varje individuellt fall och vid vilken tidpunkt som helst vilka företag som är moderföretag och måste fullgöra de viktiga skyldigheter som denna status för med sig.
<P>
När det gäller identifieringen av resebyråer i de statistiska uppgifterna i databand med saluföringsinformation stöder jag också den kompromisstext som ger uttryck för en balans mellan behovet av att skydda resebyråerna mot otillbörlig användning av uppgifterna och uppgifternas användbarhet för flygbolagens strategiska planering. Jag anser att vi med denna text skapar en rättslig ram där vi tar hänsyn till marknadens utveckling och gör det möjligt för resenärerna att dra nytta av en ökad konkurrens inom försäljningen av flyg- och tågbiljetter, samtidigt som vi behåller skyddsåtgärderna för att förhindra missbruk.
<P>
Mot denna bakgrund anser jag verkligen att det är viktigt att försöka nå en överenskommelse vid första behandlingen under denna mandatperiod. Den nya lagstiftningen emotses av alla berörda parter och kommer att bidra till att minska de administrativa kostnaderna för operatörerna. För att bemöta de farhågor som har uttryckts i frågan om definitionen av moderföretag kan jag lova att kommissionen, inom ramen för den nuvarande kompromissen, kommer att ge ut ett formellt informationsmeddelande där den förklarar hur den kommer att tolka denna definition vid tillämpningen av bestämmelserna. Detta informationsmeddelande kommer att likna de meddelanden om konkurrensfrågor som kommissionen ibland publicerar. Det kommer att publiceras i EUT innan förordningen träder i kraft för att ge nödvändig rättssäkerhet för alla berörda parter. Jag hoppas verkligen att ni kommer att ställa er positiva till detta förslag.
<P>
Jag tror att jag har täckt in de viktigaste frågor som har tagits upp under debatten. Som vanligt skickar jag en fullständig förteckning över ändringsförslagen och kommissionens ståndpunkt i fråga om varje ändringsförslag till parlamentets sekretariat.
<P>
Kommissionens ståndpunkt om parlamentets ändringsförslag.
<P>
Betänkande: Kirkhope
<P>
Kommissionen kan godta följande ändringsförslag: 4, 5, 6, 7, 8, 9, 11, 14, 16, 17, 20, 21, 22, 23, 27, 30, 31, 32, 34, 35, 36, 37, 38, 43, 44, 45, 48.
<P>
Kommissionen kan godta följande ändringsförslag i princip: 10, 19, 26, 28.
<P>
Kommissionen kan godta följande ändringsförslag med vissa omformuleringar:1, 2, 3, 18, 25, 47.
<P>
Kommissionen kan delvis godta följande ändringsförslag: 33.
<P>
Kommissionen kan inte godta följande ändringsförslag: 12, 13, 15, 24, 29, 39, 40, 41, 42, 46.
<SPEAKER ID="395" NAME="Timothy Kirkhope">
föredragande. - (EN) Fru talman! Jag vill tacka kommissionsledamoten för den mycket tydliga förklaringen av hans ståndpunkt och bekräftelsen att det, när vi har avslutat förfarandet i parlamentet (på ett positivt sätt i morgon hoppas jag), finns mer arbete som kan och kommer att göras av honom själv och andra i kommissionen för att se till att det parlamentet vill åstadkomma förverkligas.
<P>
Jag vill tacka mina kolleger för deras bidrag, trots att jag inte håller med om alla deras tolkningar. Det är antagligen förståeligt eftersom detta utan tvekan är en mycket komplicerad fråga. Trots det mycket öppna sätt som jag har bedrivit detta arbete på är det oundvikligt att några av tolkningarna av dess resultat kommer att politiseras eller kanske till och med missförstås.
<P>
Jag anser dock att vi för konsumenternas och tydlighetens skull bör fortsätta på det sätt vi har kommit överens om. Jag är stolt över det arbete som har gjorts. Jag är också stolt över det arbete som andra har gjort för att hjälpa mig. Skuggföredragandenas leenden och accepteranden under förfarandets gång har övertygat mig om att de skulle stödja mig, inte bara i kväll, utan också inom sina grupper i morgon.
<P>
Därför hoppas jag att de, efter ha övervägt saken och efter att ha hört kommissionsledamotens mycket förnuftiga och positiva bidrag till debatten i kväll, kommer att återkomma i morgon och låta oss gå vidare i total samstämmighet för att se till att EU blir en bättre plats för resenärer, för konsumenter och för genomförandet av konkurrenspolitiken under de kommande åren.
<SPEAKER ID="396" NAME="Talmannen">
Debatten är härmed avslutad.
<P>
Omröstningen kommer att äga rum torsdagen den 4 september kl. 12.00.
<P>
Skriftliga förklaringar (artikel 142)
<SPEAKER ID="397" NAME="Christine De Veyrac  " AFFILIATION="PPE-DE">
skriftlig. - (FR) Mina damer och herrar! Den text vi debatterar i kväll har varit föremål för livliga diskussioner inom utskottet för transport och turism, och inte utan skäl, eftersom det handlar om viktig lagstiftning för turist- och flygindustrin, och även för medborgarna.
<P>
Det var inte lätt att hitta en balans mellan att upprätthålla konkurrensen mellan flygbolagen och garantera oberoende för resebyråerna, och samtidigt göra det möjligt för passagerarna att få användbar och neutral information.
<P>
I den text som föredraganden och det franska ordförandeskapet har enats om respekteras dessa krav, och jag är nöjd med detta.
<P>
Vi har enats om en balanserad definition av begreppet ”moderföretag”, och det är avgörande för att vi ska kunna garantera en sund konkurrens mellan de olika datoriserade bokningssystemen.
<P>
Jag hoppas att morgondagens omröstning kommer att leda till att texten godkänns vid första behandlingen så att den snabbt kan tillämpas.
<P>
Jag tackar för er uppmärksamhet.
<SPEAKER ID="398" NAME="Małgorzata Handzlik  " LANGUAGE="PL">
Datoriserade bokningssystem syftar i första hand till att tjäna kunderna. Därför är det så viktigt att garantera öppenhet på marknaden för bokning av flygbiljetter, särskilt med tanke på att flygbolag kan begränsa konkurrensen på marknaden genom att vara delägare i datoriserade bokningssystem.
<P>
Det är uppenbart att flygmarknaden har förändrats betydligt under de senaste åren, och de flesta flygbolag har gjort sig av med sina aktier i datoriserade bokningssystem, dock har inte alla gjort det. Det viktigaste är emellertid att flygbolagen förutom genom aktier i bokningssystem inte får möjlighet att utöva ett sådant inflytande på systemets funktion att det skulle kunna gynna deras egna rutter, och detta måste återspeglas ordentligt i definitionen av begreppet ”moderföretag”.
<P>
En förenkling av uppförandekoden kommer att öka möjligheten för förhandlingar mellan marknadsaktörer (flygbolagen och de datoriserade bokningssystemen kommer att kunna förhandla fritt om ersättningsnivån för en bokning som görs via det datoriserade bokningssystemet). För närvarande medför bestämmelserna ökade kostnader för de datoriserade bokningssystemen och en begränsning av deras flexibilitet när det gäller att anpassa tjänsterna efter flygbolagens och resebyråernas behov, genom att det saknas möjlighet att differentiera avgifterna för enskilda datoriserade bokningssystem.
<P>
Jag hoppas att de ändringar som har införts kommer att leda till större konkurrens inom marknaden för försäljning av flygbiljetter, till förmån för kunderna, särskilt när det gäller utökandet av det nuvarande urvalet och ett lägre slutpris för flygbiljetter.
<SPEAKER ID="984" NAME="James Nicholson  " AFFILIATION="PPE-DE">
skriftlig. - (EN) Jag stöder detta betänkande, som innehåller en rekommendation om förenkling och modernisering av reglerna för de datoriserade bokningssystem som används av resebyråer för att boka flygbiljetter.
<P>
De nuvarande reglerna för datoriserade bokningssystem leder enbart till minskad konkurrens och höga priser. Dessa förslag kommer att bidra till att främja konkurrensen mellan de företag som tillhandahåller dessa tjänster och kommer förhoppningsvis att leda till lägre priser och större valmöjlighet för resenärerna.
<P>
I dagsläget är det mest attraktiva alternativet för konsumenterna vanligtvis att boka biljetter direkt av flygbolaget. Den nya uppförandekoden kommer att leda till större öppenhet i fråga om priserna, vilket ger en stimulans för resesektorn och garanterar att konsumenterna gör en rättvis affär.
