<CHAPTER ID="026">
Genomförandet av direktiv 2002/14/EG om inrättande av en allmän ram för information till och samråd med arbetstagare i Europeiska gemenskapen (kortfattad redogörelse)
<SPEAKER ID="291" NAME="Talmannen">
Nästa punkt är en kort presentation av betänkandet av Jean Louis Cottigny, för utskottet för sysselsättning och sociala frågor, om genomförandet av direktiv 2002/14/EG om inrättande av en allmän ram för information till och samråd med arbetstagare i Europeiska gemenskapen.
<SPEAKER ID="292" NAME="Jean Louis Cottigny" LANGUAGE="FR">
Herr talman, herr kommissionsledamot, mina damer och herrar! Först och främst vill jag tacka de olika skuggföredragandena för deras öppensinniga arbete under vårt samarbete kring texten i utskottet för sysselsättning och sociala frågor.
<P>
Medlemsstaterna måste förbättra genomförandet av direktivet om information till och samråd med arbetstagare, särskilt i den pågående ekonomiska krisen och dess konsekvenser för företag då de omstruktureras, slås samman eller flyttar utomlands. Det är budskapet som utskottet för sysselsättningar försökt ge i betänkandet.
<P>
I Europeiska unionen finns det 23 miljoner företag med färre än 250 anställda. De utgör 99 procent av företagen och sysselsätter över 100 miljoner människor. Information till och samråd med arbetstagare utgör centrala delar i en social marknadsekonomi.
<P>
Införlivandet av direktiv 2002/14/EG har försenats avsevärt i vissa medlemsstater. I initiativbetänkandet understryker vi att direktivets påverkan är tydlig i de länder där det inte funnits något allmänt system för information till och samråd med de anställda.
<P>
Jag efterfrågar ett bättre införlivande av direktivet i medlemsstaterna. Vi uppmanar kommissionen att så snart som möjligt vidta åtgärder för att se till att medlemsstaterna införlivar direktivet och att väcka fördragsbrottstalan mot de medlemsstater som ännu inte, eller inte på korrekt sätt, införlivat direktivet.
<P>
I betänkandet betonas även att vissa medlemsstater i sina införlivandeåtgärder inte har tagit hänsyn till vissa unga arbetstagare, deltidsarbetande kvinnor eller personer som korttidsanställs med tidsbegränsat kontrakt.
<P>
Vi uppmanar medlemsstaterna att se till att exakt definiera termen ”information” genom att göra det möjligt för arbetstagarrepresentanterna att granska de behandlade uppgifterna och inte bara invänta informationsförfarandets slut, om företagens beslut får följder för arbetstagarna. Medlemsstater som inte infört några effektiva, proportionerliga och avskräckande påföljder uppmanas att göra detta. För förbättrad samordning av de olika lagstiftande instrumenten uppmanas kommissionen avslutningsvis att granska förutsättningarna för samordning av de sex direktiven och förordningen om information till arbetstagare, i syfte att undersöka behovet av att eventuellt göra ändringar för att undanröja överlappningar och inkonsekvenser.
<P>
Då denna typ av framsteg för arbetarnas rättigheter är mer än gynnsam, är Europeiska unionen skyldig sig själv att se till att medlemsstaterna införlivar skyldigheterna i direktivet på ett korrekt och fullständigt sätt. Det är mycket viktigt att alla europeiska arbetare vet att Europa stöder deras delaktighet i beslut som rör deras företag. Detta är särskilt viktigt i dagens läge.
<SPEAKER ID="293" NAME="Janez Potočnik">
ledamot av kommissionen. - (EN) Herr talman! Jag konstaterar att Jean Louis Cottigny stödjer ett viktigt direktiv som stärker en av arbetstagarnas grundläggande sociala rättigheter på EU-nivå. Kommissionen anser det mycket viktigt med information till och samråd med arbetstagare på både nationell och internationell nivå, särskilt nu i samband med finanskrisen.
<P>
Vi kom med förslaget om en omarbetning av direktivet om europeiska företagsråd. Omarbetningen har slutförts. Vi fortsätter vårt arbete med förberedelser och en socialt ansvarstagande förvaltning av omstruktureringen, och med de frågor som uppstår på EU-nivå i samband med förhandlingar om internationella avtal.
<P>
Kommissionen förklarade i sitt meddelande den 17 mars 2008 att genomförandet av direktiv 2002/14/EG framför allt skulle vara omfattande och effektivt i samarbete med medlemsstaterna och båda sidor av industrin, som spelar en väldigt viktig roll. Man bör komma ihåg att i direktivet inrättas endast en allmän ram som kan tillämpas och utvidgas av båda sidor av industrin, särskilt av företagen.
<P>
Kommissionen utför och stödjer verksamhet som ökar kunskapen, främjar utbyte av bästa praxis och ökar inblandade parters kapacitet genom seminarier, kurser, utbildning och ekonomiskt stöd till projekt i en särskild budgetpost.
<P>
I sin egenskap av fördragens väktare övervakar kommissionen även att direktivet genomförs på rätt sätt, till exempel när fackföreningar inkommer med klagomål. Hittills har dock kommissionen inte fått in särskilt många klagomål på genomförandet av direktivet.
<SPEAKER ID="294" NAME="Talmannen">
Debatten är härmed avslutad.
<P>
Omröstningen kommer att äga rum torsdagen den 19 februari 2009.
<P>
Skriftliga förklaringar (artikel 142)
<SPEAKER ID="985" NAME="Silvia-Adriana Ţicău  " LANGUAGE="RO">
Genomförandet av direktiv 2002/14/EG om inrättande av en allmän ram för information till och samråd med arbetstagare i Europeiska gemenskapen har försenats avsevärt i vissa medlemsstater.
<P>
Jag anser att man bör stärka arbetstagarnas demokratiska delaktighet i beslut som rör deras företag, med tanke på den pågående finanskrisens globala genomslag, som påverkar alla medlemsstaters ekonomiska struktur utan urskillning och som väcker oro för omstruktureringar, sammanslagningar eller omlokaliseringar.
<P>
När det gäller omstruktureringar av företag, vill jag uppmana till att göra europeiska medel lättillgängliga och till att stödja arbetstagarna, inte bara företagen. Jag anser också att det, i en situation då ett multinationellt företag omstruktureras, måste bli en obligatorisk praxis att samråda med fackrepresentanter från företagets alla filialer och inbjuda dem till förhandlingar, inte bara representanterna i den medlemsstat där företaget har sitt huvudkontor.
<P>
Jag anser att det är viktigt att regelbundet se över lagstiftningen om arbetstagarnas rätt till information och samråd samt att ta upp frågan på agendan för den europeiska sociala dialogen, både på en branschövergripande nivå och på industrinivå.
