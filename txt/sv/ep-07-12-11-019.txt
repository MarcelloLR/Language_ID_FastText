<CHAPTER ID="019">
Eurovinjett (debatt)
<SPEAKER ID="382" NAME="Talmannen">
Nästa punkt är en muntlig fråga till kommissionen från Paolo Costa för utskottet för transport och turism om Eurovinjetten - B6-0386/2007).
<SPEAKER ID="383" NAME="Silvia-Adriana Ţicău">
ersättare för författaren. - (RO) Fru talman! Det ämne vi diskuterar är ett krav som utskottet för transport och turism har haft rätt länge och som det lade fram för Europeiska kommissionen för att den skulle lägga fram en modell för internalisering av externa kostnader som skulle vara tillämpningsbar för alla transportslag. Jag krävde faktiskt att kommissionen senast i juni 2008 efter att ha undersökt alla alternativ - däribland kostnaderna för miljöskydd, buller, trafikstockningar och hälsa - skulle lägga fram en allmängiltig, öppen och begriplig modell för beräkningen av alla externa kostnader, som skulle definiera och utgöra en grund för den efterföljande beräkningen av kostnaderna för att använda infrastrukturen.
<P>
Utifrån interimsresultaten av utarbetandet av modellen borde kommissionen ange om de totala miljökostnaderna, som exempelvis kostnaderna för klimatförändringarna och de nyligen offentliggjorda hälsokostnaderna, granskas i interimsrapporten och om de ska beaktas som en betydande faktor vid den efterföljande bedömningen och beräkningarna.
<P>
Jag vill nämna att det direktiv som vi hänvisar till ger medlemsstaterna möjlighet att införa en vägskatt och för att kunna beräkna denna får de en möjlighet att beakta fler kostnadsfaktorer än tidigare. Man diskuterar faktiskt ett eventuellt införlivande av de så kallade externa kostnaderna, som exempelvis miljökostnaderna, i vägavgiften.
<P>
Många medlemsstater motsätter sig införlivandet av sådana kostnader i vägskatten, eftersom de anser att det inte finns någon hållbar modell för denna beräkning, men andra länder anser att dessa skatter kommer att ge intäkter och att de sålunda kommer att få de nödvändiga medlen för att utveckla infrastrukturen.
<P>
Jag vill också nämna att det är oerhört viktigt att garantera en sund konkurrens mellan de olika transportslagen, men också att garantera en minskning av trafikbullret.
<P>
Jag tror att det förslag som Europeiska kommissionen ska lägga fram också kommer att hjälpa oss att förbättra transporteffektiviteten och särskilt den effektiva användningen av de olika transportslagen, vilket därmed naturligtvis kommer att bidra till den allmänt hållbara utvecklingen av transporter.
<P>
24,1 procent av växthusgasutsläppen i de 27 medlemsstaterna kommer från eller beror på transporter. Därför är det viktigt att vi vet om miljökostnaderna, som till exempel klimatförändringarna, kommer att ingå i detta förslag.
<P>
Jag vill också nämna att Eurovinjettdirektivet tillåter medlemsstaterna att införa en extra skatt för vissa vägar i känsliga områden, som till exempel bergsregionerna i Alperna och Pyrenéerna. Alla sådana inkomster bör återinvesteras i andra alternativa transportsätt och i relaterad infrastruktur.
<P>
Jag vill också be kommissionen att bekräfta att punkterna om införande av skatter på transport av varor i transportprotokollet till Alpkonventionen kommer att beaktas i denna modell, efter att detta protokoll ratificerats inom EU. Jag hoppas att kommissionsledamot Barrot kommer att ge oss detaljer om när en ny ändring av det gällande Eurovinjettdirektivet kommer att genomföras av kommissionen.
<P>
Jag vill avsluta detta anförande med två ytterligare frågor, för jag vill nämligen fråga kommissionen om dessa externa kostnader kommer att internaliseras inte bara för vägtransporter, utan också för andra transportslag, för att garantera en balans i utvecklingen av olika transportslag, och jag vill också fråga kommissionen hur den avser att övervaka genomförandet av detta Eurovinjettdirektiv.
<SPEAKER ID="384" NAME="Jacques Barrot">
kommissionens vice ordförande. - (FR) Fru talman! Kommissionen genomförde en studie för att samla alla publikationer i ämnet och fastställa bästa praxis för beräkningen av externa kostnader. Många av de olika metoder som identifierades gällde forskningsprojekt som finansierats av kommissionen: Unit, ExternE, och andra mer aktuella projekt. En handbok utarbetas nu som vi kommer att publicera inom kort. Det är den första punkten.
<P>
För det andra har kommissionen inlett en konsekvensbedömning om kompenseringen av externa kostnader. Många betalningsalternativ har identifierats och lagts fram för offentligt samråd. Samrådet kommer att slutföras den 31 januari 2007 och en högnivåkonferens kommer att hållas i januari 2008, då handboken och resultatet av det offentliga samråd som kommer att komplettera den pågående konsekvensbedömningen kommer att presenteras. Det är vår arbetsplan.
<P>
Som ni ser är den rätt så intensiv. Följande externa kostnader beaktas: olyckor, trafikstockningar, luftföroreningar, klimatförändringar och buller. Bedömningen omfattar alla transportslag. Den beaktar olika system och olika ekonomiska instrument som beskattning, användarrättigheter och handel med utsläppsrätter. Vi bedömer instrumenten med hjälp av en modellbaserad kvantitativ analys. Syftet med allt detta är att göra våra transportslag allt mer miljövänliga. Utifrån resultatet av detta arbete kommer kommissionen att lägga fram ett meddelande före nästa sommar.
<P>
Jag vill avvika något från ämnet för att besvara Silvia-Adriana Ticăus fråga om Alpkonventionen. Syftet med konventionens transportprotokoll är att införa specifika betalningssystem som beaktar de faktiska kostnaderna och främjar de mest miljövänliga transportsystemen. Det system som infördes genom 2006 års Eurovinjettdirektiv för att främja användningen av mer miljövänliga transportsystem har samma mål som Alpkonventionens transportprotokoll. Vad föreskrivs egentligen i det aktuella Eurovinjettdirektivet? I direktivet föreskrivs bestämmelser för obligatorisk modulering av vägtullar som ska betalas från och med 2010 för fordon som förorenar upp till 100 procent mer än miljövänliga fordon. I bergsområden syftar direktivet till att internalisera de externa kostnaderna för miljöförstöring och trafikstockningar genom en ytterligare vägtull på upp till 25 procent av infrastrukturavgiften. Intäkterna av den extra vägtullen måste omfördelas till projekt som direkt bidrar till att minska miljöförstöringen.
<P>
Nu vill jag uttrycka mig fullständigt tydligt: detta meddelande är mot bakgrund av allt det arbete som jag nämnt en oerhört komplicerad uppgift, tro mig. Meddelandet kommer att göra det möjligt för oss att utvärdera de bästa beräkningsmetoderna på området. Genom meddelandet kommer vi att fastställa en metod som kan användas för de olika transportslagen. I mitten av 2008, före sommaren faktiskt, i juni, har jag också tänkt lägga fram en rapport till kommissionskollegiet om beräkning och internalisering av externa kostnader. Jag nämnde ett meddelande, och därför kommer jag att lägga fram denna rapport, med kollegiets samtycke, tillsammans med ett förslag om att ändra det nuvarande Eurovinjettdirektivet. Det är tydligt, men det måste sägas, att förslaget om det nuvarande Eurovinjettdirektivet är en ändring som kommer att göra det möjligt att internalisera externa kostnader inom det nuvarande direktivets räckvidd.
<P>
Det var vad jag hade att säga till parlamentet. Jag vet att allt detta är centralt för vår politik för hållbar utveckling. Det är faktiskt nödvändigt att internalisera de externa kostnaderna, men för att kunna göra det måste vi ha en gemenskapsdefinition och vi måste välja den bästa internaliseringsmetoden.
<P>
Jag har försökt att vara så precis som möjligt här i kväll och jag kommer gärna tillbaka till parlamentet för att rapportera om den svåra och viktiga uppgift som krävs för den rapport som jag kommer att lägga fram i mitten av 2008.
<SPEAKER ID="385" NAME="Georg Jarzembowski">
för PPE-DE-gruppen. - (DE) Fru talman, herr vice ordförande! Vad ni sa om att ni beställt studier och anordnat konferenser är mycket uppmuntrande, men låt mig ställa en enkel fråga. Jag har inte tänkt fråga om ni kommer att lägga fram ett meddelande senast den 10 juni 2008, utan jag ska fråga om ni i enlighet med tredje stycket i artikel 11 i den nuvarande versionen av Eurovinjettdirektivet senast den 10 juni 2008 kommer att lägga fram vad som i direktivet kallas - och jag citerar - ”en allmängiltig, öppen och begriplig modell för beräkningen av externa kostnader” och för fördelningen av dessa externa kostnader på operatörerna inom alla transportslag. Så kommer vi att få en modell för beräkning och fördelning av externa kostnader, ja eller nej? Min första fråga är så enkel.
<P>
Nu till min andra fråga. Om jag förstår situationen korrekt är ni, till skillnad från kravet att lägga fram en modell, inte på något sätt skyldig att lägga fram en ändring av Eurovinjettdirektivet under 2008. Det vore tveklöst ändå omöjligt, eftersom idén som jag förstår det är att ta fram en modell för fördelningen av kostnader och sedan, under tillämpningsskedet, att fördela de externa kostnaderna på operatörerna inom alla transportslag - inre vattenvägar, sjötransporter, järnvägar, privatfordon och så vidare. Vad som inte får ske är att ni börjar med att ändra Eurovinjettdirektivet och med att fördela de externa kostnaderna på transportörerna utan att vidta några åtgärder för att se till att operatörerna av fartyg i inlandssjöfart, tåg etc. också möter sina externa kostnader. Därför vill jag veta om ni kommer att genomföra en översyn av Eurovinjettdirektivet samtidigt som ni beslutar om fördelningen av externa kostnader också på andra transportslag.
<P>
Detta är två enkla frågor, och jag hoppas att få två enkla svar.
<SPEAKER ID="386" NAME="Ulrich Stockmann">
för PSE-gruppen. - (DE) Fru talman! Låt mig börja med att tacka kommissionsledamoten för hans kommentarer. Som ni vet herr kommissionsledamot, har vi fört denna diskussion om beräkning av externa kostnader sedan 1920-talet och vi ledamöter föreslog också olika modeller när vi antog Eurovinjettdirektivet. Men eftersom vi den gången av politiska skäl inte lyckades med att införliva de externa kostnaderna i någon större utsträckning i metoden för att beräkna vägtullar för transporter med tunga lastfordon, nådde vi en överenskommelse om att ni, kommissionen, skulle lägga fram en enhetlig metod senast sommaren 2008. Den överenskommelsen är särskilt viktig mot bakgrund av den aktuella diskussionen om klimatförändringar. Eftersom detta nu är fallet har vi frågor att ställa. Vissa av dem har redan tagits upp.
<P>
Till att börja med, kommer kommissionen att lägga fram en allmängiltig och öppen modell för beräkningen av alla externa kostnader senast i juni nästa år, en modell som kan betraktas som allmänt bindande? När jag hör talas om en handbok låter det bra, men termen antyder en katalog med god praxis som man kan välja ur och kombinera som man vill. Men vad vi vill ha är en allmänt bindande metod som sedan inte kommer att ifrågasättas.
<P>
För det andra, kommer denna modell att ta hänsyn till EU:s klimat- och miljömål? Det var vad min ärade kollega Ţicău frågade. Metoden kommer inte att vara någon enkel uppgift, eftersom alla befintliga strategier endast är inriktade på införlivandet av de aktuella kostnaderna och inte på att uppfylla miljömålen. Om uppfyllandet av dessa mål beaktades skulle det skapa en preskriptiv dimension - en normativ dimension så att säga, trots att debatten hittills har begränsats till de aktuella kostnaderna.
<P>
För det tredje är det självklart att vi vill ha ett lagstiftningsförslag när allt kommer omkring. Får jag därför fråga när kommissionen har tänkt se över Eurovinjettdirektivet? Har kommissionens tänkt göra det, eller är detta fortfarande helt och hållet oavgjort?
<P>
För det fjärde, när kommer denna metod eller modell att börja tillämpas för beräkningen av infrastrukturkostnaderna också för övriga transportslag? Denna precisa fråga har som Georg Jarzembowski sa hållit oss sysselsatta. Vi vill avskaffa den snedvridna konkurrensen mellan transportslagen och föra upp dem alla på en gemensam jämförbar nivå.
<SPEAKER ID="387" NAME="Eva Lichtenberger" LANGUAGE="DE">
Herr kommissionsledamot! Tack så mycket för era kommentarer. Det var ganska spännande att höra vad ni sa om processen och tidsplanen. Den fråga som kommer att behandlas i juni är avgörande, inte bara för alpregionen. Jag tror att ni - som beskrivit er själv som en bergens man - är helt medveten om detta och att det är viktigt för er. Det har stor betydelse för alla vägar såväl som för alla länder vars transportrutter, och särskilt vägar, har stora trafikvolymer och för alla de som bor nära dessa tungt belastade vägnät. De enorma kostnaderna på grund av denna tunga trafik lägger en enorm börda på de länder som drabbas mest av den. Denna börda mer än fördubblas genom externa kostnader, enligt många studier som redan har lagts fram. Det faktumet måste beaktas, och dess betydelse måste återspeglas mycket tydligare i kommissionens åtgärder.
<P>
Vi kommer dock inte att nöja oss, herr kommissionsledamot, med en filosofisk och matematisk behandling av frågan om beräkning av de externa kostnaderna. Detta måste genomföras, men vi kan inte vänta i tjugo år till dess att den sista lobbyisten har övertygats. Vi kommer inte heller att kunna vänta till dess att miljöföroreningar från cyklar också har räknats fram. Kärnpunkten är att vi måste agera omedelbart. Vi behöver ett förslag om ett lagstiftningsinstrument under 2008, vi måste diskutera det, och vi måste föra denna debatt nu och inte om tjugo år, eftersom vi har tvingats vänta till dess att alla har övertygats av regeringarna i länder som i många fall drabbas mycket mindre av problemet än länderna i EU:s centrala områden.
<P>
Herr kommissionsledamot! Ni måste agera för bergens skull. Känsliga platser som städer och andra skyddade områden behöver en skriftlig lag som tydligt anger vad som är beräkningsbart. Medlemsstaterna kan inte längre bära bördan med miljöförstöring ensamma, och de borde inte tvingas att göra det mycket längre till.
<SPEAKER ID="388" NAME="Reinhard Rack" AFFILIATION="PPE-DE">
(DE) Fru talman, herr vice ordförande! Liksom redan sagts beskrev ni er själv som en bergens man vid diskussionen om den europeiska vinjetten, Eurovinjetten, och ni gick verkligen långt för att leva upp till detta namn, åtminstone i de tidigare diskussionerna.
<P>
Men nu måste fler steg tas, som förmodligen är viktigare. Tiden är inne att internalisera externa kostnader, eller om jag får gå över från Euronyhetsspråk till ett språk som folk förstår, tiden är inne att se till att vi alla betalar för vad vi får inom transporter och att vi får mer kunskap om vem som orsakar vilka kostnader och naturligtvis också mer kunskap om hur vi kan kompensera kostnaderna från dem som orsakar dem.
<P>
Ni har i dag lagt fram en tidsplan som innehåller inledande centrala inslag av vad ni lovat tidigare. Det är bra tycker jag, och det som ni har lagt fram borde verkligen välkomnas. Men vad som saknas - och detta har redan tagits upp - är det absolut avgörande nästa steget. När kommer vi att få ett förslag om ett lagstiftningsinstrument som kommer att garantera att de olika infrastrukturanvändarna får betala för den verkliga kostnaden för deras operationer? Och det finns en stor variation av användare att ta hänsyn till.
<P>
Vi väntar med dämpad röst för att se om det kommer att visa sig möjligt, och vi förväntar oss att det ska visa sig möjligt, att nå detta mål under den nuvarande mandatperioden, för det är bara om vi faktiskt inför detta instrument som andra stora projekt som har godkänts under de senaste veckorna och månaderna, varav ni har föreslagit några, kommer att bli bra investeringar.
<P>
Om vi använder mängder med pengar för konstruktionen av Brennertunneln kommer det bara att vara en god investering om en ändring av kostnadsstrukturen faktiskt leder till de förväntade förändringarna på den transalpina rutten. I det hänseendet litar vi på att ni, som är en bergens man, kommer att hjälpa oss med denna viktiga fråga.
<SPEAKER ID="389" NAME="Inés Ayala Sender" AFFILIATION="PSE">
(ES) Fru talman! Som uppföljning av den breda överenskommelsen om behovet av att ta itu med att anpassa transporterna till utmaningen med klimatförändringarna och andra effekter för att göra dem så hållbara som möjligt, eftersom det är det enda sättet att göra transporter inom EU och globalt konkurrenskraftiga, har Eurovinjetten visat sig vara ett användbart första verktyg för att hantera problemen med trafikstockningar, föroreningar och så vidare, eftersom den omfattar en modulering som är både tillräcklig och tämligen mångsidig i sin tillämpning för en rad tunga lastfordon.
<P>
Med tanke på problemets komplexitet har jag dock ett antal frågor, och därför vill jag fråga kommissionsledamoten om man i de pågående studierna tillämpar samma mätmetod för alla transportslag, och då menar jag verkligen alla, i enlighet med hans erbjudande och den överenskommelse som nåtts med parlamentet.
<P>
Jag vill också veta om de förslag som ska läggas fram, efter att metoden har fastställts, också kommer att gälla för alla transportslag. Vi får inte missa chansen att genomföra en sådan viktig övning för alla transportslag, eftersom de alla berörs, och vi behöver trovärdiga lösningar för dem alla i enlighet med förslaget om sammodalitet.
<P>
Jag skulle också uppskatta information om ett antal frågor som jag anser är viktiga. Hur avser kommissionsledamoten att koppla den föreslagna ändringen av Eurovinjetten och den nya metoden för internalisering av externa kostnader till de ”gröna korridorer” som finns med i handlingsplanen för logistik och som i viss mån kanske skulle kunna utvidgas till att omfatta denna metod?
<P>
Hur kommer detta finansieringsinstrument att införas i den aktuella debatten om finansieringen av EU-politik? Kommer kommissionen att vara beredd att utvidga det till att också omfatta privatfordon? Vore inte detta mer effektivt och mindre diskriminerande? Hur kan vi minska dess inverkan på de åtföljande problemen med en växande isolering av ett allt större antal områden och regioner?
<P>
Anser kommissionsledamoten slutligen att detta instrument, det instrument som han nu utarbetar, i sig kommer att visa sig tillräckligt för att finansiera offentliga arbeten som till exempel de stora tunnlar som utgör en del av de transeuropeiska vägsystemen?
<SPEAKER ID="390" NAME="Jörg Leichtfried" AFFILIATION="PSE">
(DE) Fru talman, herr vice ordförande! Ni kanske kommer ihåg att jag i diskussionerna om den senaste ändringen av Eurovinjettdirektivet var en av dem som ihärdigt krävde en internalisering av de externa kostnaderna för vägtransporter. Vi misslyckades. Därför gläder det mig å ena sidan att vi nu går i den riktningen.
<P>
Det gläder mig inte för att jag arbetade för detta förra gången, utan för att jag ser vad som skett i Österrike under den korta mellanliggande perioden. Det är inte längre bara västra Österrike som översvämmas av tunga lastfordon. Vi har nu nått en punkt där också östra Österrike drabbas av trafikstockningar, där vissa vägar är helt blockerade och där området runt vår huvudstad Wien redan är fullproppat. Därför är det hög tid att vi slutligen lyckas införliva den externa kostnaden för operationer med tunga lastfordon i Eurovinjetten.
<P>
Jag förstår naturligtvis att denna typ av system måste tillämpas för alla transportslag, men vi har en befintlig uppsättning med regler för tunga lastfordon, så det är det vi nu måste utgå ifrån, och vi måste naturligtvis också utifrån det göra mer för att hantera de övriga transportslagen. Jag vill sälla mig till de av mina kolleger som har frågat när vi kommer att få ett faktiskt lagstiftningsförslag.
<P>
Den andra fråga som jag vill ta upp är att vi kanske borde överväga det faktum att detta är ett problem inom hela EU och inse att enbart föreskriva höga avgifter i vissa små länder inte kommer att tjäna mycket till. I stället borde vi utarbeta ett allmänt system. I detta sammanhang undrar jag om vi inte borde bedöma potentialen med minimiavgifter, åtminstone på rutter inom de transeuropeiska näten, som ett sätt att justera balansen mellan transportslagen inom EU.
<SPEAKER ID="391" NAME="Jacques Barrot">
kommissionens vice ordförande. - (FR) Fru talman! Jag lyssnar alltid på parlamentet med stort intresse, men jag vill ändå förklara ett par saker. Till att börja med, och eftersom detta handlar om att hitta en modell som ni säger, måste vi beakta det faktum att det finns vissa förfaranden i medlemsstaterna och innan vi beslutar oss för en modell måste vi först diskutera de beräkningsmetoder som används i de olika medlemsstaterna. Jag beklagar detta, men handboken har åtminstone förtjänsten att den öppnar för en allmän debatt för att göra just detta: hitta den bästa modellen. Jag förstår inte varför man uppfattar kommissionen som passiv i frågan, när den har gjort sig besväret att granska alla förfaranden i medlemsstaterna för att gradvis hitta en verklig beräkningsmodell som skulle kunna användas inom EU: tvärtom anser jag att vi tar itu med själva kärnfrågan.
<P>
Jag borde säga till er att detta är en komplicerad uppgift. Jag känner också att jag måste försvara de tjänster som utförts av generaldirektoratet för transport, som för närvarande måste hitta pålitliga metoder, för om vi inte har pålitliga metoder kommer dessa metoder och denna modell aldrig att godkännas inom hela EU, liksom Ulrich Stockmann sa.
<P>
Jag vill också tala om för Georg Jarzembowski att jag är mycket förvånad. Man säger att vi måste agera, att vi måste vidta åtgärder för mer hållbara och mer miljövänliga transporter, att vi måste stödja järnvägarna, främja transporter på floder, och främja sjötransporter. Som Jörg Leichtfried mycket klokt sa måste vi börja från början, och så kan vi göra korrigeringar senare. Låt oss börja med att förbättra det aktuella Eurovinjettdirektivet, det är mitt förslag, om kommissionen håller med mig, i juni 2008. Vi kommer att internalisera de externa kostnaderna för tunga lastfordon eftersom det är exakt så vi kommer att främja användningen av andra transportslag.
<P>
Men herr Jarzembowski, vid något tillfälle i framtiden kommer vi också att tillämpa beräkningsmetoderna även för dessa andra transportslag. Detta sagt måste vi ta en sak i taget. Vi kan knappast vidta åtgärder och göra allt samtidigt. Det går inte. Vi behöver en metod om vi vill att EU ska godkänna denna politik, och tro mig, vi måste agera intelligent. Jag är mycket beslutsam i denna fråga.
<P>
Jag måste tacka Reinhard Rack för att han hyllat mina bergsbestigningstalanger. Jag stannar inte halvvägs, inte ens när vägen sluttar eller stiger, för man måste hålla en rimlig takt för att nå toppen.
<SPEAKER ID="392" NAME="Talmannen">
- Debatten är härmed avslutad.
<P>
Er slutsats var fascinerande och framfördes med stor passion.
<SPEAKER ID="394" NAME="Jörg Leichtfried" AFFILIATION="PSE">
(DE) Fru talman! De brittiska tolkarna har aldrig tidigare uttalat mitt namn så väl. Jag ville bara ta tillfället i akt att framföra min innerliga tacksamhet. Detta är första gången sedan jag kom till parlamentet som mitt namn har uttalats helt korrekt. Tack så mycket.
