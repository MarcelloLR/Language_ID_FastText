<CHAPTER ID="007-01">
1. Val av vice talman (omröstning)
<SPEAKER ID="128" NAME="Talmannen">
Vi kommer nu till valet av vice talman för Europaparlamentet i enlighet med artiklarna 13, 15 och 18 i vår arbetsordning.
<P>
Som ni vet har en av våra kolleger som varit elfte vice talman valts in i sitt nationella parlament och är nu talman där. Jag syftar på Pál Schmitt. I dag ska vi välja en ny vice talman som ska ersätta honom. Jag har fått följande nominering: László Tőkés. Kandidaten har officiellt informerat mig om att han samtycker till nomineringen. Eftersom det bara finns en kandidat föreslår jag att han väljs med acklamation i enlighet med artikel 13.1 i arbetsordningen.
<P>
Finns det några invändningar mot det? Det föreskrivs i denna artikel att jag ska göra så här.
<SPEAKER ID="129" NAME="Corneliu Vadim Tudor" AFFILIATION="NI">
(EN) Herr talman! I dag är första gången som jag skäms över att vara ledamot av Europaparlamentet. Det är första gången en person som förnekar det fredsavdrag som undertecknades i Trianon efter första världskriget befordras och väljs till en sådan ansedd befattning i EU. Det rumänska folket ...
<P>
(Talmannen avbröt talaren.)
<SPEAKER ID="130" NAME="Talmannen">
Eftersom ni inte instämmer med valet ska vi hålla en formell omröstning. Vi ska rösta med hjälp av det elektroniska systemet.
<SPEAKER ID="131" NAME="Hannes Swoboda" AFFILIATION="S&amp;D">
(DE) Herr talman! Vi har fått veta att kandidaten önskar göra ett uttalande först. Vi kanske har missuppfattat saken men om kandidaten önskar göra ett uttalande ska ni ge honom ordet.
<SPEAKER ID="132" NAME="László Tőkés" AFFILIATION="PPE">
(EN) Herr talman! Jag har förberett ett kort uttalande till i dag som jag skulle vilja läsa upp.
<P>
Det är en stor ära för mig att ha blivit nominerad till vice talman för Europaparlamentet med stöd av Europeiska folkpartiets grupp. Det var också en stor ära när jag fick stjärnordern, den högsta statliga utmärkelsen i Rumänien, i december 2009 vid högtidlighållandet av den 20:e årsdagen av den kommunistiska diktaturens sammanbrott i Rumänien. För tjugo år sedan i Timişoara reste sig människor av olika etniska bakgrunder och övertygelser, som förenades av samma insikt och mod och var villiga att möta samma risker tillsammans, och gjorde uppror mot Ceauşescuregimen. På samma sätt som då fortsätter jag mitt arbete i dag för att företräda mitt lands intressen i denna anda av kamp för de mänskliga rättigheterna, för minoriteternas rättigheter och för religionsfrihet samtidigt som jag fortsätter att bekänna mig till europeiska och kristna värden.
<P>
Jag har förbundit mig att främja den europeiska integrationen av de förutvarande kommunistländerna och nationerna i Öst- och Centraleuropa, i synnerhet den ungerska minoriteten i Rumänien som jag företräder som ledamot av Europeiska folkpartiet. Jag gläder mig över att vara ledamot av Europaparlamentet under perioden efter Lissabonfördragets ikraftträdande, som markerar en ny gryning i det enade Europas historia. Tack för er uppmärksamhet.
<P>
(Applåder)
<SPEAKER ID="133" NAME="Talmannen">
Vi ska rösta elektroniskt. När jag har förklarat omröstningen inledd kommer följande att visas på skärmen: ämnet för omröstningen och namnet på kandidaten. Om ni vill rösta för kandidaten trycker ni på plusknappen. Ni kan självklart avstå från att rösta - det är nollknappen som ni vet. Det är alltså helt okomplicerat. Enligt artikel 15 i arbetsordningen väljs en kandidat som får en absolut majoritet av rösterna, vilket innebär att endast röster för kandidaten beaktas.
<SPEAKER ID="134" NAME="Marc Tarabella" AFFILIATION="S&amp;D">
(FR) Herr talman! Ursäkta, jag kanske är den enda i kammaren som inte vet vad som pågår, men jag vet verkligen inte hur det är meningen att vi ska rösta. Det finns en nolla, en etta och ett kryss. Uppriktigt sagt vet jag inte hur jag ska göra för att rösta för, emot eller avstå. Det vore bra att få en ordentlig förklaring.
<SPEAKER ID="135" NAME="Martin Schulz" AFFILIATION="S&amp;D">
(DE) Herr talman! Får jag lov att ställa en fråga? Ni har ett stort antal högt betalda kolleger däruppe som jag är säker på kan ge er hjälp att besvara följande fråga. På min skärm har jag namnet Tõkés.
<P>
På min apparat finns det sedan tre knappar som jag kan trycka på under omröstningen med namnupprop. Den första knappen är för Ja, mittknappen är för Avstår och den tredje knappen är för Nej. Stämmer det?
<P>
(Instämmande häcklande)
<P>
Innebär det att de som vill rösta för László Tőkés ska trycka på knappen för Ja, att de som inte vill rösta för honom ska trycka på Nej och att de som vill avstå - som min grupp - ska trycka på knappen för Avstår? Stämmer det?
<P>
(Applåder)
<SPEAKER ID="136" NAME="Talmannen">
Det var just vad jag sade för ett ögonblick sedan. De som vill rösta Ja trycker på Ja-knappen, de som vill rösta Nej trycker på Nej-knappen och de som vill avstå trycker på 0-knappen.
<SPEAKER ID="137" NAME="Marc Tarabella" AFFILIATION="S&amp;D">
(FR) Herr talman! Ursäkta mig, men jag tar till orda igen efter den fråga som Martin Schulz ställde och som ni besvarade mycket tydligt, men som dock inte stämmer med vad parlamentspersonalen sagt mig.
<P>
De har just talat om för mig att jag kan rösta för eller avstå från att rösta, men inte rösta emot. Så därför är det inte alls klart. Jag beklagar att jag avbryter så här, men kan vi inte försöka att vara lite konsekventa. Herr talman! Jag vore tacksam om ni gav mig ett tydligt svar.
<SPEAKER ID="138" NAME="Talmannen">
Det tydliga svaret är att i den här omröstningen beaktar vi bara röster för. Röster emot och nedlagda röster läggs samman, eftersom det är antalet Ja-röster som är det viktiga. Saken är klar. Om vi trycker på Nej-knappen eller på knappen Avstår har det samma effekt.
<P>
Nu ska jag svara på tre frågor till.
<SPEAKER ID="139" NAME="Georgios Toussas" AFFILIATION="GUE/NGL">
(EL) Herr talman! Jag anser att vi flagrant bryter mot Europaparlamentets arbetsordning. Detta upplägg är oacceptabelt. Det är oacceptabelt att inte registrera vilka som röstat för, röstat emot och som har avstått från att rösta. Det framgår av hur knapparna fungerar att röster emot inte registreras. Ni måste ge order om att omröstningen ska registreras ordentligt, om att vem som röstar för, röstar emot och avstår från att rösta ska registreras.
<SPEAKER ID="140" NAME="Robert Atkins" AFFILIATION="ECR">
(EN) Herr talman! Varje förnuftig människa måste väl förstå att vi vill rösta för, rösta emot eller avstå från att rösta precis som vi brukar göra. Kan ni ordna det? Om ni inte kan det kan vi inte genomföra den här omröstningen.
<SPEAKER ID="141" NAME="Hans-Peter Martin" AFFILIATION="NI">
(DE) Herr talman! Jag vill göra en teknisk kommentar. På våra maskiner måste man trycka på Ja först, sedan när man går vidare är Nej-knappen fortfarande blå. Om man vill visa Nej, syns ingenting. Med andra ord kan man bara komma fram till Nej via Ja, vilket inte är en lämplig teknisk lösning.
<SPEAKER ID="142" NAME="Dagmar Roth-Behrendt" AFFILIATION="S&amp;D">
(DE) Herr talman! Kan vi ta saken lite lugnare. Vanligtvis väljs parlamentets vice talmän i en omgång i början av parlamentsperioden eller under den perioden. Kolleger! När vi gör det tar vi bara reda på antalet Ja-röster för en kandidat - vilket också bestämmer i vilken ordning ledamöterna väljs in i presidiet. Nu när vi i dag röstar om en till vice talman eftersom en har avgått är det enda viktiga därför om han har fått det antal Ja-röster som krävs för att bli vald. Allt annat är betydelselöst. Detta skiljer sig från andra omröstningar.
<P>
(Applåder)
<P>
Parlamentets talman har gett en klar beskrivning av en sluten omröstning och det fungerar perfekt för mig utan att jag behövde trycka på olika knappar. Jag tryckte på den knapp som jag ville trycka på och då tändes den blå lampan. Herr talman! Vi kanske helt enkelt kan försöka en gång till tillsammans.
<P>
(Applåder)
<SPEAKER ID="143" NAME="Talmannen">
Jag förklarar omröstningen inledd.
<P>
(Genom elektronisk omröstning (ledamöternas röster: 621; för: 334; blank valsedel: 287). Parlamentet valde László Tőkés)
<P>
Vår vice talman har fått en kvalificerad majoritet. Jag vill gratulera vår kollega László Tőkés till att ha fått det omröstningsresultat som kvalificerar honom som parlamentets vice talman och jag önskar honom lycka till med hans uppdrag. László Tőkés kommer att inneha den elfte platsen i företrädesordningen för vice talmän.
<SPEAKER ID="144" NAME="Norica Nicolai" AFFILIATION="ALDE">
(RO) Mitt kort fungerade inte. Jag röstade emot.
<SPEAKER ID="145" NAME="Stavros Lambrinidis" AFFILIATION="S&amp;D">
(EN) Herr talman! Jag är verkligen ledsen att behöva dra ut på detta ännu längre. Det som ni sade i era anvisningar var att man kunde rösta för eller avstå från att rösta. I slutresultaten visas dock ”för”, ”nedlagda” och ”emot”. Jag anser att det kan finnas personer som skulle ha röstat annorlunda om de hade vetat att det fanns tre alternativ att välja mellan. Det som jag skulle vilja fråga är om detta verkligen är rätt sätt, att göra det en sista gång.
<SPEAKER ID="146" NAME="Talmannen">
Mina damer och herrar! Jag kommer att lyssna till alla era invändningar om omröstningen under ett särskilt förfarande efter omröstningen. Vi ska inte besluta om detta ärende här och nu. Enligt omröstningsresultatet, som uppnåddes med kvalificerad majoritet, har vi valt László Tőkés. Alla era invändningar kommer att övervägas. Anmäl dem till mig i slutet på dagen. Vi fattar beslut om detta i morgon. Jag kommer att ge er ett direkt svar på era invändningar. Tack så mycket.
<SPEAKER ID="148" NAME="Hannes Swoboda" AFFILIATION="S&amp;D">
(DE) Herr talman! Jag vill bara informera er om att enligt den föregående omröstningen har vi 789 ledamöter i kammaren. Det är en aning högt. Jag hoppas att framtida omröstningar inte kommer att antyda att vi har 789 ledamöter.
<SPEAKER ID="149" NAME="Talmannen">
Om det finns något att lägga till efter omröstningen kommer jag att meddela er det.
<SPEAKER ID="150" NAME="Robert Atkins" AFFILIATION="ECR">
(EN) Herr talman! Hannes Swobodas synpunkt är mycket relevant. Min gode vän Malcolm Harbour har gjort summeringarna och om det är så att fler personer har röstat än vad som faktiskt är närvarande - 785, eller kanske till och med 789 - kan verkligen inte omröstningsresultaten hålla.
<P>
(Applåder)
<P>
Det som vi måste göra är att överväga om vi måste ha en annan omröstning i morgon, helst med pappersomröstning eller åtminstone med ett system som fungerar ordentligt. Jag ber er att ta frågan till presidiet så fort ni lämnat talmansstolen.
<SPEAKER ID="151" NAME="Talmannen">
Som jag sade kommer jag att försöka komma tillbaka till er före slutet av denna omröstningsperiod. Det tycks finnas en diskrepans. Hannes Swoboda har tagit upp den och Sir Robert Atkins har också noterat den. Vi kommer att försöka ge er information så snart som möjligt Jag vill verkligen inte dra ut på detta. Det är ett problem och det måste undersökas, det håller på att undersökas och jag kommer tillbaka till er om saken så snart som möjligt.
