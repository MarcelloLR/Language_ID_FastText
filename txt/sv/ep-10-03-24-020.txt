<CHAPTER ID="020">
Kampen mot tuberkulos (debatt)
<SPEAKER ID="292" NAME="Talmannen">
Nästa punkt är kommissionens uttalande om kampen mot tuberkulos.
<SPEAKER ID="293" NAME="John Dalli" LANGUAGE="EN">
Herr talman! Jag välkomnar den här möjligheten att på världstuberkulosdagen understryka att kommissionen är fast besluten att ta itu med de utmaningar som sjukdomen orsakar.
<P>
Vi trodde att våra lyckade insatser under tidigare årtionden hade undanröjt riskerna i samband med detta allvarliga folkhälsoproblem. Vi har dock alltför länge sänkt garden mot tuberkulos. 2008 rapporterade Europeiska centrumet för förebyggande och kontroll av sjukdomar omkring 83 000 fall och nära 6 000 dödsfall av tuberkulos i EU- och Efta-länderna. Detta innebär ca 16 dödsfall om dagen. Det är helt enkelt oacceptabelt och kräver insatser från alla berörda sektorer och aktörer. Det är oacceptabelt eftersom tuberkulos är en sjukdom som går att förebygga och bota och som inte bör få sådana dramatiska konsekvenser.
<P>
Tuberkulos är en sektorsövergripande fråga och är kopplad till många av de folkhälsoutmaningar som vi står inför i EU, bland annat spridningen av antimikrobiell resistens, bristen på effektiva verktyg för att diagnostisera och behandla tuberkulos, den kraftiga ökningen av saminfektioner som med hiv, och ojämlikheterna eftersom tuberkulos huvudsakligen drabbar de mest sårbara grupperna.
<P>
Kommissionen har under de senaste åren lanserat ett antal initiativ för att öka kapaciteten att ta itu med tuberkulos. År 2000 fanns tuberkulos med på listan över prioriterade sjukdomar som stod under EU-övervakning. Här stödde kommissionen flera projekt som har bidragit till att samordna övervakningen av tuberkulos i de 53 länderna i WHO:s Europaregion. Detta har ökat vår samlade kunskap och förbättrat övervakningen av den epidemiologiska situationen. Kommissionen stöder dessutom genom sina ramprogram för forskning utvecklingen av nya behandlingar, vacciner, läkemedel och diagnosverktyg mot tuberkulos. Sedan 2002 har över 124 miljoner euro anslagits till dessa insatser. Eftersom tuberkulosen sträcker sig över gränserna måste vi stödja länder även utanför EU.
<P>
Kommissionen stöder utvecklingsländernas kontrollprogram för tuberkulos genom det europeiska handlingsprogrammet mot hiv/aids, malaria och tuberkulos genom yttre åtgärder (2007-2011). Stödet finansieras framför allt genom den globala fonden för bekämpning av hiv/aids, tuberkulos och malaria, till vilken kommissionen har bidragit med 870 miljoner euro sedan 2002, med ett årligt bidrag på 100 miljoner euro sedan 2008. Den stöder dessutom kliniska prövningar och kapacitetsuppbyggnad i Afrika söder om Sahara inom partnerskapet mellan Europa och utvecklingsländerna på området klinisk prövning. Slutligen har vi genom inrättandet av Europeiska centrumet för förebyggande och kontroll av sjukdomar kunnat utöka insatserna mot tuberkulos på en ny nivå.
<P>
I mars 2007, efter en begäran från kommissionen, utarbetade centrumet en handlingsplan för att bekämpa tuberkulos i EU. I handlingsplanen tar centrumet upp viktiga sektorsövergripande utmaningar som vi står inför i dag när det gäller att förebygga och kontrollera tuberkulos och öka den epidemiologiska övervakningen: att säkerställa en snabb och god tuberkulosvård för alla, utarbeta nya verktyg för diagnos och behandling, minska bördan av saminfektioner av tuberkulos och hiv, och ta itu med risken för multiresistens.
<P>
Kommissionen kan dock inte klara denna utmaning på egen hand. Det civila samhällets bidrag för att nå ut till de mest sårbara och medlemsstaternas engagemang är viktigt för att kunna nå vårt mål att stödja den globala kampen mot sjukdomen.
<SPEAKER ID="294" NAME="Elena Oana Antonescu" LANGUAGE="RO">
”Den stora dödsorsaken i antibiotikans era”, kallade en grupp forskare tuberkulosen, ett ord som många av oss trodde hade försvunnit ur vårt vardagsspråk. Det är dock en sjukdom som fortfarande dödar många människor.
<P>
Tuberkulos är den sjunde vanligaste dödsorsaken i världen. Tyvärr präglas dagens situation av ett ökat antal fall av en typ av tuberkulos som är resistent mot vanlig läkemedelsbehandling.
<P>
Under 2008 rapporterades 9,4 miljoner nya fall av tuberkulos och 1,8 miljoner dödsfall över hela världen. Någonstans i världen smittas en person av tuberkulos varje sekund.
<P>
Vi måste höra dessa siffror förkunnas så tydligt som möjligt i ett viktigt forum i EU så att vi alla i största möjliga mån kan inse att sjukdomen fortfarande härjar i våra samhällen och dödar ett stort antal EU-medborgare.
<P>
Jag kommer från ett land som tyvärr har bland de högsta tuberkulostalen i EU.
<P>
Även om vi kan se en svagt nedåtgående trend på senare år och en ökad andel människor som botas från kemoresistent tuberkulos är de absoluta talen fortfarande alarmerande och speglar en tragisk verklighet.
<P>
Vi måste föra en ständig, integrerad kamp som bygger på bästa möjliga planering för att hålla denna farsot under kontroll. Vi måste fortsätta att på EU-nivå arbeta för att se till att vi i alla medlemsstater blir bättre på att upptäcka sjukdomar, ökar tillgängligheten till lämplig behandling, förbättrar kontrollen av behandlingar och kvaliteten på patientsjukvården.
<P>
Vi måste även få alla regeringar att inse hur viktig den här kampen är. Vi måste få dem att så effektivt som möjligt arbeta tillsammans med arbetsmarknadens parter för att minska antalet européer som drabbas av den sjukdom som vi trodde att vi hade utrotat under tidigare århundraden.
<P>
Vi måste framför allt föra kampen tillsammans, som en familj, utan att fundera över skillnaderna mellan oss. Vi bör hjälpa varandra att övervinna problemet.
<P>
Vi är när allt kommer omkring Europeiska unionen och vår styrka ligger i enigheten.
<SPEAKER ID="295" NAME="Åsa Westlund" LANGUAGE="EN">
Herr talman! Ingen i dagens samhälle borde behöva dö av tuberkulos.
<P>
Det sade Ban Ki Moon i dag, på Internationella dagen för tuberkulos.
<P>
Han har förstås rätt. Ändå dör väldigt många, speciellt unga och fattiga, runtom i världen av tuberkulos i dag. Därför måste vi öka vårt stöd till den globala fond som står för en mycket stor del av arbetet mot tuberkulos, malaria och hiv i fattigare delar av världen.
<P>
Men som kommissionen påpekade, så dör också människor i Europa av tuberkulos. Vi måste öka vårt samarbete för att stoppa spridningen av multiresistent tbc och hitta effektiva behandlingsmetoder som når alla utsatta grupper i samhället.
<P>
Här har Europeiska centrumet för förebyggande och kontroll av sjukdomar, med huvudkontor i Solna, en väldigt viktig roll att spela och jag är glad över att kommissionen har prioriterat att komma hit och hålla ett anförande om detta viktiga ämne i dag.
<SPEAKER ID="297" NAME="Charles Goerens">
för ALDE-gruppen. - (FR) Herr talman! Vi har trots den medicinska utvecklingen fortfarande inte besegrat tuberkulosen. Den anses felaktigt vara en sjukdom som endast drabbar fattiga länder. Då underskattar man sjukdomens sätt att sprida sig, särskilt i Central- och Östeuropa.
<P>
Sanningen är den att inget land går säkert från denna fruktansvärda sjukdom som har funnits i tusentals år. Det finns dessutom föga hopp om att få bukt med de multiresistenta typerna av sjukdomen på kort sikt. Vi måste bedriva en samordnad och målmedveten kamp på flera fronter med hjälp av förebyggande åtgärder, medicinsk övervakning, forskning och spridning av förebyggande åtgärder och hygienåtgärder. Vi måste således alltid kunna luta oss mot de bästa möjliga strategierna på området.
<P>
När det kommer till att finansiera åtgärderna är det lämpligt att skilja mellan två scenarier. För det första bör systemen för social trygghet i våra länder i princip kunna garantera en tillräcklig sjukvård. Patienter i utvecklingsländer förlitar sig dock fortfarande på en solidaritet som sedan 2002 på ett föredömligt sätt har förverkligats inom den globala fonden för bekämpning av hiv/aids, tuberkulos och malaria.
<P>
Om målet faktiskt är att halvera antalet tuberkulosfall mellan 2000 och 2015 måste vi stödja ett av de tre scenarier som ordföranden för den globala fonden, Michel Kazatchkine, har presenterat.
<P>
Jag skulle vilja fråga kommissionen vilket av dessa tre scenarier som den utgår från när den lägger fram förslag för våra medlemsstater om den framtida finansieringen av den globala fonden för bekämpning av hiv/aids, tuberkulos och malaria.
<SPEAKER ID="298" NAME="Maria Da Graça Carvalho" AFFILIATION="PPE">
(PT) Världstuberkulosdagen, som infaller i dag, är ett tillfälle att uppmana till ökad politisk dialog och ökat deltagande från regeringarna och det civila samhället i den här frågan.
<P>
Antalet fall av tuberkulos har minskat inom EU. Det har också skett en tydlig minskning i Portugal men antalet sjukdomsfall ligger fortfarande över EU-genomsnittet. Minskningen är kopplad till framgångarna med den nationella planen för bekämpning av tuberkulos. I vissa länder har man dock nyligen konstaterat att sjukdomen har börjat öka igen.
<P>
De olika handlingsplaner som kommissionen har lanserat är steg i rätt riktning. Jag vill framhäva partnerskapet mellan Europa och utvecklingsländerna när det gäller att utföra kliniska prövningar. Stödet för ramprogrammet för forskning och teknisk utveckling är också viktigt inom livsvetenskapen. Det är viktigt att öka den kliniska och vetenskapliga forskningen i kampen mot tuberkulos. Det innebär att det är viktigt att fortsätta arbeta för att upptäcka nya och bättre instrument för att bekämpa tuberkulos och som främjar innovativ diagnosteknik vid sidan om läkemedel och vacciner.
<P>
Jag uppmanar därför kommissionen och medlemsstaterna att gemensamt trappa upp kampen mot tuberkulosen för att lyckas kontrollera och utrota sjukdomen.
<SPEAKER ID="299" NAME="Vilija Blinkevičiūt" AFFILIATION="S&amp;D">
(LT) Vi måste bekämpa tuberkulosen. Många människor i världen dör av sjukdomen varje år och nästan en av tre av Jordens invånare är smittad av sjukdomen. Jag vill uppmärksamma det faktum att tuberkulosen är den mest utbredda infektionssjukdomen i världen. Den är nära kopplad till sociala och ekonomiska problem, med andra ord till fattigdom, arbetslöshet, alkoholism, drogmissbruk och hiv/aids, samt bristfälliga sjukvårdssystem i fattiga länder och sen diagnos. För att komma till rätta med dessa orsaker till tuberkulos måste kommissionen och EU-medlemsstaterna vidta konkreta och snabba åtgärder för att inrätta gemensamma åtgärder för att bekämpa denna fruktansvärda sjukdom, föra en gemensam politisk dialog om finansiellt stöd och anta en gemensam handlingsplan för att bekämpa sjukdomen.
<P>
Trots att tuberkulos finns med på listan över prioriterade sjukdomar får kampen mot tuberkulosen fortfarande för lite finansiering. Vi måste därför se över EU:s budgetanslag i handlingsprogrammet. Jag uppmanar er också att främja ökade investeringar i vetenskaplig forskning om kampen mot tuberkulos.
<SPEAKER ID="300" NAME="Olga Sehnalová" AFFILIATION="S&amp;D">
(CS) I dag är det världstuberkulosdagen och det är ett bra tillfälle att nämna att tuberkulosen, trots de framsteg som hittills har gjorts i kampen mot sjukdomen, fortfarande är ett allvarligt globalt problem. Mer än 2 miljarder människor är smittade av tuberkulosbakterien och en av tio av dessa insjuknar i aktiv tuberkulos.
<P>
Tuberkulos, och framför allt den varierande behandlingen och övervakningen av sjukdomen, hänger samman med de varierande socioekonomiska förhållandena i olika regioner och också i olika socialgrupper. En tidig diagnos och grundlig och noggrant övervakad behandling av tuberkulos, dvs. oavbruten och tillräckligt lång behandling, är en grundläggande förutsättning för att minska risken för att det utvecklas omfattande resistens mot behandling och multiresistenta former av tbc. Dessa är oerhört dyra att behandla och i många länder är det svårt att få sådan behandling. Det är lika viktigt att anpassa hälso- och sjukvårdssystem och daglig praxis, bland annat att övervaka sjukdomen i högriskgrupper och se till att det finns kvalificerad sjukvårdspersonal och lämplig utrustning.
<P>
WHO uppskattar att man kommer att behöva spendera 44,3 miljarder US-dollar på nationell nivå under de kommande tio åren för att bekämpa tuberkulos, men knappt hälften av de resurser som behövs kommer att finnas. EU:s uppgift är därför att göra gemensam sak med WHO och enskilda länder, tillsammans med deras nationella hälso- och sjukvårdssystem, och göra kampen mot tuberkulos till en av prioriteringarna i utvecklingsbiståndet till tredjeländer.
<SPEAKER ID="301" NAME="John Dalli">
ledamot av kommissionen. - (MT) Jag lyssnade med behållning och intresse till ledamöternas anföranden. Jag skulle vilja försäkra dem om att kommissionen tar sjukdomen på största allvar och lägger stor vikt vid det som har sagts i dag. Vi är fast beslutna att nå våra mål för att kontrollera tuberkulosen. Den här typen av diskussioner är särskilt viktiga för att rikta all uppmärksamhet på sjukdomen. Parlamentets bidrag och stöd är viktigt för våra insatser för att bekämpa sjukdomen i EU och i andra länder.
<SPEAKER ID="302" NAME="Talmannen">
Debatten är härmed avslutad.
<P>
Skriftliga förklaringar (artikel 149 i arbetsordningen)
<SPEAKER ID="303" NAME="Nessa Childers  " LANGUAGE="EN">
Trots att många ser tuberkulos som någonting som hör till det förgångna och som en 1800-talssjukdom har den fortfarande allvarliga följder, både direkt och indirekt, för hundratusentals jordbrukare i EU varje år. Trots att tuberkulosen i dess mänskliga form har hållits tillbaka i de flesta EU-länder sedan mitten av 1900-talet sprider den sig fortfarande aggressivt bland boskapen. Sjukdomen drabbar varje år 5 procent av kreatursbesättningarna i min valkrets i östra Irland.
<P>
Jag fick nyligen ett brev från en mjölkbonde i grevskapet Westmeath, vars besättning av högt värderade mjölkkor nästan har utplånats sedan han första gången upptäckte tuberkulos på sin gård för mindre än ett år sedan. Han upptäckte sjukdomen, som sprids via grävlingar, första gången en dag då han skulle i väg på en två veckors semester i juni förra året. Sedan dess har han förlorat 64 av sina 82 djur.
<P>
Även om EU med rätta har bekämpat tuberkulosen hos människor med full kraft på senare tid bör vi allvarligt beakta den bovina tuberkulosen, som innebär miljontals euro i förlorad vinst varje år, när vi utarbetar tuberkuloslagstiftning i framtiden.
