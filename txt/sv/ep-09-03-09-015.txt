<CHAPTER ID="015">
Arbetsplan
<SPEAKER ID="025" NAME="Talmannen">
Den slutliga versionen av förslaget till föredragningslista för denna sammanträdesperiod, som talmanskonferensen sammanställde vid sitt sammanträde torsdagen den 5 februari i enlighet med artiklarna 130 och 131 i arbetsordningen, har delats ut.
<P>
Måndag:
<P>
För det första har socialdemokratiska gruppen i Europaparlamentet begärt att omröstningen om betänkandet av Magda Kósáné Kovács om romernas sociala situation ska hållas i morgon i stället för på torsdag som planerat.
<P>
För det andra har gruppen för Europeiska folkpartiet (kristdemokrater) och Europademokrater också begärt att omröstningen om Herbert Reuls betänkande om att möta oljeutmaningarna ska hållas i morgon.
<P>
I båda fallen går tidsfristen för alternativa gemensamma resolutionsförslag ut i kväll, vilket innebär att det är tekniskt omöjligt att rösta om de här texterna i morgon. Omröstningarna skulle dock kunna hållas på onsdag i stället för i morgon. Finns det några invändningar mot detta?
<SPEAKER ID="026" NAME="Hannes Swoboda">
för PSE-gruppen. - (DE) Herr talman! Jag beklagar att det inte går att hålla omröstningen i morgon, eftersom åtskilliga företrädare för romerna har tänkt närvara i tron att omröstningen skulle hållas då. Om detta är helt omöjligt måste vi förstås hålla omröstningen på onsdag, men jag vill upprepa att det väl borde vara möjligt att göra ett undantag med tanke på de romska företrädares besök och om de politiska grupperna är överens om detta.
<SPEAKER ID="027" NAME="Talmannen">
Jag har noterat att det finns en sådan politisk vilja. Man har sagt mig att det enligt vår arbetsordning bara går att rösta på onsdag. Vi kan dock meddela romernas företrädare detta, och på så sätt uttrycka vår politiska vilja. Då skulle vi kunna rösta om båda sakerna på onsdag.
<P>
(Parlamentet biföll begäran.)
<P>
Tisdag:
<P>
Gruppen De gröna/Europeiska fria alliansen har begärt att ett uttalande från kommissionen om MON810 genetiskt modifierad majs sätts upp på föredragningslistan och att debatten avslutas med att ett förslag till resolution läggs fram. Vem vill ge oss motiven för denna begäran? Daniel Cohn-Bendit?
<SPEAKER ID="028" NAME="Daniel Cohn-Bendit">
för Verts/ALE-gruppen. - (DE) Herr talman, mina damer och herrar! Som ni vet fanns det en klar kvalificerad majoritet mot kommissionens yrkande vid miljörådets senaste sammanträde.
<P>
Kommissionen kom med sådana krav 2006 och 2007, och varje gång gick rådet emot dem. Nu kommer det här kravet troligen att upprepas vid miljörådets nästa sammanträde, den här gången riktat mot Frankrike och Grekland. Parlamentet bör helt enkelt ta klar ställning och sätta punkt för den här debatten en gång för alla. Det är inte kommissionens uppgift att ständigt försöka muta länder på grund av att ett initiativ har tillbakavisats av olika politiska läger. Därför vill vi äntligen ha en debatt med rådet och kommissionen och ett resolutionsförslag, så att vi kan avsluta detta slutgiltigt - och detta innan valet, så att väljarna vet vem som tycker vad. Visst är det så, herr Ferber?
<SPEAKER ID="029" NAME="Talmannen">
Tack så mycket. Vi har hört motiveringen. Vem talar emot yrkandet?
<SPEAKER ID="030" NAME="Martin Schulz">
för PSE-gruppen. - (DE) Herr talman! Som Hannes Swoboda just har påpekat stöder jag en del av Daniel Cohn-Bendits yrkande och tillbakavisar resten. Jag tycker att han har rätt. Kommissionens beteende är verkligen anmärkningsvärt, för att uttrycka sig artigt. För det andra stämmer det att situationen i rådet är förvirrande: en del medlemsstater delar kommissionens inställning och andra inte.
<P>
Vi har en liknande situation här i parlamentet. Det stämmer att vi behöver en diskussion med kommissionen - trots att den redan har drivit den här frågan många gånger tidigare mot parlamentets rekommendationer och till och med mot en del rådsmedlemmars rekommendationer - och vi stöder kravet på ett uttalande från kommissionen om detta. Den andra delen är resolutionen. Jag har läst yrkandet från gruppen De gröna/Europeiska fria alliansen mycket noggrant, och Daniel Cohn-Bendits motivering handlade mer om valrörelsen än om genmodifierad majs, vilket var mycket intressant. Gruppen De gröna/Europeiska fria alliansen kräver också ett förfarande för att rösta ned kommissionen - en misstroendeförklaring mot kommissionen. Men den här åtgärden är så långtgående att vi anser att den här frågan först måste granskas noggrant, och därför stöder vi debatten - verkligen! Dessutom finns det ett fackutskott som borde hantera resolutionen. Utskottet borde lägga fram ett förslag till resolution för oss vid ett av de kommande plenarsammanträdena, ett förslag som är ordentligt förberett och inte snabbt ihopsnott nu i veckan.
<SPEAKER ID="031" NAME="Talmannen">
Tack så mycket. Jag ger nu ordet till Christofer Fjellner, som kanske har ytterligare en annan ståndpunkt.
<SPEAKER ID="032" NAME="Christofer Fjellner">
för PPE-DE-gruppen. - (EN) Herr talman! Jag motsätter mig båda delarna av Daniel Cohn-Bendits förslag eftersom vi för mindre än en månad sedan diskuterade detta ämne och röstade om det i miljöutskottet, vilket tidigare har sagts. Så jag menar att det redan har gjorts. Och särskilt vid detta tillfälle, i slutet av mandatperioden, när vi knappt har tid för viktiga diskussioner om lagstiftning, menar jag att det skulle vara fel att prioritera just detta ämne.
<P>
I nuläget kan vi inte prioritera debatter som redan har behandlats och framför allt kan vi inte göra detta bara för att de gröna känner att de inte får tillräcklig uppmärksamhet i valupptakten. Det skulle vara mycket oansvarigt.
<SPEAKER ID="033" NAME="Talmannen">
Å ena sidan har ett yrkande framlagts om att frågan om en resolution ska sättas upp på föredragningslistan, å andra sidan säger Christofer Fjellner att vare sig ett uttalande eller en resolution bör sättas upp på föredragningslistan. Jag föreslår att vi först röstar om förfarandet och sedan diskuterar om vi bara ska ha uttalandet.
<P>
Dessutom har jag fått ett yrkande om omröstning med namnupprop. Denna omröstning ska fastställa vilka som stöder yrkandet från Daniel Cohn-Bendit och gruppen De gröna/Europeiska fria alliansen. Omröstningen har härmed påbörjats.
<SPEAKER ID="034" NAME="Martin Schulz" AFFILIATION="PSE">
(DE) Herr talman! Låt oss inte göra det här ännu mer komplicerat. Ni har säkert rätt formellt sett. Ni är en talman som har ett så bra grepp om saker och ting att jag inte tvivlar på det. Ändå har jag intrycket att Monica Frassoni stöder vårt förslag.
<P>
Vi ska ha en diskussion med kommissionen den här veckan och jag vill också yrka på att den sätts upp på föredragningslistan. Samtidigt yrkar jag på att vi ska be det ansvariga fackutskottet att ta fram en resolution. Jag anser att detta skulle vara en mer långtgående åtgärd som man skulle kunna ha en första omröstning om.
<SPEAKER ID="035" NAME="Talmannen">
Vi skulle kunna diskutera det här en halvtimme till. Det korrekta förfarandet är att vi röstar om huruvida yrkandet från gruppen De gröna/Europeiska fria alliansen ska bifallas eller inte. Jag har försökt hjälpa till genom att föreslå att vi tar en ny diskussion om ett eventuellt uttalande från kommissionen efteråt, men vi kan inte göra det i någon annan ordning.
<P>
(Parlamentet avslog begäran.)
<P>
Onsdag:
<P>
Jag meddelar att 113 ändringsförslag har lagts fram om betänkandet från Elisa Ferreira om en ekonomisk återhämtningsplan för Europa. Detta innebär att gränsen på 50 ändringsförslag i artikel 156 har överskridits, och därför har jag hänskjutit dessa texter till det ansvariga utskottet. Utskottet sammanträder i kväll och debatten om betänkandet står fortfarande på föredragningslistan för onsdagen.
<P>
Gruppen för Europeiska folkpartiet (kristdemokrater) och Europademokrater har begärt att de muntliga frågorna till rådet och kommissionen om SIS II ska behandlas klockan 15.00, som första punkt under eftermiddagens sammanträde. Eftersom alla politiska grupper har gått med på detta gör vi denna ändring i föredragningslistan.
<P>
Jag har just fått veta att jag glömde en sak som har med tisdagen att göra: socialdemokratiska gruppen i Europaparlamentet har begärt att eftermiddagens debatter ska förlängas med en halvtimme, och att frågestunden med kommissionen således ska hållas mellan 18.30 och 20.00. Går det bra?
<P>
(Parlamentet biföll begäran.)
<P>
Torsdag:
<P>
Gruppen De gröna/Europeiska fria alliansen och gruppen Alliansen liberaler och demokrater för Europa har begärt att debatten om den muntliga frågan till kommissionen om femtioårsfirandet av det tibetanska upproret ska avslutas med att ett förslag till resolution läggs fram.
<SPEAKER ID="036" NAME="Monica Frassoni">
för Verts/ALE-gruppen. - (IT) Herr talman, mina damer och herrar! Vi tycker att det är mycket viktigt att parlamentet vid detta högst betydelsefulla tillfälle - femtioårsdagen av det tibetanska upproret och Dalai Lamas flykt - uttrycker sina åsikter i en resolution och inte bara i en debatt.
<P>
Det är inte första gången. Parlamentet har alltid stött Dalai Lama och frihet för det tibetanska folket och vi kan inte dra oss undan nu, inte minst eftersom situationen inte förbättras. Situationen blir ständigt värre och också under den allra senaste tiden har vi mottagit hotelser från den kinesiska regeringen i fråga om frihet för Tibet. Därför anser jag att det är viktigt att vi inte bara pratar, utan också fattar beslut.
<SPEAKER ID="037" NAME="Marco Cappato">
för ALDE-gruppen. - (IT) Herr talman, mina damer och herrar! För ett år sedan antog vi en resolution med stöd för den ståndpunkt som Dalai Lama hade intagit i förhandlingarna med Kina, det vill säga icke-våld och självstyre - inte självständighet - för Tibet.
<P>
Kina avbröt dessa samtal och anklagade Dalai Lama för att vara våldsam, initiera våld och sträva efter självständighet snarare än självstyre. Så i dag, den femtionde årsdagen av upproret i Lhasa, skulle det vara fullständigt obegripligt om parlamentet inte skulle agera, inte bara för att försvara Dalai Lama och icke-våld, utan också för att försvara parlamentets ståndpunkt och rykte. Vi kräver inte att andra punkter ska tas bort från föredragningslistan. Vi ber bara parlamentet att ha modet att uttrycka en åsikt.
<P>
Därför yrkar vi på att en resolution ska bli föremål för omröstning efter debatten.
<SPEAKER ID="038" NAME="Nirj Deva" AFFILIATION="PPE-DE">
(EN) Herr talman! Jag hade inte planerat att tala, men eftersom detta är ett mycket viktigt parlament och detta är en period med global kreditkris, och eftersom vi bör tas på allvar av våra samtalspartner över hela världen, bör vi i nuläget inte fokusera på frågor som denna när vi måste bygga broar och partnerskap för vår handel och ekonomi.
<SPEAKER ID="039" NAME="Talmannen">
Jag förstår vad ni säger, men det överensstämmer inte med vår arbetsordning.
<P>
(Parlamentet biföll begäran.)
<P>
När det gäller debatten om fall av kränkningar av de mänskliga rättigheterna samt av demokratiska och rättsstatliga principer har socialdemokratiska gruppen i Europaparlamentet begärt att punkten om Sierra Leone ska ersättas med en ny punkt med titeln ”Utvisning av icke-statliga organisationer ur Darfur”.
<SPEAKER ID="040" NAME="Hannes Swoboda">
för PSE-gruppen. - (DE) Herr talman! Jag ska fatta mig kort. Situationen i Darfur har blivit oerhört kritisk och blir än mer desperat genom utvisningen av de olika hjälporganisationerna. Därför vill vi prioritera detta nu. Jag ber om ert stöd. Tack.
<SPEAKER ID="041" NAME="Talmannen">
Darfur är nu en punkt på föredragningslistan.
<P>
(Arbetsplanen fastställdes.)
