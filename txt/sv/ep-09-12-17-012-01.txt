<CHAPTER ID="012-01">
1. Uganda: Förslag till lagstiftning mot homosexualitet
<SPEAKER ID="850" NAME="Talmannen">
Nästa punkt är en debatt om sex resolutionsförslag om förslag till lagstiftning mot homosexualitet i Uganda.
<SPEAKER ID="225" NAME="Michael Cashman">
författare. - (EN) Herr talman! Jag ber om parlamentets överseende och ser gärna att vi lämnar ordningsfrågorna och går över till ämnet diskriminering.
<P>
Just nu behandlar Ugandas parlament ett lagförslag och vissa undrar: vad har det med oss att göra? Brott mot internationella förpliktelser, Cotonouavtalet och brott mot mänskliga rättigheter angår oss verkligen, det har vi alltid hävdat.
<P>
Bestämmelserna i det här lagförslaget är drakoniska och jag ska informera parlamentet om några av dem. Alla personer som påstås vara homosexuella riskerar livstids fängelse eller att under vissa omständigheter dömas till döden. Föräldrar som inte anmäler sin homosexuella dotter eller son till myndigheterna får betala böter och kan hamna i fängelse i tre år. Lärare som inte rapporterar homosexuella elever till myndigheterna inom 24 timmar riskerar samma straff. Hyresvärdar som upplåter bostäder åt en ”misstänkt” homosexuell riskerar sju års fängelse.
<P>
I lagförslaget hotar man även med att straffa eller förstöra ryktet för personer som arbetar med homosexuella, som till exempel läkare som arbetar med aids och hiv, civilpersoner som är aktiva ledare inom sexuell hälsa och fortplantning, och därigenom undergrävs de folkhälsoinsatser som ska motverka spridningen av hiv.
<P>
Det är oerhört viktigt att vi här i parlamentet denna eftermiddag lägger våra fördomar åt sidan och försvarar dem som inte har någon som försvarar dem. Därför välkomnar jag varmt uttalandet från kommissionsledamot Karel De Gucht som har ansvar för utveckling och humanitärt bistånd, uttalandena från de brittiska, franska och svenska regeringarna, från president Barack Obama samt från ordföranden och vice ordföranden för det amerikanska representanthusets utrikesutskott. Jag uppmanar parlamentet att ge det här ämnet den stora betydelse som det förtjänar och att tala för de personer i Uganda som för närvarande inte blir hörda.
<SPEAKER ID="227" NAME="Marietje Schaake" LANGUAGE="EN">
Herr talman! I september förra året lade Ugandas parlament fram ett lagförslag som diskriminerar homosexuella. Detta lagförslag skulle kriminalisera homosexualitet och leda till fängelsestraff och till och med dödsstraff. Det skulle inte bara gälla dessa påstådda brottslingar utan även dem som inte anmäler de så kallade brotten eller som stöder människorättsarbete och annat arbete i Uganda.
<P>
Vi är oroliga för att detta skulle kränka rätten till sexuell läggning och även yttrandefriheten, som båda är mänskliga rättigheter. De är inte bara europeiska värderingar utan universella.
<P>
Vi förkastar även dödsstraffet generellt och ansluter oss till världssamfundets oro för de icke-statliga organisationer som kanske blir tvungna att avbryta sin verksamhet i Uganda.
<P>
Därför ansluter vi oss till president Barack Obama och andra i världssamfundet som har krävt att detta lagförslag inte ska antas och att alla andra lagar som kan kriminalisera homosexualitet i Uganda omprövas.
<SPEAKER ID="229" NAME="Charles Tannock" LANGUAGE="EN">
Herr talman! Uganda är ett djupt kristet land där traditionella värderingar härskar. Homosexualitet är olagligt i Uganda liksom i många afrikanska länder. Vi måste förstås vara varsamma när vi driver fram våra mer liberala och toleranta värderingar eftersom det annars kan motverka sitt eget syfte.
<P>
Men vi får inte vara rädda för att säga att vi är emot detta skandalösa lagförslag eftersom det helt klart är en drakonisk och oerhört oproportionerlig lagstiftning. Den skulle inte bara vara allvarligt skadlig för homosexuellas säkerhet och frihet i Uganda utan skulle också fläcka omvärldens bild av Uganda och göra landet till en paria.
<P>
Uganda har gjort många stora framsteg under de senaste tjugo åren och kan på vissa sätt ses som en förebild när det gäller Afrikas utveckling. Varför skulle Ugandas parlamentariker välja att rasera all denna goodwill? Varför skulle de sträva efter att placera sitt land jämsides med det brutala Iran där man regelbundet avrättar homosexuella offentligt?
<P>
Vi får hoppas att vi genom vår gemensamma indignation över denna brutala lagstiftning - i vårt parlament och i många andra parlament världen över - kan övertyga Ugandas president om att lägga in sitt veto mot den.
<SPEAKER ID="231" NAME="Ulrike Lunacek" LANGUAGE="DE">
Herr talman! Några av de tidigare talarna har gett oss detaljer om det lagförslag som har lagts fram i Ugandas parlament. Jag skulle vilja berätta en kort historia. För ungefär fyra eller fem år sedan befann jag mig i Kampala och en kväll träffade jag en grupp som bestod av lesbiska kvinnor, homosexuella män och transpersoner. Mötet ägde rum på en pizzeria och ägaren hade gett oss tillåtelse att träffas där. Samma kväll sade en minister i regeringen att man hädanefter skulle göra razzior mot alla platser där homosexuella och transpersoner träffades. Jag var ganska orolig den kvällen och det var även de ugandiska lesbiska kvinnorna och homosexuella männen. Inget hände som tur var, men det markerade början på en ökande homofobi i Uganda. Nu har ett lagförslag lagts fram som inte bara gör homosexualitet till ett brott, vilket redan är fallet, utan som även kommer att göra det till föremål för dödsstraff.
<P>
Så många afrikanska statschefer, däribland Yoweri Kaguta Museveni, har gjort mycket för sina länder, men att utifrån denna grundval säga att homosexualitet är oafrikanskt är helt enkelt fel. Homosexualitet har existerat i alla kulturer på alla kontinenter genom alla tider och kommer fortsätta att finnas, oavsett vilka lagar som antas. Jag är glad över att vi har lyckats ta fram en gemensam resolution som stöds av nästan alla grupper. Det är viktigt att vi uttrycker vårt motstånd mot lagstiftningen och vårt stöd för homosexuella kvinnor och män och transpersoner i Uganda. Vi får inte tillåta att de utsätts för hatiska lagar medan vi står bredvid utan att säga någonting.
<P>
Vi i EU har en skyldighet att försvara de mänskliga rättigheterna över hela världen och att påminna ledamöterna i Ugandas parlament om att det i Cotonouavtalet bland annat fastställs att människans värdighet och mänskliga rättigheter gäller för alla och ska försvaras av alla. Jag hoppas också att den resolution som vi har lagt fram kommer att antas i sin helhet eftersom det är viktigt att de organisationer i Uganda som försvarar homosexuellas och transpersoners rättigheter får stöd även av EU.
<SPEAKER ID="233" NAME="Michèle Striffler" LANGUAGE="FR">
Herr talman, herr kommissionsledamot, mina damer och herrar! För att svara på frågan om varför Europaparlamentet ska bry sig om denna fråga, skulle jag säga att den antihomosexuella lagstiftning som har lagts fram i Ugandas parlament visar på en fullständig brist på respekt för de grundläggande rättigheterna och den får absolut inte antas.
<P>
Redan i den gällande ugandiska lagstiftningen kriminaliseras homosexualitet. Icke-statliga organisationer har i flera år slagit larm om det våld som dessa grupper utsätts för. Faktum är att om den nya lagen antas i januari 2010 kommer situationen att förvärras och homosexuella handlingar kan då straffas med livstids fängelse eller med döden för homosexuella som är hiv-positiva.
<P>
Lagen skulle också bli ett allvarligt hinder för kampen mot aids. Det finns andra lagar mot homosexuella i Afrika. Den här är emellertid exceptionell eftersom den, som Michael Cashman sade, tvingar medborgarna att rapportera homosexuella handlingar inom 24 timmar. Är man en homosexuell persons läkare, förälder eller lärare måste man rapportera honom eller henne till polisen eller riskera att hamna i fängelse.
<P>
Genom lagförslaget kriminaliseras dessutom det lagliga arbete som icke-statliga organisationer, internationella biståndsgivare och humanitära organisationer utför och som strävar efter att försvara och stödja de mänskliga rättigheterna i Uganda.
<P>
Så fort lagförslaget lades fram i regeringen i Kampala fördömdes det kraftigt av människorättsförsvarare över hela världen, av flera stater, däribland Frankrike, Förenta staterna ...
<P>
(Talmannen avbröt talaren.)
<P>
och av EU:s kommissionsledamot för utveckling, Karel De Gucht. Uganda måste respektera sina förpliktelser i enlighet med internationell humanitär rätt och Cotonouavtalet.
<P>
Om det här läget kvarstår måste EU snabbt påpeka detta för de ugandiska myndigheterna och ompröva sitt engagemang i Uganda.
<SPEAKER ID="234" NAME="Talmannen">
Fru Striffler, ni hade ytterligare tolv sekunder. Ni kunde ha läst något långsammare så att fler av era kolleger kunde ha fått en ännu bättre översättning. Jag råder alla ledamöter som läser sina tal att ge dem till tolkarna i förväg eftersom det då blir en bättre kvalitet på tolkningen.
<SPEAKER ID="235" NAME="Filip Kaczmarek" LANGUAGE="PL">
Herr talman! Vissa tycker inte att vi borde engagera oss i den här frågan eftersom de anser att försvaret av homosexuellas rättigheter är en obefogad förlängning av de mänskliga rättigheterna. Det är ett missförstånd.
<P>
I den allmänna förklaringen om de mänskliga rättigheterna stadgas att mänskliga rättigheter omfattar alla människor och att ingen ska undantas. Ett förbud mot diskriminering på grund av sexuell läggning är inget nytt. Problemet är att alla inte vill erkänna den här typen av diskriminering som ett brott mot de mänskliga rättigheterna.
<P>
I Uganda och vissa andra afrikanska länder finns det en del som säger att vårt intresse i den här frågan är ett uttryck för nykolonialism eller att vi lägger oss i saker som inte angår oss. Det är också ett missförstånd. För det handlar om allmänna, universella rättigheter. Det här är inte bara ett infall. Vi respekterar Ugandas och andra staters självständighet, men vi kan inte hålla tyst när man försöker att utvidga diskriminering i stället för att begränsa den.
<SPEAKER ID="237" NAME="Kader Arif" LANGUAGE="FR">
Herr talman, mina damer och herrar! Det gläder mig att vi i dag har fått en möjlighet att diskutera det antihomosexuella lagförslag som lades fram i Ugandas parlament den 25 september.
<P>
I en tid då vi ser ett ökande antal brott mot de mänskliga rättigheterna tycker jag att det i ljuset av denna antifrihetslag är viktigt att Europaparlamentet ser bortom den gruppindelning som separerar dess politiska familjer och att man kan fördöma detta lagförslag så kraftfullt som möjligt samt uppmana Ugandas parlament att förkasta lagförslaget och se över sin nationella lagstiftning för att avkriminalisera homosexualitet.
<P>
Som Michael Cashman just påpekade har samtliga icke-statliga organisationer förklarat att de är emot detta lagförslag och att de dessutom ser det som ett allvarligt hinder i kampen mot aids. Kommissionen har genom kommissionsledamot Karel De Gucht och de allra flesta medlemsstaterna - som därigenom instämde i president Barack Obamas uttalande - redan fördömt detta initiativ.
<P>
Därför uppmanar jag kommissionen att ompröva vårt engagemang i Uganda om detta lagförslag antas. Ett land som i så fall skulle bryta mot såväl internationell rätt som de grundläggande principerna i Cotonouavtalet kan inte få fortsätta att dra nytta av EU:s stöd.
<P>
Till sist vill jag framhålla att alla måste ha rätt till sin sexuella läggning utan att vara rädda för att fängslas eller avrättas. Denna princip är inte öppen för debatt.
<SPEAKER ID="239" NAME="Raül Romeva i Rueda" LANGUAGE="EN">
Herr talman! Jag hade velat inleda den här debatten med att tala om fallet med Aminatou Haidar. Men på grund av skäl som vi redan känner till kan jag inte det. Frågan om valbarhetsrätt i Uganda förtjänar också vår uppmärksamhet och det påminner oss återigen om att vi är tvungna att anta en ny text som fördömer homofobi.
<P>
Vi har tidigare antagit flera resolutioner om detta problem, inklusive minoritetsskydd och antidiskrimineringspolitik. I dag måste vi lägga till den nya texten till dem som redan har antagits. Detta enda försök av en ugandisk parlamentsledamot att lägga fram lagförslaget mot homosexuella förtjänar en politisk reaktion.
<P>
Den föreslagna lagen innehåller bestämmelser som straffar dem som påstås vara homosexuella eller bisexuella med livstids fängelse och till och med dödsstraff. Förslaget innehåller också en bestämmelse som kan leda till fängelsestraff i upp till tre år för alla, även heterosexuella personer, som inom 24 timmar inte anmäler alla som de känner som är homosexuella, bisexuella eller transpersoner, eller dem som stöder de mänskliga rättigheterna för dessa personer. Det innebär att vem som helst av oss också skulle kunna ställas inför rätta på denna grund.
<P>
Vi måste påminna EU och de internationella organisationerna om att sexuell läggning faller inom området för individens rätt till privatliv som garanteras genom internationell människorättslagstiftning. I denna lagstiftning ska jämlikhet och rätt till likabehandling stödjas och yttrandefrihet ska garanteras. Vi ber internationella biståndsgivare, både statliga och icke-statliga, att upphöra med sin verksamhet på vissa områden om lagförslaget går igenom.
<P>
Jag förkastar starkt alla försök att införa dödsstraff. Om de ugandiska myndigheterna inte uppfyller dessa krav bör vi uppmana rådet och kommissionen att ompröva sitt engagemang med Uganda, om lagförslaget antas och brott mot internationell människorättslagstiftning begås. Av den anledningen vill jag påminna Ugandas regering om dess förpliktelser enligt internationell lagstiftning och Cotonouavtalet, som kräver att de universella rättigheterna ska respekteras.
<SPEAKER ID="241" NAME="Ana Gomes" AFFILIATION="S&amp;D">
(PT) EU måste ingripa i den här frågan med alla medel som finns tillgängliga, särskilt inom ramen för Cotonouavtalet. Vi måste kräva att detta drakoniska lagförslag genast återkallas, annars får det konsekvenser för vårt ekonomiska och politiska samarbete med Uganda.
<P>
När jag fick reda på innehållet i den föreslagna lagen och när jag fick höra rapporter om homosexuellas sorgliga öden i Uganda, Sudan, Iran och Nigeria, för att nämna några exempel, insåg jag hur fruktansvärt djupt inrotad homofobin fortfarande är i många kulturer. Detta strider dock uppenbart mot dessa länders förpliktelser när det gäller mänskliga rättigheter. Den roll som högerextrema, evangeliska kristna i Förenta staterna spelar i att mobilisera och finansiera flera liknande initiativ i Afrika är upprörande.
<P>
EU och EU-institutionerna måste göra allt de kan på området i dessa länder för att neutralisera och bekämpa det onda, obskurantistiska inflytande som dessa representanter för intolerans har och som utlöser en ny våg av hatbrott i Afrika.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Herr talman! När det gäller det ugandiska lagförslaget som har väckt så stor indignation ibland oss välkomnar jag verkligen att ledamöterna i de olika parlamentsgrupperna här i parlamentet som har talat i denna fråga har gjort det enhälligt. Jag anser att det tyder på att alla i kammaren är överens. Jag har bett att få ordet bara för att instämma i det de har sagt innan omröstningen äger rum.
<P>
Jag stöder Michael Cashman, författarna och grupptalesmännen. Jag anser att kampen mot intolerans, diskriminering och, i det här fallet, även homofobi och dödsstraff, kräver att vi är mycket bestämda och att vi uppmanar kommissionen och rådet att inta en fast hållning. Vi måste framhärda tills vi lyckas få detta upprörande lagförslag återkallat. Om lagförslaget går igenom skulle det innebära att Uganda återgår till koloniala förhållanden.
<SPEAKER ID="245" NAME="Cristian Dan Preda" AFFILIATION="PPE">
(RO) Även jag vill säga att jag är bestört över det sätt som lagen som vi diskuterar presenteras. Det säger sig självt att vi i EU inte kan acceptera att man straffar en person för hans eller hennes sexuella läggning eller för att en person inte har lämnat information om någons sexuella läggning.
<P>
Jag vill också framhålla att den här diskussionen sker inom ramen för diskussionen om Cotonouavtalets andra översyn. Uganda deltar i denna översyn och i detta avtal framgår det mycket tydligt att de mänskliga rättigheterna ska respekteras. I måndags röstade jag, som ledamot i utskottet för utveckling, också för Eva Jolys betänkande om Cotonouavtalet.
<P>
Jag anser att dagens debatt, trots att den kunde ha hållits redan förra månaden, innebär att vi inte kan göra annat än att förkasta det som sker i Uganda.
<SPEAKER ID="247" NAME="Heidi Hautala" AFFILIATION="Verts/ALE">
(FI) Herr talman! Jag vill bidra till debatten genom att påminna alla om att en översynskonferens om den internationella brottmålsdomstolens stadga ska hållas i Kampala i Uganda i maj. Det har nu gått tio år sedan denna viktiga brottmålsdomstol grundades och jag hoppas att Ugandas regering kommer att granska sin egen lagstiftning ur alla synvinklar för att se till att den överensstämmer med internationella avtal och att man följer lagen om icke-diskriminering.
<SPEAKER ID="249" NAME="Paweł Samecki" LANGUAGE="EN">
Herr talman! Kommissionen är djupt oroad över det antihomosexuella lagförslag som nyligen lades fram i Ugandas parlament. Om lagförslaget antas väcker det allvarliga frågor om mänskliga rättigheter som är mycket viktiga för kommissionen.
<P>
Kommissionen anser att man genom att straffbelägga homosexualitet, vilket förutses i lagförslaget, skulle gå emot FN:s konventioner om mänskliga rättigheter. Uganda har ratificerat dessa konventioner. Därigenom är man rättsligt förpliktigad att respektera dem, utan åtskillnad eller diskriminering. Inhemsk lagstiftning måste överensstämma med internationella människorättsliga förpliktelser. Lagförslaget skulle även strida mot den EU-stödda FN-förklaringen om sexuell läggning och könsidentitet av den 18 december 2008 när det gäller avkriminalisering av homosexualitet.
<P>
Kommissionsledamot Karel De Gucht tog personligen upp dessa frågor i ett brev till president Yoweri Kaguta Museveni i november i år. Han betonade att respekten för de mänskliga rättigheterna är av yttersta vikt för Europeiska kommissionen och Europaparlamentet. Han sade dock att han litade på att presidenten, under hans inflytande, inte skulle tillåta en sådan bakåtsträvande lagstiftning.
<P>
EU-ordförandeskapet och delegationscheferna i Uganda tog också upp frågan med Ugandas regering vid flera tillfällen, vid mötena med premiärministern och justitieministern, vid artikel 8-möten och med Ugandas människorättskommission. Vid sina senaste kontakter den 3 december träffade EU-ordförandeskapet och den lokala trojkan den tillförordnade utrikesministern. Då uttryckte de återigen sin allvarliga oro, bekräftade sitt stöd för de grundläggande rättigheterna och påminde om Ugandas internationella förpliktelser. Ministern nämnde traditionella värderingar och kulturella traditioner som det tar tid att ändra på och påstod att det fanns bevis för arrangerade kampanjer där man utnyttjar fattiga människor och rekryterar dem till att bli homosexuella. Men han noterade EU:s ståndpunkter och åtog sig att personligen redogöra för dem inför kabinettet och parlamentet för att man där ska kunna fatta ett välgrundat beslut.
<P>
Kommissionen hoppas att dessa åtgärder tillsammans med andra, i andan av det pågående partnerskapet mellan EU och Uganda, kommer att leda till att man ser över den föreslagna lagstiftningen och gör den förenlig med internationella lagar om icke-diskriminering på grund av sexuell läggning.
<SPEAKER ID="250" NAME="Talmannen">
Debatten är härmed avslutad.
<P>
Omröstning kommer att äga rum i slutet av debatten.
