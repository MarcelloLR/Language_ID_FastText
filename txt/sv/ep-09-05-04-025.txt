<CHAPTER ID="025">
Rekommendation till kommissionen i klagomål 185/2005/ELB (kortfattad redogörelse)
<SPEAKER ID="227" NAME="Talmannen">
Nästa punkt är en kort presentation av betänkandet av Miguel Angel Martínez Martínez, för utskottet för framställningar, om den särskilda rapporten från Europeiska ombudsmannen med anledning av det förslag till rekommendation som riktats till Europeiska kommissionen i klagomål 185/2005/ELB.
<SPEAKER ID="228" NAME="Miguel Angel Martínez Martínez">
föredragande. - (ES) Herr talman, fru kommissionsledamot! År 2005 upptäckte en frilanstolk att han inte längre anlitades av Europeiska kommissionen när han fyllt 65 år. Han vände sig då till Europeiska ombudsmannen med klagomål om att han blev utsatt för diskriminering i strid mot stadgan om de grundläggande rättigheterna.
<P>
Det var ingen nytt problem. Flera år tidigare hade kommissionen och parlamentet fattat beslut om att inte anlita frilanstolkar som uppnått den egna personalens pensionsålder.
<P>
De drabbade tolkarna tog ärendet till domstolen och vann i första instans, men fallet överklagades och de förlorade, även om detta berodde på formfel och inte på innehållet.
<P>
Ombudsmannen gjorde en ingående analys av klagomålet där han tog hänsyn till tidigare mål och domstolsbeslut och kom till slutsatsen att det fanns bevis för diskriminering och brott mot stadgan om de grundläggande rättigheterna. Ombudsmannen rekommenderade därför kommissionen att ändra bestämmelsen i linje med de åtgärder som redan vidtagits av parlamentet efter förstainstansrättens beslut.
<P>
Kommissionen ignorerade ombudsmannens rekommendation, vilket tvingade ombudsmannen att begära stöd från parlamentet som överlämnade ärendet till utskottet för framställningar. Utskottet för framställningar hade tre skäl att stödja ombudsmannen med den resolution som hade godkänts enhälligt av utskottet.
<P>
För det första borde man följa parlamentets linje. Parlamentet hade nämligen anlitat frilanstolkar över 65 när det bedömdes vara lämpligt eller nödvändigt.
<P>
För det andra var det utskottets skyldighet att stödja ombudsmannen. Parlamentet anser ibland att ombudsmannen är en besvärlig institution, men den har stor betydelse för vårt rättssystem.
<P>
För det tredje ansåg vi det vara viktigt att påminna Europeiska kommissionen om att den inte står över de andra gemenskapsinstitutionerna, framför allt inte dem som ansvarar för att granska och övervaka kommissionens arbete.
<P>
Nu står vi här i kammaren och presenterar den resolution som antogs enhälligt av utskottet för framställningar som jag nämnde tidigare och som uppmanar kommissionen att genomföra ombudsmannens rekommendation. Vi upprepar att ombudsmannen precis som parlamentet står över kommissionens rättstjänst, som visserligen är en viktig avdelning men som bara är administrativ, inget annat. Varken mer eller mindre än så.
<P>
Jag måste tillstå en viss obehagskänsla, eftersom vi under denna process alltid har försökt nå samförstånd. Trots det har det funnits vissa påtryckningar för att betänkandet inte skulle nå kammaren, och till och med nu fälls kommentarer som antyder att även parlamentets ståndpunkt ska ignoreras. Det är ytterst förvånande och kommer dessutom inte från kommissionsledamöterna själva utan i stället från vissa höga tjänstemän - bara från några få, men från höga tjänstemän - som är övertygade om att de är ständiga medlemmar i personalen i motsats till parlamentets ledamöter och till och med kommissionsledamöterna, som definitionsmässigt är tillfällig personal på korttidskontrakt.
<P>
Vi vill än en gång framhålla vår önskan och vår vilja om att samarbeta och om att stå på god fot med kommissionen, men har inget annat val än att förkasta det uppförande jag har nämnt här. Låt oss hoppas att morgondagens omröstning återspeglar det som har hänt i utskottet för framställningar: ett majoritetsbeslut eller ett enhälligt resultat till stöd för ombudsmannen, där parlamentet klargör för kommissionen att saker och ting är som de bör vara och att alla vet sin plats.
<SPEAKER ID="229" NAME="Meglena Kuneva">
ledamot av kommissionen. - (EN) Herr talman! Först av allt vill jag framhålla att kommissionen har handlat i god tro och med strikt respekt för alla relevanta rättsregler i processen. Vi har aldrig eftersträvat en konflikt med ombudsmannen och ännu mindre med Europaparlamentet. Vår uppfattning var att vår ståndpunkt skulle erkännas av ombudsmannen.
<P>
Vår utgångspunkt är att arbetsvillkoren för konferenstolkarna (agents interprètes de conference - AIC) under åren i allt högre grad har anpassats till tjänsteföreskrifterna. Sedan 2000 har frilandstolkar varit knutna till tjänsteföreskrifterna, efter ett beslut från ministerrådet om att de kan betala gemenskapsskatt i stället för nationell skatt på sin inkomst från EU-institutionerna.
<P>
Från 2004 och framåt har de sedan omfattats av artikel 90 i anställningsvillkoren för övriga anställda i Europeiska gemenskaperna, varför de nu kallas AIC. Åldersgränsen på 65 år är en regel i tjänsteföreskrifterna som omfattar alla kategorier av personal som arbetar för institutionerna, vare sig de är tjänstemän, tillfälligt anställda, kontraktsanställda eller extraanställda, eller parlamentsassistenter, genom en nyligen antagen förordning som reglerar detta. Denna regel tillämpades för AIC av kommissionen, och även parlamentet, mellan 2000 och 2004.
<P>
Efter ett beslut från förstainstansrätten 2004 där det uppgavs att det innebär diskriminering att inte rekrytera AIC äldre än 65 år, upphörde institutionerna att tillämpa denna regel. Men efter ett överklagande av beslutet ogiltigförklarade domstolen beslutet. Följaktligen återgick kommissionen till de tidigare bestämmelserna.
<P>
Eftersom det inte längre finns något domstolsbeslut i frågan är vår tolkning att de tidigare bestämmelserna gäller och att kommissionen måste tillämpa reglerna i rådets förordning från 2000 och sluta rekrytera vid 65 års ålder, precis som för annan personal.
<P>
Den frihet som institutionernas tolkningstjänster har att rekrytera AIC efter behov är en hörnsten för att kunna erbjuda effektiv konferenstolkning. Detta gör det möjligt att mer regelbunden och förutsägbar efterfrågan täcks av anställda tolkar medan en fluktuerande efterfrågan och toppar i behovet sörjs för genom rekrytering av AIC.
<P>
Detta beprövade system har gjort det möjligt för institutionerna att tillmötesgå förfrågningar om tolkning enligt efterfrågan, inklusive en framgångsrik hantering av de senaste utvidgningarna, samtidigt som man håller kostnaderna under strikt kontroll. Denna strategi stöder också ett aktivt system för utbildning av unga konferenstolkar.
<P>
Slutligen vill jag välkomna de mycket positiva kontakterna mellan parlamentet och kommissionen i denna fråga och jag vill särskilt tacka vice ordförande Miguel Angel Martínez Martínez för hans värdefulla kontakter i ett tidigare skede med min kollega kommissionsledamot Leonard Orban.
<SPEAKER ID="230" NAME="Miguel Angel Martínez Martínez">
föredragande. - (ES) Herr talman! Jag utelämnade en minut av min tid tidigare och vill därför svara kommissionsledamot Meglena Kuneva, som vet vilka känslor av vänskap och tillgivenhet jag har för henne och även för Leonard Orban. Men kommissionsledamoten har inte en enda gång nämnt ombudsmannens rekommendation. Med andra ord har ombudsmannen, som är medveten om kommissionsledamotens argument, utarbetat en särskild rekommendation som kommissionen verkar ignorera i sin helhet.
<P>
Jag ber inte Meglena Kuneva att svara mig personligen, eftersom hon tydligen inte har all information, men den information hon har gett mig överensstämmer med det som vi redan känner till och med det som ombudsmannen känner till. Ändå har hon fortfarande inte talat om för oss om kommissionen - bortsett från allt detta och med vetskapen om att ombudsmannen som är insatt i ärendet rekommenderar att bestämmelsen ska ändras - kommer att agera på ombudsmannens begäran och parlamentets aktuella rekommendation.
<SPEAKER ID="231" NAME="Meglena Kuneva">
ledamot av kommissionen. - (EN) Herr talman! Det enda jag kan säga er på det här stadiet är att jag kommer att rapportera tillbaka till kommissionsledamot Leonard Orban och se till att ni får ett bra svar på denna punkt. Naturligtvis kommer vi att ta era kommentarer på mycket stort allvar liksom även det sista förtydligandet som ni bad om.
<SPEAKER ID="232" NAME="Talmannen">
Tack, fru kommissionsledamot, tack kolleger! Tack till all personal och tack till alla tolkar, vilken ålder de än har.
<P>
Debatten är härmed avslutad. Omröstningen kommer att äga rum i morgon (tisdagen den 5 maj 2009).
