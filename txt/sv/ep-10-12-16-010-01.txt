<CHAPTER ID="010-01">
1. Malaysia: användningen av prygel
<SPEAKER ID="260" NAME="Talmannen">
Nästa punkt är en debatt om sex resolutionsförslag om Malaysia.
<SPEAKER ID="261" NAME="Barbara Weiler">
författare. - (DE) Herr talman, herr kommissionsledamot, mina damer och herrar! Malaysia är ett fantastiskt land med uråldriga traditioner och kulturrikedomar. Vi som är ledamöter av Asean-delegationen har ofta sett med egna ögon hur snabbt och anmärkningsvärt det här landet har vuxit. Den ökade ekonomiska makt som detta lett till har gjort att Malaysia har hamnat bland de tio länder som har den högsta tillväxttakten i världen, något som har imponerat stort på oss. Det är därför som jag på min grupps vägnar, gruppen Progressiva förbundet av socialdemokrater och demokrater i Europaparlamentet, och som talesman för alla dem som har undertecknat resolutionen vill slå fast att vi anser att det är omöjligt att förstå varför Malaysia fortfarande praktiserar denna otidsenliga straffmetod, vilken härstammar från landets förflutna som kolonialland och som för oss i Europa nästan förefaller primitiv.
<P>
Vi är inte ensamma om att yttra denna kritik, advokaterna i Malaysia är lika mycket mot denna praxis som vi. Spöstraff är en kränkning av FN:s alla mänskliga rättigheter och vi anser att saker och ting måste ändras snabbt.
<P>
Vi välkomnar Asean-stadgan, där man i flera artiklar och i inledningen betonar att främjandet och skyddet av mänskliga rättigheter hör till de viktiga kraven i Asean-stadgan, vilken även har ratificerats av Malaysia.
<P>
Malaysia har sedan länge följt demokratiska principer. Detta inbegriper dock även en rättsordning med internationella rättsnormer. Det är någonting som vi kommer att upprepa om och om igen när vi är i Malaysia och i Asean-staterna, och Europaparlamentet kommer att understryka detta genom sin resolution.
<SPEAKER ID="262" NAME="Marietje Schaake">
författare. - (EN) Spöstraff, det vill säga att slå en person med ett spö, är en form av kroppsstraff som ofta tillämpas i Malaysia, vilket är oroväckande eftersom tiotusentals personer utsätts för detta slags straff, särskilt invandrare, och listan på brott som kan leda till spöstraff växer. Malaysia kränker sitt åtagande i enlighet med resolution 8/8 från FN:s råd för mänskliga rättigheter, där det anges att kroppsstraff är liktydigt med tortyr.
<P>
Det rättsförfarande som leder till denna form av straff är ofta bristfälligt och invandrare informeras inte om anklagelserna mot dem, eller så nekas de rätt till tillgång till rättegångsbiträde.
<P>
Vi välkomnar det rättframma kravet från det malaysiska advokatsamfundet, som företräder 8 000 advokater, på att spöstraffet ska avskaffas. Europaparlamentet uppmanar de malaysiska myndigheterna att införa ett moratorium mot spöstraff och alla andra former av kroppsstraff, samtidigt som de arbetar för att avskaffa denna lagstiftning på papperet och i praktiken.
<P>
Malaysias kommission för mänskliga rättigheter och Malaysias kommitté för lagreform bör lägga fram adekvata rekommendationer till regeringen angående ett avskaffande av kroppsstraffet i lagstiftningen.
<SPEAKER ID="263" NAME="Barbara Lochbihler">
författare. - (DE) Herr talman! Med den här resolutionen fördömer vi spöstraff i Malaysia. Begreppet spöstraff bör inte uppfattas som ett omodernt, oförargligt uppfostringsverktyg, utan det är snarare ett fruktansvärt, förnedrande och förödmjukande straff som förbjuds i enlighet med FN:s konvention mot tortyr. Den som tvivlar på detta bör titta på en videofilm som visar hur detta straff verkställs i Malaysia. Dessa bilder är genom sitt uttryck för brutalitet och skräck ingenting annat än ett dokumenterat bevis för tortyr. Malaysia använder sig av denna fruktansvärda och förödmjukande bestraffningsform för minst 66 brott och omkring 1 000 personer pryglas i landets fängelser varje år. Dessutom har denna brutala behandling utökats under de senaste åren till att även omfatta migranter som kommer in landet utan papper samt drogmissbrukare. Man beräknar att en grupp på mellan 350 000 och 900 000 personer är berörda. Vi uppmanar därför enträget den malaysiska regeringen att snarast avstå från denna fruktansvärda, förnedrande och förödmjukande bestraffningsform och att avskaffa den relevanta lagstiftningen på medellång sikt.
<P>
Malaysia ingår i FN:s råd för mänskliga rättigheter. Som föregående talare påpekade anser detta organ att kroppsstraff är liktydigt med tortyr. Av denna anledning skulle Malaysia må bra av att både fortsätta att ingå i FN:s råd för mänskliga rättigheter och upprätthålla de principer som detta organ företräder.
<SPEAKER ID="264" NAME="Charles Tannock">
författare. - (EN) Herr talman! Malaysia har under de senaste åren gått mot ett mer islamiskt styrelseskick. Detta är till viss del oroväckande, eftersom Malaysia skulle kunna vara en viktig bundsförvant för EU i och med att landet är strategiskt placerat i Asien och har en utvecklad ekonomi.
<P>
Tråkigt nog är västerländska koncept för mänskliga rättigheter mindre utvecklade i Malaysia. Jag är dock osäker på varför vi har pekat ut just Malaysia här. Malaysia är ett land med övervägande muslimsk befolkning och sådana straff är vardagliga företeelser i många länder som bygger på Sharialagstiftningen och de påbjuds av koranen, som är den yttersta rättsliga instansen för alla muslimer.
<P>
Spöstraff är ett relativt milt straff jämfört med vissa andra ytterst brutala metoder för bestraffning som används i en del muslimska länder, bland annat amputation, stening och halshuggning. Spöstraff bör även ses i sitt sammanhang mot den asiatiska kulturen som bakgrund, till exempel dömer även grannlandet Singapore förbrytare till spöstraff, och i den indonesiska provinsen Aceh, som får mycket EU-stöd, har spöstraff nyligen införts i enlighet med Sharialagstiftningen.
<P>
I EU-medlemsstaterna är med rätta traditionell användning av kroppsstraff förbjuden. Låt oss hoppas att Malaysia en dag kommer att följa vårt upplysta exempel. Dock är jag inte alls på det klara med att spöstraff är olagligt i enlighet med internationell lagstiftning, som det står i resolutionen.
<SPEAKER ID="265" NAME="Bernd Posselt" LANGUAGE="DE">
Herr talman! När man älskar någon har man vissa förväntningar på den personen. Det är samma sak när det handlar om förbindelser mellan stater. Stater som vi har särskilt nära band till faller inte inom samma kategori som vissa hemska diktaturer på andra kontinenter.
<P>
Malaysia är en högt skattad nära partner till EU. Landets konstitution är i vissa avseenden ett exempel på en europeisk konstitution. Det är därför som vi ser så allvarligt på det som pågår i Malaysia.
<P>
Charles Tannock, spöstraff har inte införts genom Sharialagstiftningen i Malaysia, utan är en kvarleva från den brittiska kolonialtiden. Precis som den brittiska kolonialmakten inte längre finns och Storbritannien har förändrats sedan dess så måste Malaysia också förändras och försöka avskaffa denna föråldrade och barbariska bestraffning, som är en kränkning av internationell lagstiftning och mänskliga rättigheter.
<P>
Jag vill vara mycket tydlig på denna punkt. Under flera årtionden har Malaysia varit ett land som utmärkt sig genom tolerans mellan olika etniska grupper och religiösa samfund. Landet bör hålla sig till denna bana och kommer också att göra så som en särskilt nära partner till EU. Vi hoppas att landet kommer att lyckas förbjuda denna barbariska bestraffningsform.
<P>
(Talaren godtog att besvara en fråga (blått kort) i enlighet med artikel 149.8 i arbetsordningen)
<SPEAKER ID="266" NAME="Charles Tannock" AFFILIATION="ECR">
(EN) Herr talman! Jag vill ställa en fråga till Bernd Posselt, som jag har mycket stor respekt för.
<P>
Jag är inte någon internationell advokat, men jag kan inte se några som helst bevis för att spöstraff är förbjudet i internationell lagstiftning. Det är mycket tydligt att krigsförbrytelser, brott mot mänskligheten, folkmord och så vidare är förbjudet, men spöstraff är enligt min uppfattning inte förbjudet enligt internationell lagstiftning. I konventionen mot tortyr, som Malaysia faktiskt inte har ratificerat, står att spöstraff skulle kunna vara liktydigt med tortyr, men det är inte alltid nödvändigtvis tortyr. Så jag vill be Bernd Posselt förklara för mig varför spöstraff är olagligt och strider mot internationell lagstiftning, vilket han återigen har hävdat och vilket står i resolutionen. Om vi inte håller oss till fakta ger vi parlamentet dåligt rykte, enligt min åsikt.
<SPEAKER ID="267" NAME="Talmannen">
Herr Posselt, det var faktiskt inte en fråga från Charles Tannock.
<SPEAKER ID="268" NAME="Bernd Posselt" LANGUAGE="DE">
Herr talman! Jag tolkar det sista inlägget som en fråga och jag skulle vilja säga till svar att spöstraff faktiskt är tortyr och att det är en väsentlig del av mänskliga rättigheter och internationell rätt att förbjuda tortyr, oavsett om ett visst land har ratificerat dessa principer eller inte.
<SPEAKER ID="269" NAME="Marie-Christine Vergiat" LANGUAGE="FR">
Herr talman! Malaysia är en av dessa stater vars samarbete med EU tycks vara positivt, även om det har tagit fart först på senare tid och är relativt blygsamt. Detta är särskilt sant i ekonomiska termer naturligtvis, men även socialt, i fråga om utbildning, kvinnors rättigheter och de mest utsatta befolkningsgrupperna.
<P>
När det gäller demokrati och mänskliga rättigheter är situationen dock långt ifrån idealisk. Det finns fortfarande oroväckande tecken. Den situation som vi diskuterar i dag är ett beklagligt exempel på detta.
<P>
Samtidigt som Malaysia har undertecknat flera internationella konventioner, bland annat den allmänna förklaringen om de mänskliga rättigheterna, konventionen om avskaffandet av all slags diskriminering av kvinnor och konventionen om barnets rättigheter, vägrar landet fortfarande att underteckna andra konventioner, särskilt den internationella konventionen mot tortyr. Malaysia är ett av de länder som tillämpar dödsstraff, vilket faktiskt är ett föreskrivet straff vid fällande domar för narkotikahandel. Kroppsstraff är en vanligt förekommande praxis i Malaysia och det kan utdelas till vem som helst: män, kvinnor - särskilt dem som anklagas för utomäktenskapliga förbindelser - och till och med barn, då skolbarn gjort sig skyldiga till allvarlig olydnad. Än värre för dem som döms till dessa straff är att de verkställs med hjälp av läkare, i strid mot deras medicinska etik, eftersom man gör läkarna ansvariga för att återuppväcka förbrytarna innan de får resten av sitt straff. Och än värre än så är att det malaysiska parlamentet under de senaste åren har utökat sin förteckning över de brott som spöstraff kan utdömas för. I dagsläget är de över 60 stycken, däribland brottet att olagligt ta sig in i landet. Sedan 2002, när detta brott infördes, har tusentals flyktingar fallit offer för detta slags bestraffning eller tortyr.
<P>
Den malaysiska regeringen måste sätta stopp för denna praxis. Vid en tidpunkt när EU:s dialog med Malaysia tycks bära frukt, bör då inte EU göra allt det kan för att förmå Malaysia att göra framsteg på detta område?
<SPEAKER ID="270" NAME="Cristian Dan Preda" LANGUAGE="RO">
Herr talman! Jag vill börja med att nämna lite uppgifter från en studie som gjorts av Amnesty International den här månaden, i december 2010. Minst 10 000 förbrytare och minst 6 000 flyktingar utsätts för spöstraff varje år i Malaysia. Det förekommer ett stort antal spöstraff i anläggningar där personer hålls i förvar och Charles Tannock har sagt att Malaysia tyvärr inte är det enda land där otidsenliga bestraffningar av detta slag tillämpas, det talas även om Singapore.
<P>
Det som emellertid är problematiskt i Malaysias fall är att ett mer betydande antal brott och överträdelser leder till att spöstraff utdöms. För att vara mer exakt är siffran 66 i Malaysia, jämfört med 30 i Singapore. Vi talar inte bara om våldsbrott eller sexualbrott, utan även om användning av droger och särskilt överträdelser av invandringsbestämmelser. Jag instämmer i min kollega Bernd Posselts synsätt att vi talar om tortyr, vilket är strängt förbjudet i enlighet med internationell lagstiftning.
<SPEAKER ID="271" NAME="Anneli Jäätteenmäki">
för ALDE-gruppen. - (EN) Herr talman! Parlamentets resolution är viktig och kommer lägligt. Tusentals människor utsätts för spöstraff varje år i Malaysia. Spöstraff är en grym och förnedrande form av bestraffning som bör avskaffas överallt i världen. Spöstraff är en form av tortyr.
<P>
Enligt Amnesty International utsattes en muslimsk kvinna för spöstraff förra året i Malaysia där Sharialagstiftningen tillämpas. Anledningen till bestraffningen var att hon hade druckit öl. Amnesty International har även rapporterat om att flyktingar och invandrade arbetstagare har utsatts för spöstraff i Malaysia.
<P>
Vi uppmanar regeringen i Malaysia att avskaffa spöstraff som bestraffningsform. Vi uppmanar även den malaysiska regeringen att ratificera protokollet till FN:s konvention mot tortyr och den internationella konventionen om medborgerliga och politiska rättigheter.
<SPEAKER ID="272" NAME="Zbigniew Ziobro" LANGUAGE="PL">
Herr talman! Vi är glada över Malaysias ekonomiska utveckling och de förbättrade levnadsvillkoren för Malaysias befolkning. Samtidigt blir vi dock skeptiska av Amnesty Internationals rapport som beskriver den utbredda användningen av spöstraff i Malaysia. Detta är verkligen en hård bestraffning som ofta används i överdriven utsträckning och som ibland utmäts för mindre och mycket tvivelaktiga förseelser. Jag anser att det är särskilt grymt att utmäta det här straffet för invandrare eller papperslösa personer som upptäcks på malaysiskt territorium, bland annat politiska flyktingar från Burma.
<P>
Den hänsynslösa karaktären hos detta straff döljer den outtalade sanningen om de traditionella villkoren för och karaktären hos spöstraff såsom det praktiseras i Malaysia. Många av de lagöverträdelser som leder till spöstraff gäller överträdelser av islamisk religiös lagstiftning och sedvänjor som härstammar från denna lagstiftning. Ett exempel på detta är fallet med Kartika Sari Dewi Shukarno, som dömdes till spöstraff 2009 för att ha druckit öl på en bar. Situationen kräver att vi reagerar.
<SPEAKER ID="273" NAME="Jaroslav Paška">
för EFD-gruppen. - (SK) Herr talman! Enligt den traditionella islamiska Sharialagstiftning som tillämpas i många moderata islamiska länder tillåts kroppsstraff vid överträdelser av lagstiftningen.
<P>
Ett omtalat fall i Malaysia inträffade då ett straff på sex spörapp utmättes för modellen Kartika Sari Dewi Shukarno eftersom hon ertappats med att dricka öl. Efter det att straffet meddelats, som utmätts till en 32-årig mamma till två barn och som skulle ha genomförts med en rottingkäpp i ett kvinnofängelse, omvandlades detta från sex spörapp till tre månaders samhällstjänst genom ett avgörande av den malaysiska sultanen Ahmed Shah, som övervakar efterlevnaden av de islamiska bestämmelserna i Malaysia.
<P>
För den 46-åriga indonesiska medborgaren Nasarudin Kamaruddin, som fick sex spörapp och ett års fängelse för samma brott, blev situationen snarare värre. Domaren Abdul Rahman Mohamed Yunos, som också dömde Kartika Shukarno, sade att syftet med domen inte var att straffa, utan att ge en lärdom.
<P>
Ett liknande argument användes av vice utbildningsminister Wee Ka Siong, när han försvarade kroppsstraff av skolbarn och tillade att straffet kunde verkställas endast av skolledare eller utsedda personer, att föräldrar skulle informeras om straffet och att ett vittne skulle vara närvarande när straffet verkställdes.
<P>
Det som vi talar om är ingen exotisk företeelse. Det är vardag i så den kallade moderata islamiska världen. Vi får därför inte tveka att hjälpa människorna i dessa länder att avskaffa sådana primitiva bestraffningar och seder, om vi kan göra detta med hjälp av diplomati eller på andra sätt.
<SPEAKER ID="274" NAME="Bogusław Sonik" AFFILIATION="PPE">
(PL) Herr talman! Vi måste definitivt fördöma spöstraff, alla former av kroppsstraff och omänsklig behandling. Malaysia kan inte åberopa sin nationella lagstiftning, enligt vilken 66 brott leder till spöstraff, för att motivera sina hänsynslösa metoder som är liktydiga med tortyr och som betraktas som olagliga i enlighet med internationell lagstiftning och internationella konventioner. Amnesty Internationals rapporter om att antalet flyktingar och emigranter som utsätts för spöstraff i Malaysias fängelser ökar är också alarmerande.
<P>
EU, som har effektivare metoder för att främja skyddet av mänskliga rättigheter sedan Lissabonfördraget trädde i kraft, bör visa större initiativ i kampen mot den brutala behandlingen av människor runtom i världen. Efterlevnaden av mänskliga rättigheter bör vara ett centralt villkor från EU för fortsatt politiskt samarbete med Malaysia.
<SPEAKER ID="275" NAME="Ryszard Czarnecki" AFFILIATION="ECR">
(PL) Herr talman! Malaysia är en ekonomisk tiger. Det är ett högt utvecklat land som fungerar som förebild för hela regionen i sydöstra Asien. Men tigern står inför ett stort problem, nämligen att spöstraff används som bestraffning. Naturligtvis kan man tala om respekt för kulturell identitet och om att vi européer bör vara särskilt lyhörda när det handlar om att tvinga på andra kontinenter våra modeller. Men i det här fallet talar vi faktiskt om mänskliga rättigheter, vilka är odelbara och överskrider gränserna för kontinenter, raser och religioner. Min uppfattning är att Europaparlamentet inte bara beslutsamt bör, utan måste, försvara grundläggande rättigheter och mänsklig värdighet. Spöstraff är utan tvivel en kränkning av denna värdighet.
<SPEAKER ID="276" NAME="Monica Luisa Macovei" AFFILIATION="PPE">
(EN) Herr talman! Att tillfoga någon fysisk smärta är en kränkning av den mänskliga värdigheten. Spöstraff är en grov kränkning av de mänskliga rättigheterna. Det strider mot rätten att inte bli torterad och även mot rätten att inte utsättas för omänsklig och förnedrande behandling eller bestraffning.
<P>
I Malaysia faller över 10 000 personer offer för denna form av kroppsstraff varje år. Rapporter visar att smärtan är så stor att offren ofta förlorar medvetandet. Rapporter visar att flera av de tjänstemän som verkställer straffet gärna tar emot mutor för att skona offren. Utöver grova kränkningar av de mänskliga rättigheterna finns det alltså tjänstemän som begår brott genom att utnyttja människors lidande.
<P>
Jag uppmanar kommissionen och rådet samt den malaysiska regeringen att enträget arbeta för att omedelbart införa ett moratorium mot spöstraff och därefter avskaffa det i lagstiftningen. Att prygla och piska människor på statens vägnar måste få ett slut.
<SPEAKER ID="277" NAME="Elena Băsescu" AFFILIATION="PPE">
(RO) Herr talman! Jag anser att det är beklagligt att spöstraff har fått sådana proportioner i Malaysia och att kurvan går uppåt. I stället för att begränsa denna praxis uppmuntrar Malaysias regering till den.
<P>
Myndigheterna åberopar ett argument som saknar grund, enligt vilket spöstraff är lagligt och har betydande verkan såtillvida att det leder till minskad brottslighet. Fångvaktare får dessutom ekonomisk ersättning för att ge fångar spöstraff. Beräkningar bekräftar att situationen är oroväckande: över 6 000 flyktingar och 10 000 förbrytare faller offer för denna praxis varje år. Jag anser att det är mycket viktigt att offer som kommer från andra länder än Malaysia bör ha rätt till en rättvis rättegång. För närvarande nekas de grundläggande tjänster, till exempel tolkning eller rättegångsbiträde.
<SPEAKER ID="278" NAME="Mitro Repo" AFFILIATION="S&amp;D">
(FI) Herr talman! Spöstraff som utmäts av en domstol, där den person som bestraffas binds fast vid en ställning och hans eller hennes rygg och bakdel pryglas med en käpp, är oetiskt och en kränkning av den mänskliga värdigheten. I Malaysia har denna praxis fått epidemiska proportioner.
<P>
Om en stat anser att kroppsstraff är ett effektivt sätt att förhindra brott på är det inte en stat som styrs av rättsordning. EU bör därmed inte ge det landet ytterligare handelsfördelar. Sådana grymma och omänskliga former av bestraffning bör få ett slut oavsett i vilket land de äger rum.
<P>
Med den här resolutionen kräver parlamentet med rätta att de malaysiska myndigheterna omedelbart ska sätta stopp för kroppsstraff och tortyr, både i landets rättssystem och i praktiken.
<SPEAKER ID="279" NAME="Lidia Joanna Geringer de Oedenberg" AFFILIATION="S&amp;D">
(PL) Herr talman! Spöstraff har verkställts i Malaysia sedan 1800-talet, när Storbritannien koloniserade området. Malaysias regering har nyligen lagt till ytterligare brott till den förteckning över brott som bestraffas med spöstraff och straffet utmäts för så många som 66 olika lagöverträdelser. Fångar som dömts till spöstraff hålls kvar i häktet utan att de har en aning om när deras straff kommer att verkställas. Amnesty International beräknar att omkring 10 000 spöstraff utmäts varje år och att 60 procent av dem som döms är olagliga invandrare som inte ens förstår innebörden av straffet på grund av språkliga hinder. Landets myndigheter anser dock att det inte finns något behov av att ändra lagstiftningen, eftersom de betraktar spöstraff som ett effektivt sätt att bekämpa brott på.
<P>
EU har haft ett nära samarbete med Malaysia under åtta år. Ett belopp på 17 miljoner euro öronmärktes i budgetplanen för 2007-2013 till att utveckla Malaysias ekonomi. Det är därför motiverat att uppmana vår partner att ratificera FN:s konvention mot tortyr och att i otvetydiga ordalag fördöma användningen av spöstraff, som inte är förenlig med den ståndpunkt som FN:s råd för mänskliga rättigheter företräder.
<SPEAKER ID="280" NAME="Corina Creţu" AFFILIATION="S&amp;D">
(RO) Herr talman! Över 10 000 personer piskas eller utsätts för spöstraff varje år i Malaysia, där lagstiftningen officiellt föreskriver detta straff för 66 brott. Förteckningen över dessa brott har utökats under de senaste åren, vilket tyder på en oroväckande utveckling. Offren är både från det egna landet och från utlandet, varav de senare utsätts för flera grova övergrepp, från avsaknad av nödvändig information eller en tolk till kränkningar av yrkesetik av läkare och avsaknad av rättslig hjälp.
<P>
Även jag uppmanar EU-institutionerna att öka sina insatser för att avskaffa detta straff, som i enlighet med internationell lagstiftning är liktydigt med tortyr, och att utöva påtryckningar för att se till att rätten till en objektiv och opartisk rättegång efterlevs i Malaysia samt att den avskyvärda behandlingen av invandrare och asylsökande får ett slut.
<SPEAKER ID="281" NAME="Andris Piebalgs" LANGUAGE="EN">
Herr talman! Kommissionen fördömer kroppsstraff. De strider mot internationella principer och normer för mänskliga rättigheter, såsom de fastställts av FN. Dessa principer återspeglas även i EU:s riktlinjer för politiken gentemot tredjeländer på området tortyr och andra grymma, omänskliga och förnedrande former av behandling eller straff.
<P>
Den rapport som Amnesty International nyligen lagt fram om spöstraff i Malaysia är oroväckande. Kommissionen vill dock föreslå att resolutionen ska utökas till att omfatta alla länder där man beklagligt nog fortfarande utmäter spöstraff.
<P>
EU har tillsammans med FN regelbundet tagit upp frågan om spöstraff i Malaysia. Vissa medlemsstater har även gjort detta inom ramen för ratificeringen av FN:s konvention mot tortyr och under den allmänna återkommande utvärderingen i FN:s råd för mänskliga rättigheter, vilken ägde rum i februari 2009.
<P>
Så sent som i förra veckan uppmanades Malaysia vid FN:s seminarium på de mänskliga rättigheternas dag att ratificera fler FN-konventioner, särskilt FN:s konvention mot tortyr. I början av 2010 tog FN:s uppdragschef upp samma fråga direkt med landets utrikesminister.
<P>
Vi ägnar mycket uppmärksamhet åt denna fråga. EU och Malaysia kommer snart att inleda förhandlingar om ett partnerskaps- och samarbetsavtal, vilket kommer att innehålla bestämmelser om mänskliga rättigheter. När detta avtal väl träder i kraft kommer det att vara en solid, formaliserad grund för en förstärkt och regelbunden dialog med Malaysia om mänskliga rättigheter. Under tiden kommer vi att fortsätta att diskutera frågan med Malaysias myndigheter.
<SPEAKER ID="282" NAME="Talmannen">
Debatten är härmed avslutad.
<P>
Omröstningen kommer att äga rum efter debatterna.
