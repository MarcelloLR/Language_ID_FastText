<CHAPTER ID="019">
Tuotantoketjujen alihankintayritysten sosiaalinen vastuu (lyhyt esittely) 
<SPEAKER ID="164" NAME="Puhemies">
(IT) Esityslistalla on seuraavana Lasse Lehtisen työllisyyden ja sosiaaliasioiden valiokunnan puolesta laatima mietintö tuotantoketjujen alihankintayritysten sosiaalisesta vastuusta.
<SPEAKER ID="165" NAME="Lasse Lehtinen">
esittelijä. - (FI) Arvoisa puhemies, arvoisa komissaari, alihankintaketjut ovat elinkeinotoiminnan arkipäivää. Niiden avulla töitä voidaan järjestää tehokkaasti ja joustavasti. Sisämarkkinoiden toimivuuden kannalta ne ovat oleellinen ja välttämätön taloudellinen ja logistinen verkosto.
<P>
Sekä markkinoiden toimivuuden että kuluttajasuojan takia on kuitenkin välttämätöntä, että lainsäädännöllä määritellään urakoitsijoiden ja alihankkijoiden keskinäiset vastuut. Tässä mietinnössä komissiota kehotetaan laatimaan selkeä säädös Euroopan laajuiseksi tilaajavastuujärjestelmäksi. Samalla huomautetaan, että järjestelmää käyttöönotettaessa kunnioitetaan jäsenvaltioiden erilaisia oikeusjärjestelmiä sekä toissijaisuus- ja suhteellisuusperiaatetta.
<P>
Jo kahdeksassa jäsenvaltiossa on tämänkaltainen kansallinen lainsäädäntö, mutta on tarpeen säädellä hankintaketjujen suhteita myös koko yhteisön tasolla. Yhteiset eurooppalaiset ongelmat on ratkottava yhteisillä säännöillä. Muutoin ne maat, jotka eivät ole säädelleet tätä elinkeinotoiminnan aluetta, voivat vääristää kilpailua toisten maiden kustannuksella.
<P>
Kyse ei siis ole vain työntekijöiden suojelusta, vaan sääntöjä kunnioittavien yritysten kilpailukyvyn turvaamisesta. Pelkistettynä on kysymys harmaan talouden torjunnasta. Kun alihankintaketjujen suojissa poljetaan palkkoja ja jätetään verot ja sosiaalimaksut maksamatta, siitä kärsivät kaikki veronmaksajat ja kilpailevat yritykset, joista useimmat ovat pieniä ja keskisuuria yrityksiä. Myös alihankkijat, jotka usein ovat pieniä yrityksiä, tarvitsevat selkeät säännöt toimiessaan hyvinkin suurten urakoitsijoiden alaisuudessa.
<P>
Nyt on jo nähty, että maakohtaiset järjestelmät toimivat myös ennaltaehkäisevinä voimina. Kynnys jättää työnantajan velvollisuudet hoitamatta kasvaa, kun rikkomuksista on odotettavissa rangaistus.
<P>
Vähimmäistyöehtojen ja selkeiden säännösten noudattaminen on kaikkien eurooppalaisten etu. Silloin työvoima voi luottavaisena liikkua maasta toiseen, yritykset voivat luottaa sopimuksiin ja kuluttajat voivat olla varmoja siitä, että tuotteen tai palvelun hinta on oikein ja läpinäkyvästi määritelty. Ei ole sattuma, että mietinnössä puhutaan nimenomaan yritysten sosiaalisesta vastuusta.
<SPEAKER ID="166" NAME="Louis Michel" LANGUAGE="FR">
Arvoisa puhemies, hyvät parlamentin jäsenet, komissio suhtautuu erittäin myönteisesti tähän mietintöön.
<P>
Riippumatta siitä, kuinka tärkeää alihankinta voi olla tuottavuudelle ja kilpailukyvyn parantamiselle, myönnämme täysin, että erityisesti pitkissä alihankintaketjuissa tarvitaan tehokkaita toimenpiteitä, joilla varmistetaan, ettei alihankinnassa kannusteta eikä helpoteta työehtojen noudattamatta jättämistä. Tarvitaan riittäviä, tehokkaita ja varoittavia seuraamuksia sen varmistamiseksi, että alihankkijat noudattavat moitteettomasti oikeudellisia ja sopimusvelvoitteitaan erityisesti työntekijöiden oikeuksien osalta. Lisäämällä avoimuutta alihankintaprosesseissa parannetaan kaiken kaikkiaan työntekijöiden oikeuksien suojelua. Tästä asiasta komissio pitää nyt ja vastakin tiukasti kiinni, kuten tiedätte.
<P>
Vaikka hyväksyisinkin yleisperiaatteenne, jonka mukaan eurooppalaisiin ongelmiin tarvitaan eurooppalaisia ratkaisuja, olisin varovaisempi mietinnön 14 kohdassa esitetyn päätelmän osalta. Sen mukaan ongelma voidaan ratkaista vain ottamalla käyttöön selkeä yhteisön säädös Euroopan laajuisesta yhteisvastuujärjestelmän käyttöönotosta.
<P>
Näyttää siltä, että mietinnössä lähdetään samaan suuntaan myös 15 kohdassa, jossa kehotetaan käynnistämään vaikutustenarviointi tällaisesta jaettua vastuuta koskevan yhteisön säädöksen arvonlisästä ja toteutettavuudesta. Mietinnön 25 kohdasta, jossa komissiota kehotetaan varmistamaan työntekijöiden lähettämisestä työhön toiseen jäsenvaltioon annetun direktiivin täysimääräinen noudattaminen, haluaisin huomauttaa, että olemme hiljattain perustaneet korkean tason työryhmän käsittelemään työntekijöiden lähettämistä. Työryhmä koostuu jäsenvaltioiden ja työmarkkinaosapuolten edustajista, ja sen tavoitteena on parantaa direktiivin käytännön soveltamista ja erityisesti jäsenvaltioiden välistä hallinnollista yhteistyötä. Sen ensimmäinen kokous pidetään 25. maaliskuuta.
<P>
Tässä yhteydessä haluaisin mainita Euroopan elin- ja työolojen kehittämissäätiön vuonna 2008 julkaiseman tutkimuksen "Liability in subcontracting processes in the European construction sector", jossa tuodaan esiin huomattavat erot kansallisten yhteisvastuujärjestelmien sekä niiden tuloksellisuuden välillä. Tässä tutkimuksessa korostetaan myös, ettei kaikkia ongelmia voida ratkaista, ja suositellaan keskustelujen ja tutkimuksen jatkamista erityisesti rajat ylittävien kysymysten osalta.
<P>
Ratkaistavanamme oleva ongelma on luonteeltaan sosiaalinen, mutta ehdotetulla ratkaisulla on vaikutuksia, jotka ulottuvat selkeästi sosiaalialaa pidemmälle. Tämän vuoksi meidän on tutkittava huolellisesti taloudellisia ja oikeudellisia seurauksia.
<P>
Olen täysin samaa mieltä siitä, että tätä ongelmaa on tarkasteltava kokonaisvaltaisemmin ja että meidän on tutkittava huolellisesti erilaiset muut kuin lainsäädännölliset keinot niiden mietinnössä esiin tuotujen kysymysten ratkaisemiseksi, joita ovat kansallisten hallintoviranomaisten sekä tarkastus- ja muiden toimeenpanoviranomaisten yhteistyön ja niiden välisen koordinoinnin parantaminen; tietoisuus hyvistä käytänteistä yrityksissä; olemassa olevat ohjeet ja standardit; yhteiskuntavastuuta koskevat aloitteet; ja kansainväliset yritysten sopimukset, joihin on jo sisällytetty riskinarviointimenettelyjä ja alihankkijoiden valvontaa koskevia innovatiivisia määräyksiä.
<SPEAKER ID="167" NAME="Puhemies">
(IT) Esittely on päättynyt.
<P>
Äänestys toimitetaan torstaina 26. maaliskuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="997" NAME="Proinsias De Rossa  " AFFILIATION="PSE">
kirjallinen. - (EN) Alihankinnan lisääntymisellä Euroopassa on ollut kauaskantoisia seurauksia työmarkkinaosapuolten suhteille. Alihankinnan kohteena ei enää ole pelkästään työ. Alihankkijoille ja työvoimanvuokraustoimistoille on ulkoistettu myös työhön liittyvät oikeudelliset ja taloudelliset velvollisuudet, kuten palkkanormien ja työoloja koskevien normien noudattaminen sekä verojen ja sosiaaliturvamaksujen maksaminen. Huolestuttavaa on, että alihankintaa saatetaan yhä enemmän käyttää keinona suoran yhteiskunnallisen vastuun vähentämiseen.
<P>
Yhteisvastuujärjestelmä on sen vuoksi ratkaisevan tärkeä, kun pyritään varmistamaan yritysten vastuu niiden alihankkijoiden käytännöistä. On selvää, että oikeudellisten velvoitteiden noudattamista on vaikea valvoa toisiinsa liitettyjen yritysten pitkissä ja monimutkaisissa ketjuissa. Tämä koskee erityisesti rajat ylittäviä tapauksia, joissa yrityksellä voi olla monissa eri jäsenvaltioissa ja eri tasoilla alihankkijoita, joihin ei sovelleta samoja sääntöjä. Tällä hetkellä vain kahdeksalla jäsenvaltiolla on alihankintayritysten vastuuta koskevaa kansallista lainsäädäntöä.
<P>
Tuen voimakkaasti tätä EAY:n hyväksymää mietintöä, jossa kehotetaan komissiota laatimaan selkeä yhteisön säädös Euroopan laajuisesta yhteisvastuujärjestelmän käyttöönotosta, sekä pyydetään komissiota käynnistämään arviointi jaettua vastuuta koskevan säädöksen toteutettavuudesta keinona lisätä alihankintaprosessin avoimuutta.
