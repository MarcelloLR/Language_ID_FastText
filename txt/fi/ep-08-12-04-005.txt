<CHAPTER ID="005">
Ilmasto- ja energiapakettia koskevien neuvottelujen vaihe (jatkoa keskustelulle) 
<SPEAKER ID="090" NAME="Puhemies">
(FR) Jatkamme keskustelua ilmasto- ja energiapakettia koskevien neuvottelujen vaiheesta.
<P>

<SPEAKER ID="091" NAME="Struan Stevenson" AFFILIATION="PPE-DE">
(EN) Arvoisa puhemies, haluan kertoa työjärjestyspuheenvuorona parlamentin jäsenille, että tänä aamuna ensimmäisen asteen tuomioistuin määräsi, että Iranin People's Mujahedin Organisation (PMOI) pitää poistaa EU:n terroristijärjestöjen luettelosta. Tämä on kolmas kerta, kun tällainen tuomio annetaan, ja tämän pitäisi olla varoituksena neuvostolle ja komissiolle siitä, että niiden yritykset lepyttää mullaheita ja Teheranin sortohallintoa kirjaamalla PMOI EU:n terroristijärjestöjen luetteloon on rikos vapautta vastaan.
<P>
(Suosionosoituksia)
<P>

<SPEAKER ID="092" NAME="Puhemies">
(FR) Hyvät parlamentin jäsenet, jos sallitte, palaamme normaaliin puhujajärjestykseen.
<SPEAKER ID="093" NAME="Herbert Reul" AFFILIATION="PPE-DE">
(DE) Arvoisa puhemies, arvoisa neuvoston puheenjohtaja, arvoisa komission jäsen, hyvät kollegat, parlamentti on viime vuosina käyttänyt hyvin rohkeasti oikeuksiaan. Emme horjuneet kutsuessamme tänne Dalai Laman emmekä tehdessämme päätöksen Saharov-palkinnosta tai olympiakisoihin osallistumisesta.
<P>
Tästä syystä olen hyvin huolissani siitä, että emme käytä oikeuksiamme riittävästi näin tärkeässä asiassa, joka tänään aivan ilmeisesti herättää vain rajallisesti mielenkiintoa ja jota jotkin kollegat ovat kuvanneet vuosisadan kysymykseksi. Pyydän neuvoston puheenjohtajavaltiota ja parlamentin johtoa varmistamaan, että emme vain puhu sääntelyn parantamisesta vaan että todella myös saamme mahdollisuuden tutustua teksteihin ja käsitellä niitä. Tällä hetkellä esimerkiksi päästökauppaa koskevat neuvottelut perustuvat parlamentin lausunnon sijasta vain yhden valiokunnan päätökseen. Päätöksiä on tehnyt neljä valiokuntaa, mutta niiden näkemyksiä ei ole sisällytetty kolmikantaneuvotteluihin. Yksi esittelijä neuvottelee, ja 784 jäsenellä ei ole mahdollisuutta esittää näkemyksiään.
<P>
Menettelyn aikataulu on seuraava: 10.-11. joulukuuta neuvosto, 15. joulukuuta kolmikantaneuvottelu, ja tämän jälkeen tehdään päätökset. Tämä tarkoittaa sitä, että meillä ei yksittäisinä parlamentin jäseninä ole mahdollisuutta tutustua tekstiin, arvioida sitä, keskustella siitä eikä tehdä sitä koskevaa asianmukaista päätöstä. Meillä on jo tänään ollut vaikeuksia käydä asiallista keskustelua, meidän täytyi aloittaa myöhässä ja keskeyttää keskustelu, ja nyt tuskin kukaan kuuntelee. Tämä on hyvin kuvaavaa. Olemme päättämässä kansalaisille määrättävistä 70 miljardin euron veroista. Silti emme näytä varaavan edes muutamaa tuntia tai muutamaa päivää tarkastellaksemme asiaa perusteellisesti.
<P>
Mielestäni tämä on vastuutonta. Kehotan neuvoston puheenjohtajavaltiota ja myös parlamentin puheenjohtajistoa varmistamaan, että me kaikki saamme tähän tarvittavan ajan.
<P>
(Puhemies keskeytti puhujan.)
<SPEAKER ID="094" NAME="Romana Jordan Cizelj" AFFILIATION="PPE-DE">
(SL) Hyvät parlamentin jäsenet, on hyvä, että meillä on juuri nyt ollut hyvin kunnianhimoinen puheenjohtajavaltio, joka on työskennellyt todella ankarasti saadakseen aikaan sopimuksen ilmasto- ja energiapaketista. Kaikesta tästä huolimatta suhtaudun epäillen ensimmäisessä käsittelyssä tapahtuvan hyväksymisen asianmukaisuuteen, sillä näin laajat ja haastavat asiakirjat herättävät kysymyksen avoimuudesta ja parlamentin enemmistön kannan asianmukaisesta edustuksesta, ja tämä taas luonnollisesti kysymyksen siitä, kuinka demokraattinen tämä prosessi on.
<P>
Tästä syystä haluaisin, että seuraavalla kerralla harkitsemme hieman perusteellisemmin, ennen kuin vahvistamme pääsevämme yksimielisyyteen jostakin asiakirjasta ensimmäisessä käsittelyssä. Voisimme aivan hyvin saattaa normaalin ensimmäisen käsittelyn päätökseen joulukuussa ja toteuttaa sitten toisen käsittelyn ennen toimikautemme päättymistä ja saavuttaa näin asianmukaisen yksimielisyyden neuvoston kanssa. Näin ollen ei ole yllättävää, että tässä keskustelussa ei ole juuri käsitelty yksityiskohtia, sillä jäsenet eivät ole erityisen hyvin perillä niistä.
<P>
Haluan käsitellä lähinnä huutokaupoista saatavien tulojen käyttöä. Katson, että meidän on tässä yhteydessä otettava huomioon eräitä periaatteita ja etenkin se, että meidän on ehdottomasti käytettävä varat yksinomaan ympäristö- ja ilmastohaasteisiin vastaamiseen ja niiden lievittämiseen ja mukauttamiseen sekä sellaisen toistaiseksi kaupallistamattoman teknologian kehittämiseen, jolla vähennetään kasvihuonekaasujen päästöjä - toisin sanoen tämän tulisi sisältää hiilidioksidin talteenottoa ja varastointia koskevat CCS-pilottihankkeet.
<P>
Tämä on tärkeää paitsi Euroopan unionin myös Kiinan kaltaisten kolmansien maiden kannalta. Tässä tapauksessa meidän on käytettävä varat Euroopan unionissa toteutettaviin toimiin sekä yhteistyöhön kolmansien maiden kanssa, ja päästötasoista puhuttaessa meidän on otettava huomioon vastuumme koko maailman päästöistä, joista osuutemme tällä hetkellä on 13-14 prosenttia, ja lisättävä tähän myös historiallinen vastuumme päästöistä. Meidän on myös käytettävä jo olemassa olevien mekanismien rahoitusvaroja - toisin sanoen ei pidä perustaa mitään uusia rahastoja.
<P>
Kiitän koko neuvotteluryhmää ja ilmoitan heille, että tämän sopimuksen turvin meidän on hyvä lähteä Poznańin neuvotteluihin ensi viikolla.
<SPEAKER ID="095" NAME="Eija-Riitta Korhola" AFFILIATION="PPE-DE">
. - (FI) Arvoisa puhemies, me tiedämme hyvin, että parlamentin kanta ilmastopaketissa ei ole yhtenäinen. Monissa kysymyksissä oma ryhmäni on lähempänä neuvoston kuin parlamentin kantaa. On kuitenkin tärkeää muistuttaa, että päästöjen vähentämisestä olemme täysin yksimielisiä: päästöjä on leikattava. Kyse on metodista: toiset haluavat tehdä sen kalliisti huutokaupalla, me kustannustehokkaasti benchmarkingin kautta.
<P>
Vihreiden edustaja totesi suoraan neuvotteluissa, että hän tahtoo hintojen nousevan, jotta kulutustottumukset muuttuisivat. Meidän ryhmämme ei usko tähän logiikkaan niin kauan kuin päästökauppa on yksipuolinen. Siihen saakka se on pelkkä vero. Jos päästökaupan toimintakenttä olisi globaali, huutokauppa olisikin hyvä vaihtoehto. Päästöoikeuksien hinta olisi helposti siirrettävissä kuluttajahintoihin, mikä ohjaisi valitsemaan puhtaimman tuotteen. Ehkäpä kokonaiset hiili-intensiiviset tuotannonalat siirtyisivät taustalle. Valitettavasti kulutuksen ympäristö ei toimi nyt näin. Likaisemmin tuotetut EU:n ulkopuoliset tuotteet saavat kilpailuedun globaaleilla markkinoilla. Työpaikkojen kannalta asia on keskeinen. Toivon, että neuvosto kykenee riittävästi parantamaan lopputulosta.
<SPEAKER ID="096" NAME="Daciana Octavia Sârbu" AFFILIATION="PSE">
(RO) Euroopan unioni on sitoutunut saattamaan ilmastonmuutosta koskevan asiakokonaisuuden päätökseen tammikuuhun 2009 mennessä.
<P>
Neuvottelujen tulokset ovat erityisen tärkeitä Poznańissa järjestettävän Yhdistyneiden Kansakuntien konferenssin kannalta, jossa arvioidaan EU:n sitoutumista vähentämään sen hiilipäästöjä ja auttamaan köyhempiä maita.
<P>
Meidän on varmistettava, että tavoitteemme pysyvät kunnianhimoisina, jotta allekirjoitettava kansainvälinen sopimus motivoi kehitysmaita riittävästi seuraamaan esimerkkiämme.
<P>
Jos kansainvälinen sopimus allekirjoitetaan, prioriteettinamme on edelleen oltava tavoitteemme nostaminen 20 prosentista 30 prosenttiin vuoden 2020 jälkeen, vaikka tämä siirtymä edellyttäisi uusia neuvotteluita.
<P>
Kunnianhimoisemmalla pitkän aikavälin tavoitteella turvataan Euroopan unionin uskottavuus tärkeänä toimijana ilmastonmuutoksen torjunnassa, ja se auttaa saavuttamaan myönteisiä tuloksia tulevissa Kööpenhaminan neuvotteluissa.
<SPEAKER ID="097" NAME="Carl Schlyter" AFFILIATION="Verts/ALE">
(SV) Arvoisa puhemies, olemme luvanneet YK:lle ja muille vähentää päästöjä 20-45 prosenttia. Nyt emme pääse edes 20 prosenttiin. Sen sijaan neuvosto yrittää neuvotteluissa siirtää vastuun meiltä kehitysmaille. Puhtaan kehityksen mekanismit tarkoittavat pikemminkin likaista kehitystä, jossa köyhät maat pakotetaan kantamaan meidän vastuumme ja me voimme varmistaa siellä tehtävät investoinnit itsellemme. Kun näiden maiden sitten täytyy panna toimeen oma ilmastopolitiikkansa, niiden täytyy maksaa siitä enemmän. Ilmastopolitiikan on sisällettävä sekä apua että täällä kotona toteutettavia toimia.
<P>
Autoteollisuuspaketti, joka koskee autoista peräisin olevia päästöjä, on niin surkea, että päästöt, jotka aiheutuvat paperista, jolle se on kirjoitettu, ovat suuremmat kuin mitä sillä voidaan säästää Euroopan ja maapallon ilmaston kannalta. Tämä on huono asia autoteollisuudelle, ympäristölle sekä kuluttajille, jotka haluavat energiaa säästäviä autoja tulevaisuudessa.
<SPEAKER ID="098" NAME="Bairbre de Brún" AFFILIATION="GUE/NGL">
- (GA) Arvoisa puhemies, Euroopan unionin on sovittava kunnianhimoisista tavoitteista, jotta Eurooppa voi näyttää tietä ilmastonmuutoksen torjunnassa. Edessämme on taloudellisen epävarmuuden kausi, mutta talouden taantuman pitäisi rohkaista meitä siirtymään nopeammin uuteen vihreään talouteen, jotta voimme ratkaista monet vanhoista, öljyn kysyntään ja energiavarojen ehtymiseen liittyvistä ongelmista.
<P>
Kiinteiden polttolähteiden osalta on tärkeää, että uudet päästönormit saadaan aikaan, ja niitä olisi sovellettava kaikkiin voimalaitoksiin viimeistään vuodesta 2015. On myös tärkeää saada aikaan jatkuva valvonta sekä turvallisuuskriteerit.
<SPEAKER ID="099" NAME="Colm Burke" AFFILIATION="PPE-DE">
(EN) Arvoisa puhemies, ilmastonmuutosta ei enää voida tarkastella vain ympäristökysymyksenä, vaan se on valtavirtaistettava laaja-alaisena käsitteenä eri politiikanaloille, kehitysyhteistyö ja ihmisoikeudet mukaan luettuna. Se ei ole vain tulevaisuuden vaan myös nykyhetken ongelma. Ilmastonmuutos heikentää köyhien yhteisöjen luonnonvaraperustaa, muun muassa niiden maa- ja vesivaroja, ja tämä pakottaa ihmiset muuttamaan pysyäkseen hengissä. Tällaisilla muuttovirroilla voi olla epävakautta lisääviä seurauksia, ja ne voivat uhata jonkin valtion, alueen tai raja-alueen yleistä sisäistä turvallisuutta.
<P>
Ulkoasiainvaliokunnan jäsenenä vierailin tänä vuonna Tšadin ja Sudanin raja-alueella. Näin sodan ja elintarvikepulan aiheuttaman hävityksen. Ilmastonmuutos pahentaa tällaisia tilanteita. Valitettavasti ne, jotka ovat eniten vaarassa, ovat vähiten syypäitä tähän tilanteeseen. Tästä syystä olen iloinen, että parlamentin jäsenet ottavat johtoaseman tässä asiassa. EU:n, Yhdysvaltojen ja muiden suurvaltojen on toimittava.
<SPEAKER ID="100" NAME="Jean-Louis Borloo">
neuvoston puheenjohtaja. - (FR) Arvoisa puhemies, arvoisat komission jäsenet Piebalgs ja Dimas, hyvät parlamentin jäsenet, kiitän teitä tästä keskustelusta, joka oli erittäin tärkeä niille meistä, jotka osallistuvat samanaikaisesti Poznańin konferenssiin ja ympäristöneuvoston kokoukseen ja jotka ensi maanantaina osallistuvat energianeuvoston kokoukseen ja sitten 11.-12. joulukuuta pidettävään Eurooppa-neuvoston kokoukseen. On tärkeää, että kaikki saivat tilaisuuden esittää näkemyksensä tästä aiheesta, joka on luultavasti yksi vaikeimmista, joita olemme käsitelleet, koska se merkitsee jyrkkää muutosta monissa talous- ja sosiaalipoliittisissa seikoissa; niin tärkeä tekijä energia moraalisine, eettisine ja luontoon liittyvine ulottuvuuksineen on kaikessa tässä, ympäristön kunnioittamisessa ja luonnollisesti ilmastonmuutoksessa.
<P>
Ilmastonmuutosta kyseenalaistaville haluan vain sanoa, että tarve lopulta luopua öljyn käytöstä jo sinänsä tekee tästä direktiivistä joka tapauksessa tärkeän. Riippumatta siitä, teemmekö sen ilmastonmuutoksen vuoksi vai muuttaaksemme energialähteiden yhdistelmää ja sen aluesidonnaisuutta, koko paketti on joka tapauksessa merkityksellinen.
<P>
Toinen seikka, josta haluan puhua, koskee komissiota, joka on tehnyt erittäin perusteellisen ja merkittävän valmistelutyön. Valiokuntien ehdottamat tavoitteet, joita Saksan puheenjohtajuuskauden aikana järjestetyissä Eurooppa-neuvoston kokouksissa tuettiin, ovat olemassa ja ne ovat oikeat. Uskon, että kaikki kannattavat niitä, ja tämä merkittävä käsitteellistämistyö, jonka avulla ilmaistaan päällisin puolin niin erilaisia ja välillä keskenään yhteensopimattomia asioita, on kerta kaikkiaan erinomainen. Uskon, että tässä asiassa toimielinten välillä vallitsee laaja yksimielisyys. Kysymykset, joita ehkä esitetään, koskevat menetelmiä.
<P>
Omalta osaltani haluan mainita uudelleen kolmikantaneuvottelujen yhteydessä parlamentin kanssa tehdyn luottamussopimuksen, ja tiedän hyvin, että parlamentin jäsenten suhde kolmikantaneuvotteluihin on hankala; tämä ei ole jäänyt keneltäkään huomaamatta. Kansainväliset sitoumuksemme, kansainväliset kokouksemme ovat kuitenkin ratkaisevan tärkeitä. Kööpenhaminan konferenssi on luultavasti koko ihmiskunnan tärkein kokous. Meidän on onnistuttava osoittamaan, että Eurooppa kykenee pääsemään yksimielisyyteen näistä asioista.
<P>
Meillä on luonnollisesti erinäisiä ongelmia kilpailukyvyn suhteen. Graham Watsonille, Karsten Friedrich Hoppenstedtille ja Chris Daviesille totean, että kyllä, hiilidioksidin talteenoton ja varastoinnin rahoitus olisi tietenkin sisällytettävä pakettiin muodossa tai toisessa, nyt tai vähän myöhemmin. Tässä on luonnollisesti kyse menetelmästä. Samoin olisi vastuutonta tukea hiilivuotoa, ja uskon, että olemme löytäneet varsin kohtuullisia ratkaisuja tähän.
<P>
Keskeinen viestini on, että elämässä tulee aina hetki, jolloin keskitymme enemmän menetelmiin kuin tavoitteeseen ja siihen, miten se saavutetaan. Menetelmät voivat kehittyä tavoitteesta ja sen saavuttamisen takeista riippumatta. Menetelmien osalta vallitsee tietynlainen tekijänoikeusmentaliteetti; tämä pätee komissioon ja myös parlamentin eri valiokuntien esittelijöihin. Ainoa asia, josta meidän todella on huolehdittava, on se, että meillä on arvioitavissa olevat julkiset rahoitusvarat saavuttaaksemme itsellemme asettamamme lyhyen, keskipitkän ja pitkän aikavälin tavoitteet.
<P>
Lopuksi yhdyn täysin siihen, mitä parlamentissa, tässä erittäin tärkeässä toimielimessä, on sanottu. Tässä ei ole kyse demokratian kiistämisestä, vaan kaikkien prosessien vauhdittamisesta. Voin kertoa teille, että parlamentin jäsenet työskentelivät viime yönä aamukahteen, ja olemme päässeet yksimielisyyteen autojen hiilidioksidipäästöistä. Kolmesta ensimmäisestä vuodesta voidaan keskustella, mutta samoin voidaan keskustella 95 grammaan asetetusta tavoitteesta, joka on teollisuutemme kehittymisen kannalta avaintekijä.
<P>
Kaikkien kohtien osalta voidaan keskustella siitä, miten progressiivisuuden kanssa menetellään. Ainoa tärkeä asia on se, että emme rankaise vaan mahdollistamme kilpailukyvyn ja takaamme, että kaikki näistä tavoitteista saavutetaan, sillä ne toimivat yhdessä ja ovat toisistaan täysin riippuvaisia.
<P>
Tämä oli lyhyesti se, minkä halusin sanoa vastatakseni eri puheenvuoroihin kohta kohdalta. Voitte olla varmoja siitä, että välitän ne neuvostolle tänään ja 11. joulukuuta. Esitän teille joka tapauksessa vilpittömät kiitokseni.
<SPEAKER ID="101" NAME="Andris Piebalgs">
komission jäsen. - (EN) Arvoisa puhemies, tämän päivän keskustelu on keskittynyt lähinnä ilmastonmuutoksen haasteeseen. On totta, että se on valtava haaste, mutta niin on myös edessämme oleva energiahaaste. Olemme nähneet hintojen äskettäiset heilahtelut, jotka ovat asettaneet haasteita Euroopan unionin kannalta erityisen tärkeälle toimitusvarmuudelle, koska EU:n riippuvuus energian tuonnista kasvaa. Paketti tarjoaa myös perustan paitsi Euroopan unionin myös maailman muiden osien energiavarmuutta koskevalle ratkaisulle. Jos toteutamme teknologisen muutoksen, se tarjoaa hyvin erilaisia ja varmoja energianlähteitä, joita voidaan hyödyntää koko maailmassa.
<P>
Tänään käyty keskustelu on mielestäni ollut hyvin myönteinen, ja se on osoittanut selvästi, että parlamentti on sitoutunut löytämään ratkaisuja hyvin nopeasti. Olen hyvin kiitollinen tästä. Sekä minä että kollegani komissiossa aiomme työskennellä erittäin ankarasti helpottaaksemme sopimuksen syntymistä parlamentin ja neuvoston välillä nyt joulukuussa.
<SPEAKER ID="102" NAME="Stavros Dimas">
komission jäsen. - (EL) Arvoisa puhemies, haluan kiittää kaikkia tämänpäiväisessä keskustelussa puhuneita Euroopan parlamentin jäseniä heidän rakentavista mielipiteistään. Haluan kiittää myös puheenjohtajavaltio Ranskaa, joka on työskennellyt väsymättä Euroopan parlamentin ja komission kanssa löytääkseen ratkaisuja, jotka sopivat yhteen ympäristötavoitteidemme, eri jäsenvaltioiden tilanteiden ja ongelmien sekä Euroopan teollisuuden ja liike-elämän muiden alojen kanssa.
<P>
Neuvosto ja Euroopan parlamentti ovat osoittaneet halunsa päästä sopimukseen ensimmäisessä käsittelyssä, ja uskon, että avoimet kysymykset ratkaistaan Euroopan parlamentin seuraavassa istuntojaksossa kahden viikon päästä. Siihen mennessä meillä on sopimus, jonka avulla voimme saavuttaa ympäristötavoitteemme, esimerkiksi Euroopan unionin kasvihuonekaasupäästöjen vähentämisen. Tämä on välttämätöntä Euroopan unionille, jotta se voi torjua kunnolla ilmastonmuutoksen vaikutuksia ja välttää muita ongelmia, kuten yritysten toiminnan siirtämisen Euroopan unionin ulkopuolelle, jossa ne voivat jatkaa hiilidioksidipäästöjen tuottamista rajoituksetta. Näin ollen meidän on toteutettava kaikki tarvittavat toimenpiteet. Komission ehdotuksella pyrittiin juuri tähän sekä kolmen toimielimen yhteistyöhön asianmukaisten ratkaisujen löytämiseksi. Olen varma, että kahden viikon päästä pidettävässä istuntojaksossa meillä on sopimus.
<SPEAKER ID="103" NAME="Puhemies">
(FR) Keskustelu on päättynyt.
<P>
Kirjalliset lausumat (työjärjestyksen 142 artikla)
<SPEAKER ID="104" NAME="Alessandro Battilocchio  " AFFILIATION="PSE">
kirjallinen. - (IT) Ympäristön suojeleminen ja ilmastonmuutoksen torjuminen ovat koko kansainvälisen yhteisön keskeisiä prioriteetteja. Kuten olen viime vuosina jatkuvasti väittänyt, tieteellisen edistyksen avulla voimme kehittää objektiivista päättelyä myös energialähteistä, joita liian usein syyllistetään. Nykyisten teknologisten edistysaskelien valossa energialähteitä on monipuolistettava, mikä vähentää riippuvuutta toimituksista, jotta edistetään geopoliittista vakauttamisprosessia ja lisätään varmuutta kansainvälisellä tasolla. Tästä näkökulmasta ydinenergiasta käytävä vakava keskustelu, jossa nimenomaisesti käsitellään kolmannen sukupolven voimaloita, on tervetullut, koska sen avulla voidaan parantaa esimerkiksi Italiassa vallitsevaa jälkeenjäänyttä tilannetta.
<SPEAKER ID="105" NAME="Ivo Belet  " AFFILIATION="PPE-DE">
kirjallinen. - (NL) Seisomme Euroopassa historian tienhaarassa. Olemme päättäneet ottaa maailmanlaajuisen johtoaseman ilmastonmuutoksen torjumisessa. Nyt on tullut aika lunastaa tämä lupaus.
<P>
Me ymmärrämme, että muun muassa puolalaiset ystävämme haluavat takeet siitä, ettei suurin lasku ilmastosopimuksesta koidu heidän maksettavakseen. Tästä syystä EU:n on investoitava enemmän uuteen puhtaaseen hiiliteknologiaan sekä hiilidioksidin talteenottoon ja varastointiin (CCS).
<P>
Tällä viikolla tehty uusien autojen hiilidioksidipäästöjen vähentämistä koskeva sopimus on saanut osakseen arvostelua, koska se ei mene riittävän pitkälle. Vaikka tämä arvostelu on osittain oikeutettua, meidän olisi tunnustettava myös sopimuksen myönteiset näkökohdat. Aloitamme vähentämisen varmasti vuonna 2012, joskin asteittain, ja olemme myös pitäneet kiinni tavoitteesta, jonka mukaan hiilidioksidin enimmäispäästöt vuonna 2020 ovat 95 grammaa kilometriä kohti.
<P>
Sopimus sisältää onneksi myös voimakkaita kannustimia sähkö- ja hybridiautoille. Valmistajien olisi ymmärrettävä, ettei heillä ole mitään hävittävää, jos he tukevat avoimesti näitä ympäristöä säästäviä autoja. Hallitusten olisi kannustettava tätä täyskäännöstä paljon nykyistä voimakkaammin verokannustimin. Mitä kuluttajiin, ja siis myös meihin, tulee, mikään ei estä meitä ostamasta nyt tällaisia ympäristöystävällisiä autoja. Nykyään on jo saatavilla keskihintaluokan autoja, jotka alittavat vuoden 2012 eurooppalaisen standardin. Niin että...
<SPEAKER ID="106" NAME="Richard Corbett  " AFFILIATION="PSE">
kirjallinen. - (EN) Olen tyytyväinen siihen edistykseen, joita parlamentin ja neuvoston välillä viime päivinä käydyissä ja myöhään eilisyöhön kestäneissä neuvotteluissa on saavutettu. Tehtävää on vielä jonkin verran, ja kehotan molempia osapuolia ponnistelemaan vielä hiukan sellaisen sopimuksen aikaansaamiseksi, jonka parlamentti voi hyväksyä ennen joulua. Jotta parlamentti voi hyväksyä toimenpidepaketin, sen on oltava niin tiukka, että voimme saavuttaa sovitut EU:n tavoitteet eli hiilidioksidipäästöjen vähentämisen 20 prosentilla ja uusiutuvien energialähteiden osuuden kasvattamisen 20 prosentilla vuoteen 2020 mennessä - mutta myös mennä tätä pidemmälle ja nostaa tavoite 30 prosenttiin, mikäli kansainvälinen sopimus saadaan aikaan. Suhtaudun myönteisesti myös siihen, että biopolttoaineisiin sovellettavista tiukoista kestävyyskriteereistä on ilmeisesti päästy yksimielisyyteen.
<P>
Joidenkin mielestä toimenpidepaketti on äärimmäisen jyrkkä. Siinä tapauksessa minä olen äärimmäisyysihminen - mutta huomautan, että maltillisuus koko planeetan tulevaisuutta uhkaavan vaaran edessä ei ole hyve eikä tarmokas toiminta pahe.
<SPEAKER ID="107" NAME="András Gyürk  " AFFILIATION="PPE-DE">
kirjallinen. - (HU) Keskustellessamme Euroopan unionin ilmastopaketin edistymisestä emme voi sivuuttaa rahoituskriisin mahdollisia seurauksia. Tarkoitan sitä, että jos hallitukset käyttävät kertyneet rahoitusvarantonsa ensisijaisesti pankkien pelastuspaketteihin, tärkeät energiainvestoinnit saattavat viivästyä.
<P>
Kriisistä huolimatta Eurooppa tarvitsee mahdollisimman pikaisia investointeja uusiutuvien energialähteiden laajentamiseen ja energiatehokkuuden huomattavaan parantamiseen. Meidän on investoitava nyt, jotta uusiutuvista energialähteistä voi tulla kilpailukykyisiä lähitulevaisuudessa.
<P>
Näistä syistä olisi pikaisesti perustettava EU:n energiarahasto. Tämän rahoitusvälineen ensisijainen tarkoitus on auttaa parantamaan energiatehokkuutta ja lisätä uusiutuvien energialähteiden käyttöä. Jos lisäksi todella haluamme vahvistaa Euroopan unionin yhteistä energia- ja ilmastopolitiikkaa, tämän aikomuksen on näyttävä myös seuraavien seitsemän vuoden talousarviossa. EU:n tuen tehostamisen lisäksi jäsenvaltioille on taattava riittävä vapaus ottaa huomioon alueelliset erot sekä määrittää omat ilmastopoliittiset välineensä.
<P>
Perinteisten energiamuotojen hintojen tilapäinen edullisuus ei saisi herättää päättäjien keskuudessa itsetyytyväisyyttä eikä saada heitä unohtamaan uusiutuvien energialähteiden suhteen tehtyjä sitoumuksia. Jos Euroopan unioni kriisin varjossa kadottaa tähtäimestään itselleen asettamansa tavoitteet, tämä saattaa vahingoittaa sen omaa uskottavuutta ja sen johtavaa roolia ilmastonmuutoksen torjunnassa.
<SPEAKER ID="108" NAME="Marusya Ivanova Lyubcheva  " LANGUAGE="BG">
Olemme keskustelleet tästä ongelmasta aivan liian kauan, vaikka sen ratkaisemiseksi on yhä vähemmän aikaa. Ilmastonmuutosta koskevat maailmanlaajuiset prosessit on ratkaistava pitkän aikavälin suunnitelmalla ja maailmantalouden kaikkien toimijoiden toteuttamilla konkreettisilla toimenpiteillä.
<P>
Neuvotteluja olisi järjestettävä muutamista avaintoimista:
<P>
· Investoinnit uuteen teknologiaan - teollisuus aiheuttaa ongelmia, mutta uuden teknologian avulla ne voidaan ratkaista. Tästä syystä meidän on annettava teollisuudelle mahdollisuus älykkääseen kehitykseen, joka vastaa tavoitteitamme.
<P>
· Vaihtoehtoisen ratkaisun pakollinen käyttö, kuitenkin ilman haittavaikutuksia ympäristölle; ydinmateriaalivalvonnan varmistaminen ydinenergian käytössä, jolle myös on annettava mahdollisuus; oman panoksensa prosessiin antavan Bulgarian edustajana haluan tuoda esiin myös tämän seikan.
<P>
· Investoinnit koulutukseen ja tieteeseen kehityksen ylläpitämiseksi - ilman tätä ei voida puhua ilmastonmuutoksen tehokkaasta torjunnasta, sillä tällaisilla investoinneilla taataan yksilöiden ja organisaatioiden asianmukainen valmistautuminen.
<SPEAKER ID="109" NAME="Rovana Plumb  " LANGUAGE="RO">
Euroopan komissio hyväksyi uusiutuvan energian ja ilmastonmuutoksen lakipaketin 23. tammikuuta 2008.
<P>
Paketilla jaetaan jäsenvaltioiden kesken kriteerien ja tavoitteiden perusteella Eurooppa-neuvoston keväällä 2007 hyväksymät EU:n tavoitteet. Ne ovat kasvihuonekaasupäästöjen vähentäminen EU:n tasolla vähintään 20 prosenttia, uusiutuvien energialähteiden osuuden kasvattaminen 20 prosenttiin energian kokonaiskulutuksesta sekä energiatehokkuuden parantaminen 20 prosentilla vuoteen 2020 mennessä.
<P>
Voimme neuvotella kaikilla aloilla, mutta luonnon kanssa emme voi neuvotella. Tästä syystä kaikilla talouden aloilla tarvitaan suuria rakennemuutoksia, jotta voimme täyttää nämä sitoumukset kasvihuonekaasupäästöjen vähentämisestä ja uusiutuvien energialähteiden osuuden lisäämisestä.
<P>
Romania hyväksyy tästä lainsäädäntöpaketista johtuvat kansalliset velvoitteet, joilla on merkittävä taloudellinen ja sosiaalinen vaikutus.
<P>
Uusiutuvan energian ja ilmastonmuutoksen lakipaketista käytävien neuvottelujen loppuunsaattaminen tarjoaa mahdollisuuden löytää tasapaino ilmastonmuutoksen torjunnan, toimittajien varmuuden lisäämisen, kilpailukyvyn ja talouskasvun edistämisen sekä työpaikkojen luomisen välille.
<SPEAKER ID="110" NAME="Nicolae Vlad Popa  " AFFILIATION="PPE-DE">
kirjallinen. - (RO) Olemme tyytyväisiä siihen, että tällä hetkellä Euroopan parlamentin ja neuvoston neuvotteluissa uusiutuvan energian ja ilmastonmuutoksen lakipaketista edistytään kohti sopimuksen aikaansaamista.
<P>
11.-12. joulukuuta 2008 pidettävässä Eurooppa-neuvoston kokouksessa päätetään kaikista tähän pakettiin liittyvistä seikoista.
<P>
Joulukuun 11. ja 12. päivänä käytävien keskustelujen valmistelemiseksi Romania teki 28. marraskuuta yhdessä Slovakian, Unkarin, Bulgarian, Liettuan ja Latvian kanssa ehdotuksen hiilidioksidipäästöjen huutokaupoista saatujen tulojen jakamisesta seuraavan kaavan mukaan: (90 - x) % + 10 % + x %, jossa x jaetaan niille jäsenvaltioille, jotka olivat vuonna 2005 onnistuneet vähentämään päästöjään yli 20 prosenttia Kioton pöytäkirjan päästökatosta.
<P>
Romania pitää myös vuotta 2014 koskevaa tarkistuslauseketta ehdottoman oleellisena - kyseenalaistamatta kuitenkaan 20 prosentin (tai 10 prosentin) vähennystavoitteita - yksinkertaisesti siksi, että sen avulla voidaan mekanismeihin tehdä mahdollisia mukautuksia kyseisenä ajanjaksona vallitsevan tilanteen mukaan (jota ei juuri nyt voida ennustaa).
<SPEAKER ID="111" NAME="Esko Seppänen  " AFFILIATION="GUE/NGL">
kirjallinen. - (FI) Päästökauppajärjestelmässä on valittava kahden vaihtoehdon välillä. Yhtäältä on meklareiden malli ja toisaalta teollisuuden malli. Meklareiden malli luo kolminkertaisen keinottelumahdollisuuden niille, jotka eivät tarvitse päästöoikeuksia tuotantoon mutta jotka ostavat niitä myydäkseen ne tuotannollisille yhtiöille kalliiseen hintaan. He voivat ostaa oikeuksia huutokaupoissa, jälkimarkkinoilla päästöoikeuspörsseissä ja vielä keinotella niillä sähköpörsseissä. Kun on päästöoikeuksia, niillä voidaan keinotella myös otc-kaupoilla, kokonaan ohi pörssien. Siksi on valittava keinotteluvapaa teollisuuden malli, jossa asetettuihin päästöjen vähentämistavoitteisiin päästään benchmarkingilla parhaimman käytettävissä olevan teknologian (BAT) luodessa vähennysstandardit.
<SPEAKER ID="112" NAME="Søren Bo Søndergaard  " AFFILIATION="GUE/NGL">
kirjallinen. - (DA) Maanantai-iltana Euroopan parlamentin suuret poliittiset ryhmät pääsivät neuvoston kanssa kompromissiin henkilöautojen hiilidioksidipäästöjä koskevista vaatimuksista, joiden avulla autoteollisuus voi jatkaa likaista toimintaansa aina vuoteen 2019 asti.
<P>
EU on allekirjoittanut YK:n ilmastotavoitteet, joiden mukaan teollisuusmaiden pitää vähentää hiilidioksidipäästöjään 25-40 prosenttia vuoteen 2020 mennessä. Autojen hiilidioksidipäästöjä koskeva sopimus on kumarrus autoteollisuudelle, ja se vain vahvistaa, että EU:n ilmastonmuutosta koskevat lupaukset eivät ole edes sen paperin arvoisia, joille ne on kirjoitettu.
<P>
Joka kerran, kun EU:n pitäisi tehdä jotain konkreettista täyttääkseen omat lupauksensa ja tavoitteensa, saamme kuulla kaikenlaisia huonoja selittelyjä siitä, miksi näin ei kuitenkaan tapahdu.
<P>
On uskomatonta, että Euroopan parlamentin enemmistö on valmis hyväksymään tämän häpeällisen asiaintilan jatkumisen.
<SPEAKER ID="113" NAME="María Sornosa Martínez  " LANGUAGE="ES">
Arvoisa puhemies, arvoisa komission jäsen, hyvät parlamentin jäsenet, ilmasto- ja energiapaketille antamamme hyväksynnän olisi toimittava eräänlaisena esisopimuksena, jonka avulla voimme lähettää koko maailmalle kristallinkirkkaan viestin kunnianhimoisen sopimuksen aikaansaamisesta Kööpenhaminassa ensi vuonna.
<P>
Yhdyn täysin komission jäsen Stavros Dimasin lausumaan, jonka mukaan rahoituskriisi on osoittanut, kuinka tyhmänrohkeaa on olla ottamatta vakavasti selviä varoitusmerkkejä.
<P>
Ilmastonmuutoksen kyseessä ollessa emme saa tehdä tätä virhettä uudelleen, jos haluamme estää vaaralliset ja mahdollisesti katastrofaaliset taloudelliset ja sosiaaliset seuraukset tulevina vuosikymmeninä.
<P>
Meidän on osoitettava vastuuntuntoa ja tehtävä rohkeita päätöksiä ottaaksemme käyttöön puhtaan ja tehokkaan energiamallin ja tarjotaksemme kansalaisille tarvittavat välineet, joiden avulla he voivat tiedostaa ilmastonmuutoksen ongelman ja toimia sen mukaisesti. Aika on tullut.
<P>
Tästä syystä vetoan julkisesti parlamenttiin ja jäsenvaltioihin, että ne tukisivat tätä lainsäädäntöpakettia tulevassa täysistunnossa, sillä sen avulla voimme varmasti vastata edessämme olevaan suureen haasteeseen.
<SPEAKER ID="114" NAME="Andrzej Jan Szejna  " AFFILIATION="PSE">
kirjallinen. - (PL) Veropetokset loukkaavat oikeudenmukaisen ja avoimen verotuksen periaatetta ja vahingoittavat yhteisön toiminnan perustuksia. Julkisten tulojen väheneminen estää meistä panemasta toimenpiteitämme täysimittaisesti täytäntöön.
<P>
Veropetosten torjunta kuuluu pitkälti jäsenvaltioiden toimivaltaan, mutta niiden ei pitäisi toimia erikseen. On selvästi tarpeen koordinoida toimia yhteisön tasolla ja tehostaa yhteistyötä jäsenvaltioiden hallitusten ja Euroopan komission välillä.
<P>
Koska radikaali arvonlisäverouudistus on aikaa vievä pitkän aikavälin hanke, mietinnössä ehdotetaan perinteisten keinojen käyttöä. Niitä ovat muutokset lainsäädännössä, joka koskee veronmaksajan vastuuta vaadittujen asiakirjojen toimittamisesta ajoissa tai väärien asiakirjojen toimittamisesta, tiedon keruun määräaikojen lyhentäminen ja epätarkkojen tietojen korjaaminen viipymättä samoin kuin yhteisöliiketoimia koskevien tietojen vaihdon nopeuttaminen.
