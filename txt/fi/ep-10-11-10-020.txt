<CHAPTER ID="020">
Kolmannet maat, joiden kansalaisilla on oltava viisumi ulkorajoja ylittäessään (keskustelu) 
<SPEAKER ID="243" NAME="Puhemies">
(EN) Esityslistalla on seuraavana Agustín Díaz de Mera García Consuegran kansalaisvapauksien sekä oikeus- ja sisäasioiden valiokunnan puolesta laatima mietintö ehdotuksesta Euroopan parlamentin ja neuvoston asetukseksi luettelon vahvistamisesta kolmansista maista, joiden kansalaisilla on oltava viisumi ulkorajoja ylittäessään, ja niistä kolmansista maista, joiden kansalaisia tämä vaatimus ei koske, annetun asetuksen (EY) N:o 539/2001 muuttamisesta - C7-0162/2010 -.
<SPEAKER ID="244" NAME="Agustín Díaz de Mera García Consuegra">
esittelijä. - (ES) Arvoisa komission jäsen, haluaisin lähettää terveiset erinomaiselle tiimillenne. Hyvät kuulijat, asetuksessa (EY) N:o 539/2001 vahvistetaan luettelo kolmansista maista, joiden kansalaisilla on oltava viisumi unionin ulkorajoja ylittäessään, ja niistä kolmansista maista, joiden kansalaisia tämä vaatimus ei koske.
<P>
Keskustelemme tänään ehdotuksesta asetuksen (EY) N:o 539/2001 muuttamiseksi. Siihen sisältyy kolme tavoitetta: Taiwanin siirto positiiviseen luetteloon, kolmen muun maan tai alueen - Trinidad ja Tobago, Saint Lucia, Saint Vincent ja Grenadiinit, Belize, Dominica, Grenada, Marshallinsaaret, Mikronesia ja Palau - siirto positiiviseen luetteloon sekä Pohjois-Mariaanien tilanteen arviointi.
<P>
Pohjois-Mariaanien tilanne ei aiheuta ongelmia, koska Pohjois-Mariaanien kansalaiset ovat Yhdysvaltain kansalaisia, kuten tiedätte.
<P>
Mainitsemieni kolmansien maiden siirtoa koskevien pyyntöjen osalta komissio ei pidä viisumipakon poistoa perusteltuna. Emme mekään.
<P>
Taiwan, tuo Aasian saari, puolestaan on kehittynyt kiitettävästi sekä demokratian, yhteiskunnan että talouden alalla. Demokraattiset instituutiot ovat toimineet vakaasti vuonna 1996 pidettyjen ensimmäisten suorien presidentinvaalien jälkeen. Presidentti johtaa hallitusta, ja taiwanilaiset valitsevat presidentin yleisillä vaaleilla nelivuotiskaudeksi. Lainsäädäntövaltaa käyttää tällä hetkellä lainsäädäntöelin Yuan, johon kuuluu 113 jäsentä.
<P>
Taloudesta todettakoon, että Taiwanin tulo asukasta kohden on yksi maailman korkeimmista: 30 100 Yhdysvaltain dollaria. Heinäkuussa 2010 Taiwanin työttömyysaste oli 5,2 prosenttia, eli huomattavasti alhaisempi kuin Euroopan keskitaso, joka oli samassa kuussa 10,1 prosenttia. Vuoden 2010 ensimmäisellä neljänneksellä Taiwanin talous kasvoi 13,27 prosenttia, ja sen kauppatase oli vuoden 2010 ensimmäisellä puoliskolla 12,1 miljardia Yhdysvaltain dollaria ylijäämäinen. Kansainvälisen valuuttarahaston vuoden 2009 tilastotietojen mukaan Taiwan oli maailman 25. suurin talous, ja sen bruttokansantulo oli 379 miljardia Yhdysvaltain dollaria. Tässä yhteydessä on todettava, että vuonna 1950 Taiwan oli köyhempi kuin Ghana, Uganda ja Kongon demokraattinen tasavalta. Vuoteen 1960 asti se oli riippuvaisempi perushyödykkeiden tuonnista kuin Kenia, Etelä-Afrikka ja Libanon. Nykyisin Taiwanissa valmistetut tuotteet muodostavat yli 97 prosenttia sen viennistä.
<P>
Edellä mainitut seikat ovat johtaneet siihen, että Taiwanin nettomuuttoaste on vain 0,15 prosenttia. Näin ollen on hyvin epätodennäköistä, että Taiwanista tulisi tänne laittomia maahanmuuttajia. Komission tietojen mukaan koko Euroopan unionin alueella havaittiin vuosina 2006-2008 vain 45 laitonta maahanmuuttajaa, joiden todettiin tulleen Taiwanista.
<P>
Matkustusasiakirjojen turvallisuudesta haluaisin sanoa, että Taiwanin sähköiset passit täyttävät kaikki Kansainvälisen siviili-ilmailujärjestön asettamat väärentämisenvastaiset standardit.
<P>
Ulkomailla asuvien taiwanilaisten tilannetta pitäisi tarkastella lähemmin. He tarvitsevat nimittäin ennakkoluvan palatakseen Taiwaniin, vaikka heillä olisi maan viranomaisten myöntämä passi. Tämän vuoksi olisi loogista, että Euroopan unionissa omaksutaan heidän suhteensa samanlainen lähestymistapa, kuten mietinnössäni ehdotetaan.
<P>
Tällä hetkellä Taiwan vaatii viisumin unionin jäsenvaltioista vain Kyproksen, Romanian ja Bulgarian kansalaisilta. Taiwanin viranomaiset ovat kuitenkin luvanneet, että viisumivapaus myönnetään noiden maiden kansalaisille 11. marraskuuta, siis huomiseen, mennessä. Kyse on virallisesta sitoumuksesta, josta on ilmoitettu neuvoston puheenjohtajavaltiolle, Euroopan komissiolle, Euroopan parlamentille sekä asianomaisten maiden pysyville edustustoille.
<P>
Tästä syystä, arvoisa puhemies, sekä muista syistä, joita käsittelen toisessa puheenvuorossani, meidän kannattaa myöntää Taiwanille viisumivapaus, kuten Yhdistynyt kuningaskunta ja Irlanti tekivät viime vuonna.
<SPEAKER ID="245" NAME="Andrey Kovatchev">
ulkoasioiden valiokunnan lausunnon valmistelija. - (EN) Arvoisa puhemies, olen tyytyväinen Agustín Díaz de Meran mietintöön. Vuosikymmeniä kestäneiden jännitteiden jälkeen Taiwanin hallituksen ja Kiinan kansantasavallan välillä vallitsee nyt myönteinen poliittinen ilmapiiri. Maiden välillä on suoria lentoja, ja taloudellista yhteistyötä koskeva puitesopimus on saatu voimaan.
<P>
Taiwanin ja Euroopan unionin suhteet kehittyvät myös koko ajan hyvään suuntaan: kauppavaihto sekä yliopistomaailman ja liike-elämän yhteistyö on vilkasta. Taiwanin koulutustaso, demokraattinen hallinto sekä tulotaso vastaavat Japania ja Etelä-Koreaa. Noiden tekijöiden sekä muun myönteisen kehityksen perusteella ulkoasiainvaliokunta tukee Agustín Díaz de Meran mietintöä, jossa kannatetaan viisumipakon poistamista Taiwanilta. Kuten mietinnössä todetaan, oletamme Taiwanin poistavan viisumipakon kaikilta 27 jäsenvaltiolta ennen kuin kyseinen toimenpide toteutetaan. On syytä pitää mielessä, etteivät viisumijärjestelmät - tai ylipäätään mitkään konsulijärjestelmät tai yksityisoikeudelliset järjestelmät - vaikuta millään lailla alueiden asemaan kansainvälisessä julkisoikeudessa.
<SPEAKER ID="246" NAME="Cecilia Malmström">
komission jäsen. - (EN) Arvoisa puhemies, komissio hyväksyi ehdotuksen Taiwanin siirtämisestä viisumivapaiden maiden luetteloon 5. heinäkuuta tänä vuonna. Kuten kaikki tiedämme, Taiwan on kehittynyt ja vakaa demokratia. Se täyttää kaikki tarpeelliset tekniset vaatimukset.
<P>
Ehdotus perustuu viisumiluettelon säännölliseen arviointiin sekä jäsenvaltioilta saatuihin esityksiin. Komissio arvioi muun muassa seuraavia asioita: laiton maahanmuutto, yleinen järjestys, yleinen turvallisuus, vastavuoroisuus, alueellinen yhtenäisyys sekä Euroopan unionin ulkosuhteet.
<P>
Meidän on lujitettava alueellista yhtenäisyyttä Kaakkois-Aasiassa. Eräille muille yhtä kehittyneille kolmansille maille, kuten Hongkongille, Macaolle, Japanille, Etelä-Korealle ja Singaporelle, on jo myönnetty viisumivapaus. Lisäksi Taiwanin ja Manner-Kiinan suhteita on kiistatta alettu kehittää, mistä on osoituksena suorien lentojen aloittaminen ja taloudellista yhteistyötä koskevan puitesopimuksen solmiminen maiden välillä.
<P>
Kuten sekä esittelijä että Andrey Kovatchev totesivat, Yhdistynyt kuningaskunta, Irlanti, Uusi-Seelanti ja Etelä-Korea ovat jo myöntäneet Taiwanin kansalaisille viisumivapauden. Myös Kanadassa käsitellään parhaillaan Taiwania koskevan viisumipakon poistamista.
<P>
Jos Taiwanin kansalaisille myönnetään viisumivapaus, viisumivapauden pitäisi tietenkin toteutua vastavuoroisesti. Taiwan on poistanut asteittain viisumipakon suurimmalta osalta EU:n jäsenvaltioista. Se on myös sitoutunut ulottamaan täydellisen viisumivapausjärjestelmän kaikkiin EU:n kansalaisiin. Romanialaiset, bulgarialaiset ja kyproslaiset voivat matkustaa Taiwaniin ilman viisumia 11. marraskuuta lähtien. Se on huomenna, joten voitte varata matkalippunne!
<P>
Lisäksi Taiwan aikoo pidentää sallittua maassaoloaikaa EU:n kansalaisten osalta 90 vuorokauteen, kun viisumivapaus tulee voimaan EU:ssa. Ehdotus koskee myös Pohjois-Mariaanien poistamista negatiivisesta luettelosta, koska alue kuuluu Yhdysvalloille.
<P>
Viisumivapaus eli viisumipakon poistaminen on erinomainen keino yhdistää ja lähentää ihmisiä; opiskelijoita, tutkijoita, tavallisia ihmisiä, yritysmaailman edustajia, tutkijoita ja muita. Olemme tekemässä hyvin tärkeän päätöksen. Kyse on yhteispäätösmenettelystä - kuten tiedätte - mutta voin ilokseni kertoa, että neuvoston jäsenet ovat jo laajalti ilmaisseet tukensa tälle. Ymmärtääkseni myös Euroopan parlamentti tukee vahvasti ehdotusta - kiitos esittelijä Agustín Díaz de Meran sekä varjoesittelijöiden. Toivonkin, että huominen äänestystulos on myönteinen.
<P>
Komission ehdotukseen tehtiin ainoastaan yksi tarkistus, jota sekä neuvosto että Euroopan parlamentti esittivät. Se koski 60 000:n ulkomailla asuvan Taiwanin kansalaisen jättämistä toimenpiteen soveltamisalan ulkopuolelle. Esittelijä ja jäsenvaltiot neuvostossa olivat siinä käsityksessä, että kyseiset henkilöt tarvitsevat Taiwanilta ennakkoluvan palatakseen omaan maahansa. Näin ollen olisi loogista ja järkevää, että EU jättäisi tuon henkilöryhmän viisumivapauden ulkopuolelle. Komissio hyväksyy tarkistuksen.
<P>
Haluaisin kiittää esittelijää ja varjoesittelijöitä erinomaisesta tuesta ja yhteistyöstä tässä asiassa. Olen varma, että täysimääräinen ja vastavuoroinen viisumivapaus vahvistaa EU:n ja Taiwanin erinomaisia suhteita eri sektoreilla, kuten matkailun ja kaupan alalla, sekä hyödyttää kaikkia osapuolia.
<SPEAKER ID="247" NAME="Georgios Papanikolaou" LANGUAGE="EL">
Arvoisa puhemies, aivan aluksi haluan vuorostani kiittää esittelijää sekä kaikkia kollegoita, jotka ovat olleet laatimassa tätä mietintöä. He ovat todella tehneet erinomaista työtä.
<P>
Taiwanin kansalaisten vapauttaminen viisumipakosta on luonnollisesti askel oikeaan suuntaan. Ensinnäkin on hyvä, että olemme onnistuneet kiertämään lainsäädännöllisen ongelman, joka liittyy siihen, etteivät kaikki jäsenvaltiot tunnusta Taiwania. Toiseksi on todettava, että vastavuoroisen tunnustamisen - tai sen yhden osatekijän - perusteella Euroopan unionin jäsenvaltioiden kansalaisilta ei enää jatkossa vaadita viisumia Taiwaniin. Toisin sanoen tämä vastaa sitä, miten toimimme 27 jäsenvaltion suhteen. Kolmanneksi kaikki Euroopan unionin ja Kiinan suhteisiin mahdollisesti kielteisesti vaikuttavat seikat on onnistuttu välttämään.
<P>
Tässä yhteydessä haluaisin esittää yleisluontoisen huomion: jouduimme kaikki hiljattain todistamaan terrorismia, kun Kreikasta lähetettiin kirjepommeja Euroopan unionin eri kaupungeissa sijaitseviin suurlähetystöihin ja Jemenistä eri jäsenvaltioihin. Me kaikki koimme, että turvallisuutemme on uhattuna kaikkialla ja kaikin tavoin.
<P>
Kun sitten maanmiehemme saivat tietää, että Euroopan unioni aikoo helpottaa kolmannen maiden, esimerkiksi Taiwanin, kansalaisten pääsyä Euroopan unionin alueelle, he tietenkin miettivät, aiheuttaako se vakavan uhan heidän turvallisuudelleen.
<P>
Meidän on vastattava heille, että arvioimme kaikki nuo parametrit ennen kuin teemme tällaisia päätöksiä. Tiedämme varsin hyvin, että käytössämme on keinot puuttua mahdollisiin ongelmiin ja varmistaa kansalaistemme turvallisuus. Juuri siksi olemme tehneet tämän päätöksen. Käytössämme on järjestelmiä tietojen vaihtamiseksi ja välineitä mahdollisten ongelmien ratkaisemiseksi.
<P>
Haluaisinkin lopuksi todeta, että olemme tehneet hyvän päätöksen, emmekä missään tapauksessa ole vaarantaneet maanmiestemme turvallisuutta eri puolilla Eurooppaa.
<SPEAKER ID="248" NAME="Tanja Fajon">
S&D-ryhmän puolesta. - (SL) Ensinnäkin haluaisin kiittää esittelijää erinomaisesta työstä. Taiwania voidaan pitää menestystarinana. Vierailin juuri tuolla saarella, joka on jo solminut useita yhteistyösopimuksia Euroopan unionin kanssa. Euroopan unioni 27 jäsenvaltion voimin on merkittävin sijoittaja Taiwanin nopeasti kasvavan talouden kannalta. Tänä vuonna Taiwanin talouskasvun arvioidaan kohoavan lähes yhdeksään prosenttiin, ja sen työttömyysaste on alle kuusi prosenttia.
<P>
Viisumipakon poistaminen taiwanilaisilta vahvistaa Taiwanin ja Euroopan unionin taloudellisia ja poliittisia suhteita, lisää investointeja sekä mahdollistaa etenkin nuorten ja opiskelijoiden liikkuvuuden. Kuten olemme kuulleet, Kiina muodostaa edelleen suurimman uhan Taiwanille, mutta viime vuosina Taiwanin ja Kiinan suhteet ovat lämmenneet etenkin talouden alalla. Kansainvälisesti katsottuna Taiwania ei ole yleisesti tunnustettu valtioksi. Edes EU ei ole vielä tunnustanut Taiwania, mutta 24 jäsenvaltion kansalaiset voivat nykyisin matkustaa sinne ilman viisumia ja Taiwan poistaa pian viisumipakon myös Bulgarian, Romanian ja Kyproksen kansalaisilta.
<P>
Taiwanin hallitus on toteuttanut lukuisia tärkeitä toimenpiteitä passien turvallisuuden alalla. Pääsimme itse todistamaan noita toimenpiteitä vieraillessamme passit luovuttavassa virastossa. Maan viranomaisilla ei ole ongelmia laittoman maahanmuuton tai laittoman ihmis- ja tavarakaupan kanssa. Maan kaupungeissa ei esiinny järjestäytynyttä rikollisuutta, ja ihmiset ovat yleisesti ottaen tyytyväisiä elämäänsä.
<P>
Viime vuonna Euroopan unioni poisti viisumipakon viideltä Länsi-Balkanin maalta. Tämän viikon maanantaina ministerit hyväksyivät merkittävän päätöksen, joka koskee Albaniaa sekä Bosnia ja Hertsegovinaa. Se on etenkin EU:n jäsenyyttä tavoitteleville maille hyvin tärkeä viesti siitä, että niiden tulevaisuus on selvästi Euroopan unionissa. Matkustusvapaus on perustavanlaatuinen ihmisoikeus. Olen myös aivan varma, että tämä on ainut mahdollinen toimintatapa, koska Taiwan ei muodosta uhkaa EU:lle. Näin ollen pyydän teitä, hyvät kollegat, antamaan huomenna vahvan tukenne viisumipakon poistamiselle, jotta taiwanilaiset voisivat matkustaa vapaasti.
<SPEAKER ID="249" NAME="Cecilia Wikström" LANGUAGE="SV">
Arvoisa puhemies, meillä on nykyään käytössämme luettelo niistä kolmansista maista, joiden kansalaiset tarvitsevat viisumin voidakseen ylittää unionin ulkorajoja. Käytössä on myös luettelo kansallisuuksista, joita viisumipakko ei koske. Kumpikin luettelo täytyy luonnollisesti tarkistaa säännöllisesti, ja niihin on tehtävä tarvittaessa muutoksia kunkin maan tilanteesta riippuen. Aiemmin syksyllä poistimme viisumipakon Albanian sekä Bosnia ja Hertsegovinan kansalaisilta. Äänestämme pian viisumipakon poistamisesta myös Taiwanilta, joka on käynyt läpi kokonaisvaltaisen demokratisointiprosessin. Institutionaaliset uudistukset, dynaaminen kansalaisyhteiskunta sekä kansalaisvapauksien ja -oikeuksien parempi kunnioittaminen ovat johtaneet siihen, että Taiwan on aiempaa vakaampi myös poliittisesti. Emme myöskään vaadi viisumia eräiden muiden alueella sijaitsevien maiden kansalaisilta, joten kyse on tietenkin myös alueellisen yhtenäisyyden lujittamisesta. Taiwan ei muodosta minkäänlaista uhkaa EU:lle. Lisäksi viisumipakon poistaminen hyödyttää Taiwanin ja EU:n välisiä kauppasuhteita sekä edistää yhteistyötä kulttuurin ja tutkimuksen alalla - ne ovat tärkeitä aloja meille kaikille.
<P>
Useiden vuosien ajan taiwanilaisilla poliitikoilla on ollut vaikeuksia matkustaa Eurooppaan, jopa yksityishenkilöinä, koska unionin maat ovat pelänneet joutuvansa Kiinan silmissä väärälle puolelle tai päätyvänsä poliittiseen selkkaukseen. Asiat ovat nyt toisin, ja toivonkin, että pian solmittava sopimus edistää ja parantaa poliittisia suhteita EU:n ja Taiwanin poliitikoiden välillä sekä vahvistaa Taiwanin osallistumista kansainvälisen yhteisön toimintaan eri aloilla. Odotamme kuitenkin hyötyvämme myös ideologisesta näkökulmasta.
<P>
Eurooppa kannattaa avoimuutta, sydämellisyyttä ja syrjimättömyyttä. Molemminpuolinen luottamus tarkoittaa ovien pitämistä auki maidemme välillä, mikä myös edesauttaa ja lisää yhteistyötä mutta ennen kaikkea parantaa maidemme välejä. Näitä asioita toivon täydestä sydämestäni ennen tätä Euroopan parlamentissa pian toimitettavaa tärkeää äänestystä.
<SPEAKER ID="250" NAME="Charles Tannock">
ECR-ryhmän puolesta. - (EN) Arvoisa puhemies, komission jäsen Cecilia Malmström oli itsekin Taiwanin ystävä Euroopan parlamentin aikoinaan. Tällä hetkellä minä toimin Taiwan-ystävyysryhmän puheenjohtajana Euroopan parlamentissa. Minulla on luonnollisesti ilo kertoa ryhmäni olevan tyytyväinen siihen, että Taiwanin kansalaiset voivat pian tulla Schengen-alueelle ilman viisumia; EU-termein ilmaistuna Taiwanilta siis poistetaan viisumipakko.
<P>
Oma maani Yhdistynyt kuningaskunta sekä Irlanti - joista kumpikaan ei kuulu Schengeniin - myönsivät Taiwanin kansalaisille viisumivapauden puolitoista vuotta sitten. Voin turvallisin mielin todeta, että Yhdistyneen kuningaskunnan kokemukset etenkin matkailun edistämisen ja rehellisen liikematkailun suhteen osoittavat, että päätös oli oikea.
<P>
Taiwan on kukoistava, varakas ja nykyaikainen demokratia, joka jakaa kanssamme samat arvot eli kannattaa ihmisoikeuksia, rauhaa, turvallisuutta ja hyvinvointia alueella. Hyödymme takuuvarmasti siitä, että edistämme kauppasuhteita Taiwaniin, jonka talous kasvaa ja vahvistuu jatkuvasti sekä toimii yhä parempana ponnahduslautana Euroopasta Kiinaan suuntautuville investoinneille. Eurooppa saavuttaa myös nopeasti Amerikkaa suosituimpana kohteena taiwanilaisten yliopisto-opiskelijoiden sekä tutkijoiksi pyrkivien, akateemisen loppututkinnon suorittaneiden henkilöiden keskuudessa. Tässäkin vaihdosta koituu merkittävää etua kaikessa mahdollisessa mielessä. Tämä on merkittävä osoitus tuestamme ja solidaarisuudestamme Taiwanille, joka on Presidentti Man inspiroivan johtajuuden ansiosta löytänyt käytännöllisiä ratkaisuja eristäytyneisyyteen, johon Kiinan kansantasavalta sen pakotti.
<SPEAKER ID="251" NAME="Mario Borghezio" LANGUAGE="IT">
Arvoisa puhemies, hyvät kuulijat, ensiksikin haluaisin esittää vilpittömät kiitokseni esittelijälle, jonka taidot ja perusteellisuus on hyödynnetty jäsenvaltioiden vakuuttamiseksi siitä, ettei vapaan maahantulon salliminen taiwanilaisille eli viisumipakon poistaminen aiheuta ongelmia Euroopan unionille.
<P>
En ole yhtä vakuuttunut viimeisimmän Bosnia ja Hertsegovinaa sekä Albaniaa koskevan päätöksen suhteen. Nyt puhutaan viisumipakon poistamisesta jopa Turkilta. Kyseisten tapausten osalta en ole varma, ovatko komissio ja Euroopan parlamentti tehneet työnsä hyvin, eli ovatko ne varmistaneet unionin kansalaisten turvallisuuden. Sitä suuremmalla syyllä ylistänkin tätä mietintöä sekä Euroopan parlamentin äänestystä, jonka tulos on varmasti puoltava.
<P>
Historia on ja pysyy. Vanhemmat henkilöt muistavat, mitä joskus Nationalistisena Kiinana tunnettu maa edusti vuosikymmenten ajan: se puolusti vapautta. Länsi ei saa unohtaa, kuka puolusti vapauden periaatteita silloin, kun ne olivat muualla uhattuina. Ihmisoikeuksien näkökulmasta perustavanlaatuinen erottelu on kuitenkin tarpeen.
<P>
Näin ollen myös Taiwanin kiinalaiset ovat tervetulleita kotiseudulleni Padaniaan. Merkittävien ja osaavien henkilöiden oleskelu alueella on jo selkeä osoitus taiwanilaisten kyvystä sopeutua yhteiskuntaamme. Toisin kuin eräät muut maat Taiwan ei myöskään tuo Euroopan unioniin kauppatavaran mukana sosiopoliittisia viestejä, jotka olisivat vastoin vapauden periaatteita, ihmisoikeuksien suojelua ja etnisten ja uskonnollisten vähemmistöjen kunnioittamista. Siksi taiwanilaiset ovat tervetulleita Euroopan unioniin ja Padaniaan.
<SPEAKER ID="252" NAME="Béla Kovács" AFFILIATION="NI">
(HU) Kiitos, että sain puheenvuoron, arvoisa puhemies. Hyvät kuulijat, voidaan sanoa, että viisumijärjestelmä on tehokas keino torjua onnistuneesti laitonta maahantuloa sekä laitonta oleskelua Euroopan unionin jäsenvaltioissa. Kun päätämme siitä, minkä kolmansien maiden kansalaisia viisumipakko koskee, kunkin maan tilanne pitäisi arvioida erikseen. Arvioinnissa on huomioitava laiton maahanmuutto, yleinen järjestys ja turvallisuuskysymykset sekä EU:n ulkosuhteet, alueellinen yhtenäisyys ja tietenkin myös vastavuoroisuusperiaate.
<P>
Arviointimekanismin avulla on voitava varmistaa, että viisumipakko palautetaan kaikille niille maille, jotka ottavat takapakkia edellä mainittujen kriteerien osalta tai määräävät viisumipakon yhden tai useamman unionin jäsenvaltion kansalaisille. Valitettavasti käytäntö on osoittanut, että jäsenvaltioiden on selvittävä yksin maahanmuuttoon ja turvallisuuteen liittyvistä seurauksista, joita viisumirajoitusten poistaminen aiheuttaa. Minun mielestäni kyse on turvallisuuspoliittisesta asiasta eikä jostain lahjasta, joka vain annetaan hakijamaille. Siksi katsonkin, että kaikilta mailta on vaadittava turvallisuustakuut ennen kuin niiden kansalaisille annetaan vapaus tulla Euroopan unionin alueelle ilman viisumia.
<SPEAKER ID="253" NAME="Kinga Göncz" AFFILIATION="S&amp;D">
(HU) Minäkin haluaisin kertoa olevani tyytyväinen siihen, että viisumivapauden myöntäminen Taiwanin kansalaisille on otettu Euroopan parlamentin esityslistalle. Mielestäni maksamme näin velkaamme. Muilta Euroopan unionin yhtä merkittäviltä kumppanimailta on jo poistettu viisumipakko, joten niiden kansalaiset voivat matkustaa vapaasti ilman viisumia. Taiwan on Euroopan unionin neljänneksi tärkein kauppakumppani Aasiassa, ja toiseenkin suuntaan kauppa on lähes yhtä merkittävää niin Taiwanille kuin Euroopan unionille. Uskomme, että viisumirajoitusten poistaminen vahvistaa entisestään suhteita, jotka ovat jo nyt hyvin tiiviit. Tiedämme, että talouden ja kaupan lisäksi suhteet ovat läheiset myös tutkimuksen, teknologisen kehityksen, koulutuksen ja kulttuurin alalla, ja voimme olettaa viisumivapauden vahvistavan myös niitä.
<P>
Mainitsemamme ehto, jonka mukaan kaikille Euroopan unionin 27 jäsenvaltiolle pitäisi myöntää viisumivapaus, toteutuu tänä vuonna, kun viisumipakko poistetaan Kyproksen, Bulgarian ja Romanian kansalaisilta. Mielestäni tämä on erittäin tärkeä asia. Minäkin haluaisin korostaa sitä, että Taiwanissa on tapahtunut viimeisten 50-60 vuoden aikana erittäin merkittäviä muutoksia. Taiwan on luonut demokraattisten instituutioiden järjestelmän ja kehittynyt köyhästä maasta taloudellisesti vahvaksi maaksi. Näin ollen ei ole syytä pelätä, kuten monet ovatkin todenneet, että viisumivapaus aiheuttaisi maahanmuuttopaineita. Tähän liittyen meillä pitäisi olla pikemminkin myönteisiä odotuksia.
<SPEAKER ID="254" NAME="Laima Liucija Andrikien" AFFILIATION="PPE">
(EN) Arvoisa puhemies, tuen täysin sitä, mitä esittelijä Agustín Díaz de Mera ja valmistelija Andrey Kovatchev sanoivat. Taiwan on kehittynyt maa, joka täyttää korkeat tekniset ja hallinnolliset standardit. Se täyttää epäilemättä korkeimmat mahdolliset turvallisuusstandardit tarkastus- ja tullimenettelyjen osalta. Näin ollen pyytäisin kollegoita näyttämään vihreää valoa ehdotukselle, jossa Taiwanille myönnetään sen jo kauan odottama viisumivapaus.
<P>
Taiwan kuuluu myös Maailman kauppajärjestöön erillisenä tullialueena. Meidän ei pitäisi tyytyä tähän - meidän pitäisi edistää Taiwanin liittymistä myös muihin kansainvälisiin järjestöihin, kuten Kansainväliseen siviili-ilmailujärjestöön tai ilmastonmuutosta koskevaan Yhdistyneiden Kansakuntien puitesopimukseen. Taiwan on maa, joka ansaitsee tämän tunnustuksen, koska se on Euroopan unionille merkittävä kumppani Itä-Aasiassa. Suhteet on luotu vahvistumaan kummankin osapuolen eduksi.
<P>
Meidän on vahvistettava suhteitamme Taiwaniin tulevaisuudessa. Yksi mahdollisista kehityssuunnista voisi olla neuvotteleminen Taiwanin kanssa kattavammasta kauppajärjestelmästä etenkin nyt, kun Taiwan on allekirjoittanut tärkeän taloudellista yhteistyötä koskevan puitesopimuksen. Jos menemme tuohon suuntaan, viisumivapaus on keskeinen tekijä EU:n ja Taiwanin suhteiden syventämisessä.
<SPEAKER ID="255" NAME="Ioan Enciu" AFFILIATION="S&amp;D">
(RO) Arvoisa puhemies, ensinnäkin haluan onnitella Agustín Díaz de Meraa hänen laatimastaan mietinnöstä. Olen varma, että parlamentti äänestää huomenna yksimielisesti sen puolesta.
<P>
Haluaisin kuitenkin puhua siitä, miten komissio odottaa tämän tukevan vastavuoroisuusperiaatetta Euroopan unionin suhteissa kolmansiin maihin. Taiwanin kansalaiset saavat viisumivapauden kaikkialla Euroopan unionissa, ja Taiwan poistaa viisumipakon Romanian, Bulgarian ja Kyproksen kansalaisilta. Tämä on liike oikeaan suuntaan. Toisaalta taas Yhdysvallat, jonka kansalaisilla on täysi viisumivapaus kaikkialla Euroopan unionissa, ei suostu myöntämään sitä vastavuoroisesti Romanian, Bulgarian, Puolan ja Kyproksen kansalaisille. Lisäksi kaikilta EU:n kansalaisilta peritään nykyään maahantulomaksu, jota voidaan pitää eräänlaisena piiloviisumina.
<P>
Vastavuoroisuusperiaatteen ja jäsenvaltioiden välisen yhteisvastuullisuuden periaatteen mukaisesti komission on lakattava suhtautumasta tähän passiivisesti vain tapahtuneena tosiseikkana; komission on ryhdyttävä aktiivisesti toimiin, jotta täysi viisumivapaus todella toteutuisi vastavuoroisesti ja koskisi kaikkia jäsenvaltioita. Niin kauan kuin viisumisopimuksista neuvottelu kuuluu jäsenvaltioiden toimivallan sijasta Euroopan unionin yksinomaiseen toimivaltaan, komission on pyrittävä kaikin tavoin ratkaisemaan tällaiset tilanteet.
<SPEAKER ID="256" NAME="Marek Henryk Migalski" AFFILIATION="ECR">
(PL) Arvoisa puhemies, hyvä komission jäsen, on selvää, että Euroopan parlamentissa vallitsee tässä asiassa yhteisymmärrys ja että mietintö todennäköisesti hyväksytään huomenna. Äänestystulos ei ehkä ole täysin yksimielinen, mutta mietintö hyväksyttäneen hyvin selvällä enemmistöllä ja kaikkien poliittisten ryhmien tuella. En halua toistaa kaikkia argumentteja, jotka esittelijä ja komission jäsen toivat esiin. Taiwan todella täyttää kaikki taloudelliset ja poliittiset ehdot, jotta yhteistyötä voidaan lisätä, ja viisumipakon poistaminen voi olla avuksi siinä. Mielestäni meidän on pakko toimia näin, koska Taiwan on osoittanut, että vapaa demokratia on mahdollista saavuttaa kaikkialla, kaikissa kulttuureissa, ja että maassa tapahtunut muutosprosessi on onnistunut. Mielestäni meidän pitäisi myös tukea sitä.
<P>
Taloudellisten syiden lisäksi on myös muita syitä. Mainittakoon esimerkiksi poliittinen syy, johon Mario Borghezio viittasi. En aio selittää sitä tarkemmin nyt, mutta me kaikki ymmärrämme, että kyse on tärkeästä syystä ja että meidän pitäisi tukea taiwanilaisia ystäviämme tässä asiassa.
<SPEAKER ID="257" NAME="Peter Jahr" AFFILIATION="PPE">
(DE) Arvoisa puhemies, Taiwan on positiivisessa luettelossa. Toisin sanoen taiwanilaiset voivat matkustaa Euroopan unioniin ilman viisumia. Olen iloinen heidän puolestaan. Politiikka on kuitenkin antamista ja saamista. Olisin toivonut, että Taiwan myöntää vuorostaan välittömästi viisumivapauden kaikille Euroopan unionin kansalaisille. Näin ei kuitenkaan käynyt. Taiwan on ainoastaan ilmoittanut aikomuksestaan tehdä niin vuoden loppuun mennessä. Toivottavasti aikomus toteutuu myös käytännössä. Muilta osin luotan esittelijäämme, joka on parantanut mahdollisuuksia tässä asiassa, ja äänestän mietinnön puolesta sellaisenaan. Kuten sanoin, toivon, että Taiwan ratkaisee osaltaan ongelmat ja antaa kaikkien EU:n kansalaisten matkustaa Taiwaniin ilman viisumia.
<SPEAKER ID="258" NAME="Cecilia Malmström">
komission jäsen. - (EN) Arvoisa puhemies, haluaisin vielä kerran kiittää esittelijää sekä Euroopan parlamenttia tuesta Taiwanin siirtämiseksi positiiviseen luetteloon. Voin myös vakuuttaa niille parlamentin jäsenille, joilla oli vielä epäilyksiä, että komission menetelmät maiden arvioimiseksi - tämä koskee myös Taiwania - ovat aina hyvin perusteellisia. Niiden avulla varmistetaan, että kaikki ehdot täyttyvät ennen kuin komissio antaa tällaisia ehdotuksia. Tässäkin tapauksessa arviointi toteutettiin hyvin perinpohjaisesti.
<P>
Haluaisin myös vahvistaa viimeiselle puhujalle, että viisumipakko poistetaan viimeistenkin maiden osalta huomenna. Viisumivapaus koskee huomisesta lähtien kaikkia jäsenvaltioita, joten vastavuoroisuus toteutuu täysimääräisesti. Uskon, että huomisen äänestyksen jälkeen olemme hyvin vahvoilla ja välitämme selkeän viestin. Voimme kaikki iloita hyvistä suhteista taiwanilaisten ja Euroopan unionin kansalaisten välillä sekä toivoa niiden parantuvan entisestään. Kiitos paljon oikein hyvästä keskustelusta.
<SPEAKER ID="259" NAME="Agustín Díaz de Mera García Consuegra">
esittelijä. - (ES) Arvoisa puhemies, aivan ensiksi minun on kiitettävä tuesta, jota kollegat eri poliittisista ryhmistä ovat osoittaneet tälle mietinnölle, joka minulla oli kunnia esitellä Euroopan parlamentille. Haluaisin myös kiittää teitä työssäni saamastani tuesta.
<P>
Olisi kuitenkin epäreilua olla toteamatta, että suurin kiitos kuuluu komission jäsen Cecilia Malmströmille. Hänen tukensa, energiansa ja erinomainen tiiminsä ovat mahdollistaneet sen, että tämä toimenpide voidaan toteuttaa. Tässä toimenpiteessä on mielestäni myös kyse oikeudenmukaisuudesta.
<P>
Minulla ei ole muuta sanottavaa, arvoisa puhemies. Haluan vain vielä onnitella Taiwanin kansaa ja viranomaisia sekä luonnollisesti myös erinomaisia taiwanilaisia diplomaatteja, jotka toimivat eri puolilla maailmaa, esimerkiksi Brysselissä.
<SPEAKER ID="260" NAME="Puhemies">
(EN) Keskustelu on päättynyt.
<P>
Äänestys toimitetaan huomenna torstaina, 11. marraskuuta 2010 klo 12.00.
<P>
Kirjalliset lausumat (työjärjestyksen 149 artikla)
