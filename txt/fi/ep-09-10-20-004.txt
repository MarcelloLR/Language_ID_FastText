<CHAPTER ID="004">
Päätös kiireellistä käsittelyä koskevasta pyynnöstä
<SPEAKER ID="009" NAME="Paolo De Castro  " LANGUAGE="IT">
Arvoisa puhemies, arvoisa komission jäsen, hyvät parlamentin jäsenet, käsittelemme jälleen kerran maitoalan kriisiä.
<P>
Tämän kriisin dramaattisuus aiheuttaa meille edelleen huolta, ja Euroopan maanviljelijät ilmaisevat huolenaiheita vaikeuksistaan ja tulevaisuudestaan. Parlamentti on jo ilmaissut näkemyksiään tästä asiasta. Se on hyväksynyt päätöslauselman, johon sisältyvät ehdotuksemme, ja komission ehdotuksen maitojauheen ja voin interventiojakson jatkamisesta, jonka lisäksi lisäsimme pyynnön juuston yksityistä varastointia koskevasta toimesta. Huomautimme silloin, että komission ehdottamat toimet eivät olleet alkuunkaan riittäviä.
<P>
Meidän on nyt päätettävä, hyväksymmekö kiireisen käsittelyn, jotta yhteisiä markkinajärjestelyjä koskevan asetuksen 186 artikla ulotetaan maitoalaan, eli että komissio voi päättää markkinakriisissä hätätoimien toteuttamisesta ilman, että parlamentti soveltaa normaalia menettelyä. Eilen illalla pidettiin maatalouden ja maaseudun kehittämisen valiokunnan ylimääräinen kokous asiasta, ja komission jäsen Fischer Boel osallistui siihen.
<P>
Haluaisin omasta ja johtamani valiokunnan puolesta kiittää komission jäsentä vierailusta parlamentissa aivan Luxemburgissa järjestetyn maatalousneuvoston päätyttyä. Tämä ele oli huomaavainen, ja arvostamme sitä.
<P>
Arvoisa puhemies, keskustelu oli eilen illalla hyvin kiihkeää ja parlamentin jäsenet esittävät paljon kritiikkiä. Ensinnäkin huomautettiin, että komissio toimi hitaasti eikä ymmärtänyt meneillään olevan kriisin vakavuutta tarpeeksi hyvin.
<P>
Sen jälkeen esitettiin vastalause, että 186 artiklan nojalla viedään parlamentin päätöksenteko-oikeus, jolloin komissiolle annetaan vapaat kädet. Lisäksi todettiin, että komission olisi pitänyt saattaa enemmän varoja käyttöön kriisin ratkaisemiseksi. Nämä ovat oikeutettuja huolenaiheita, joista olemme osittain samaa mieltä.
<P>
Arvoisa puhemies, minun on kuitenkin myönnettävä, että komissio on ponnistellut ja edistynyt asiassa sekä osoittanut, että se suhtautuu vakavasti parlamentin kantaan ja toiveisiin. Se selvitti, miten se aikoo käyttää 280 miljoonan euron rahastoa. Muistutan, että äänestämme tästä torstaina, kun vuoden 2010 talousarvo hyväksytään. Lisäksi se esitti joitain tulevia toteutettavia toimia, kuten juuston yksityisen varastoinnin ja de minimis -tuen enimmäismäärän lisäämisen 7 500 eurosta 15 000 euroon, mitä pyydettiin syyskuussa hyväksymässämme päätöslauselmassa.
<P>
Vaikka tiedän, että tämä ei vielä riitä, uskon kuitenkin, arvoisa puhemies, että meidän pitäisi tänään äänestää tämän kiireellisen käsittelyn puolesta. Euroopan maanviljelijät odottavat vastauksia välittömästi, ja liian paljon aikaa on jo tuhlattu.
<P>
Meidän on tänään otettava vastuu asioiden käsittelyn nopeuttamisesta, jotta kriisiin voidaan vastata. Hyvät parlamentin jäsenet, meidän olisi osoitettava samaa vastuullisuutta, joka vallitsee valmistelutyössämme Lissabonin sopimuksesta, jonka perusteella maatalousasioissa sovelletaan yhteispäätösmenettelyä.
<SPEAKER ID="010" NAME="Martin Häusling" AFFILIATION="Verts/ALE">
(DE) Arvoisa puhemies, hyvät parlamentin jäsenet, me olemme kiireellistä käsittelyä vastaan. Syy ei ole se, etteikö kiireellisiä toimia tarvita, mutta meidän mielestämme komissio ei toteuta oikeita toimenpiteitä eikä se halua tai voi ratkaista tämänhetkistä maitoalan kriisiä.
<P>
Komissio ei ole osa ratkaisua vaan oikeastaan itse ongelma. Meidän on siksi todettava, että komissio on itse aiheuttanut osan ongelmista lisäämällä maidon määrää. Se ei reagoinut asiaan kuukausiin, ja kriisi jatkui edelleen. Komission jäsen kertoi meille ainoastaan neljä viikkoa sitten, että mitään ongelmia ei ollut, että markkinat kohentuisivat ja meidän olisi oltava kärsivällisiä. Kaikista eri komissioista juuri tälle annamme valtuudet ja edellytämme siltä avunantoa. Ei, en usko, että tämä on oikea lähestymistapa.
<P>
Komissio ei pystynyt vielä eilenkään ilmoittamaan meille, mihin lisärahoitus käytetään. Komissio puhuu uudelleenjärjestelystä. Kaikki uudelleenjärjestelyt ovat merkinneet viime vuosina maidontuottajien määrän pienentämistä. Komissio ei ole ilmoittanut, miten se aikoo vahvistaa eteenpäin pyrkiviä tuottajaorganisaatioita. Ei, se haluaa jatkaa vientitukien käyttämistä. Emme ole kuulleet mitään vastausta siihen, miten voimme vahvistaa tuottajien asemaa niiden taistelussa supermarketteja vastaan. Komissio ei pystynyt esittämään mitään ratkaisuja tähänkään asiaan eilen. Näiden syiden vuoksi epäilemme, pyrkiikö komissio todella kaikin keinoin ratkaisemaan tämän kriisin. Annamme avoimen valtakirjan komissiolle tietämättä, mitä se aikoo tehdä, miten se toteuttaa toimet ja millä keinoilla se aikoo ne toteuttaa.
<P>
Kuitenkin eräs toinen seikka oli keskeinen, kun päätimme tämän menettelyn hylkäämisestä. Euroopan parlamentti on pitkään pyrkinyt saamaan enemmän oikeuksia etenkin maatalouden alalla. Mutta juuri kun Lissabonin sopimus saadaan ratifioitua, ensimmäinen tekomme on antaa nämä oikeudet jälleen pois! Tätä ei voida millään hyväksyä. Parlamentin uutena jäsenenä pidän tätä merkillisenä. Meidän on käytettävä oikeuksiamme, meidän on käytävä keskusteluja parlamentissa ja meidän oltava peräsimessä. Myös me olemme vastuussa, ja hyväksyn tämän mielelläni. Emme saa kuitenkaan luopua mistään vastuusta. Tämän vastuun kantaminen on meidän parlamentin jäsenten tehtävämme. Meidän on annettava maidontuottajille merkittävää ja pitkäaikaista apua.
<P>
(Suosionosoituksia)
<SPEAKER ID="011" NAME="Albert Deß" AFFILIATION="PPE">
(DE) Arvoisa puhemies, hyvät parlamentin jäsenet, komission esittämä pyyntö kiireellisen käsittelyn soveltamisesta ei ole täydellinen. Olen osittain samaa mieltä edellisen puheenvuoron esittäjän kanssa. Maidontuottajille annetaan kuitenkin väärä kuva, jos kiireellistä käsittelyä ei sovelleta, sillä he odottavat ainakin alustavia toimenpiteitä. Sen vuoksi kannatan pyyntöä tämän kiireellisen käsittelyn soveltamisesta.
<P>
Meillä on tämän menettelyn aikana mahdollisuus parantaa esitystä tarkistuksilla ja, kuten Martin Häusling totesi, antaa valtuudet. On aivan mahdollista, että valtuuksien käytölle voidaan asettaa aikaraja, joten annamme komissiolle valtuudet kahdeksi vuodeksi ennen kuin päätämme asiasta uudelleen. Pyydän sen vuoksi tukeanne, jotta tämä pyyntö kiireellisen käsittelyn soveltamisesta lisätään esityslistalle.
<P>
(Suosionosoituksia)
