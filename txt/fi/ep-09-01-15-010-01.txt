<CHAPTER ID="010-01">
1. Iran: Shirin Ebadin tapaus
<SPEAKER ID="190" NAME="Puhemies">
(FR) Esityslistalla on seuraavana keskustelu viidestä Irania koskevasta päätöslauselmaehdotuksesta.
<SPEAKER ID="191" NAME="Marios Matsakis" LANGUAGE="EN">
Arvoisa puhemies, Nobel-palkinnon voittaja Shirin Ebadi on vain yksi monista Iranissa tällä hetkellä vainotuista henkilöistä. Tällainen vaino ei varmaankaan tule meille yllätyksenä maan vanhoillisen teokraattisen johdon ahdasmieliset näkemykset tuntien.
<P>
Meidän ei tule yllättyä myöskään siitä, että Iranin johto ei ota päätöslauselmaamme millään tavoin huomioon. He nauravat sille ja heittävät sen roskakoriin samoin kuin ovat tehneet aiemmillekin Euroopan parlamentin päätöslauselmille. Kuka heitä voisi syyttää? He tietävät, että päätöslauselmamme ovat ainoastaan sanoja, eivät tekoja. Heidän näkemyksensä mukaan ne eivät ole minkään arvoisia.
<P>
Jos todella tahdomme saada muutoksen aikaan Iranissa, niin meidän on ryhdyttävä sanoista tekoihin. Voimme esimerkiksi poistaa PMOI:n terroristiluettelostamme tai voimme estää tuottoisat, EU:n jäsen- ja hakijavaltioiden sekä Iranin väliset sopimukset. Jos ryhdymme tällaisiin toimiin, voimme olla varmoja, että Teheranin viranomaiset ottavat meidät vakavasti ja miettivät tarkkaan kannattaako heidän jatkaa demokratiaa puolustavien kansalaistensa vainoamista.
<P>
Näyttää siltä, että meidän olisi pitänyt laatia toinen päätöslauselmaehdotus, jossa olisimme vaatineet joidenkin jäsenvaltioiden, kuten Yhdistyneen kuningaskunnan ja Ranskan, sekä joidenkin hakijavaltioiden, kuten Turkin, hallituksia lopettamaan tekopyhä suhtautumisensa Iraniin ja ryhtymään todellisiin ja tehokkaisiin Iranin vastaisiin toimiin välittömästi.
<SPEAKER ID="192" NAME="Catherine Stihler" LANGUAGE="EN">
Arvoisa puhemies, Nobel-palkinnon voittaneen lakimiehen Shirin Ebadin tarina voi olla useimmille meistä jo tuttu. Hän on ensimmäinen musliminainen ja ensimmäinen iranilainen, joka on saanut Nobel-palkinnon. Hän oli maansa ensimmäinen naistuomari, mutta hänet pakotettiin eroamaan Iranin vallankumouksen yhteydessä.
<P>
Hän puolusti iranilaisten naisten ja lasten oikeuksia pyrkien muuttamaan Iranin avioero- ja perintölainsäädäntöä. Hän puolusti uskonnollisia vähemmistöjä ja niiden oikeuksia; viimeisimpänä hän on puolustanut seitsemää Bahá'í-uskonnon edustajaa, jotka on pidätetty ja jotka ovat joutuneet vainon kohteeksi monien muiden uskontojen edustajien tavoin. Euroopan parlamentin jäsenten kunnioituksen hän on kuitenkin ansainnut työllään ihmisoikeuksien puolesta sekä rohkeudellaan ja määrätietoisuudellaan.
<P>
Hän perusti rohkeasti yhdessä muiden ihmisoikeusaktivistien kanssa ihmisoikeuksia puolustavan keskuksen Teheraniin. Keskuksen tarkoituksena oli raportoida ihmisoikeuksien luokkauksista Iranissa, edustaa poliittisia vankeja ja auttaa näiden perheitä. Viranomaiset ovat kuitenkin pyrkineet sulkemaan keskuksen sen perustamisesta lähtien. Keskuksen työntekijöitä on uhkailtu, vangittu ja peloteltu. Shirin Ebadi on saanut useita henkilökohtaisia tappouhkauksia, ja kansainvälinen yhteisö on jo jokin aika sitten ilmaissut huolensa hänen turvallisuudestaan. Lopulta juuri ennen joulua, kun keskuksessa olijat valmistautuivat juhlistamaan ihmisoikeuksien yleismaailmallisen julistuksen 60. vuosipäivää, Iranin turvallisuusviranomaiset sulkivat keskuksen.
<P>
Keskus on avattava uudelleen välittömästi. Meidän on painostettava komissiota, korkeaa edustajaa, Tšekin puheenjohtajuutta ja omia jäsenvaltioitamme, jotta asia otetaan esille ja keskus avataan uudelleen.
<P>
Meidän on vaikea kuvitella sitä rohkeutta, urhoollisuutta ja vahvuutta, jota Shirin Ebadin kaltaisilla ihmisoikeusaktivisteilla täytyy olla toimiakseen Iranissa ja vastustaakseen maan diktatuuria. Ihmisoikeusasianajajien ja -aktivistien työtä kuitenkin tarvitaan tuomaan Iranissa tapahtuvat loukkaukset päivänvaloon ja antamaan toivoa sellaisille henkilöille kuin esimerkiksi Alaein veljeksille. Arash ja Kamiar Alaei ovat lääkäreitä, jotka auttavat HI-viruksen kantajia ja AIDSiin sairastuneita. Heitä on syytetty yhteistyöstä vihollisen kanssa, kun he ovat ainoastaan yrittäneet auttaa sairaita.
<P>
Toivon, että ihmisoikeuskeskus avataan uudelleen ja että Euroopan parlamentti tekee kaikkensa auttaakseen Shirin Ebadia. Ihmisinä olemme hänen veljiään ja sisariaan ja sen vuoksi hänen taistelunsa on myös meidän taistelumme.
<SPEAKER ID="193" NAME="Jean Lambert" LANGUAGE="EN">
Arvoisa puhemies, mielestäni on tärkeää, että me tuemme ihmisoikeuksien puolustajia huolimatta siitä, uskommeko hallitusten kuuntelevan meitä. Monet uhan alla elävät ihmiset ovat kertoneet meille saaneensa suurta lisärohkeutta siitä, että ulkopuolinen taho on tunnustanut heidän tilanteensa.
<P>
Kuten todettua tässä on kyseessä vakava tapaus, sillä hyökkääminen kansainvälisesti näin tunnettua ihmisoikeuksien puolustajaa vastaan kertoo, että henkilöt, jotka kyseenalaistavat valtion kannan tai käyttävät perusoikeuksiaan, kuten oikeutta uskonvapauteen, eivät ole turvassa; heidän on mukauduttava valtion tahtoon tai kärsittävä seuraukset.
<P>
Shirin Ebadi on saanut useita tappouhkauksia, ei vähiten sen takia, että hän on puolustanut Iranissa Bahá'í-uskon seitsemää johtohenkilöä, jotka ovat joutuneet laajan vainon kohteeksi. Kuluneen vuorokauden aikana on lisäksi pidätetty henkilöitä, jotka ovat työskennelleet yhdessä hänen kanssaan, ja muita Bahá'í-uskon edustajia.
<P>
Kun mietimme, mitä olemme tekemässä, meidän on myös ymmärrettävä, että seuraamme itse asiassa eri puolilla maailmaa tapahtuvaa muutosta tiettyjen hallitusten suhtautumisessa ihmisoikeuksien tunnustamiseen ja että tällä on vaikutusta valtioihin, joiden kanssa Euroopan unioni on tekemisissä. Näistä valtioista näyttää siltä, että niiden ei tarvitse juuri kiinnittää huomiota ihmisoikeuksiin, sillä ne voivat käydä kauppaa ja tehdä yhteistyötä sellaisten valtioiden kanssa, jotka eivät välitä. Mielestäni tämän vuoksi on entistäkin tärkeämpää, että me teemme kaikkemme näiden vaatimusten ylläpitämiseksi ja että, kuten on jo sanottu, emme pyri lisäämään kauppaa sellaisten valtioiden kanssa, joiden ihmisoikeustilanne on surkea, vaan pyrimme kaikin keinoin tukemaan ihmisoikeuksien puolustajia sekä demokratian kannattajia, jotka vastustavat epädemokraattista hallintoa.
<SPEAKER ID="194" NAME="Tunne Kelam" LANGUAGE="EN">
Arvoisa puhemies, Teheranin mullahien sortodiktatuurin alla elävien Iranin kansalaisten tilanne on hälyttävä ja se on huonontunut kaikilla alueilla vuodesta 2005 lähtien. Sen vuoksi kehotan komissiota jatkamaan Iranin ihmisoikeustilanteen valvontaa ja esittämään kattavan kertomuksen tilanteesta tämän vuoden alkupuoliskon aikana.
<P>
Protestoimme tänään Nobel-palkinnon voittajan, Shirin Ebadin, ja hänen perustamansa ihmisoikeuksia puolustavan keskuksen häirintää vastaan. Usein kysytään, mitä näillä protesteilla saadaan aikaan. Tämä kysymys olisi syytä esittää neuvostolle ja komissiolle.
<P>
Iranin hallitus on maailman rauhan ja oikeusvaltioperiaatteen kenties suurin uhka. Teheran saa todennäköisesti lähitulevaisuudessa käyttöönsä ydinkärkiä. Niiden kuljettamiseen tarvittavat ohjukset sillä jo on. Myös Iran on merkittävä terrorismin lähde, joka on suuntautunut muun muassa Irakiin, ja se tukee Hizbollahia ja Hamasia.
<P>
Samaan aikaan EU toivoo yhä voivansa vakuuttaa Iranin diktatuurin kompromissien avulla ja on viime aikoihin asti auttanut Teheranin terroristihallitusta sitomaan demokraattisen opposition kädet väittäen sitä, ironista kyllä, terroristijärjestöksi.
<P>
Me tarvitsemme siis selkeää ja painokasta kannanottoa ihmisoikeusasioihin. Lisäksi meidän on tehtävä Iranin ihmisoikeustilanteesta painopistealue suhteissamme Teheraniin.
<SPEAKER ID="195" NAME="Erik Meijer">
laatija. - (NL) Arvoisa puhemies, jäsen Matsakis on oikeassa. Shirin Ebadiin kohdistunut vaino ei ole yksittäistapaus. Ebadi nautti etuoikeutetusta asemasta vuosien ajan hallituksen arvostelijoiden ansiosta. Ihmisoikeuskeskuksen olemassaolo loi käsityksen, että Iranin asiat eivät olleetkaan niin huonosti.
<P>
Suurin osa Iranin teokraattisen järjestelmän uhreista jää tuntemattomiksi. Poikkeava poliittinen kanta, protesti syrjittyjen etnisten tai uskonnollisten vähemmistöjen puolesta, homoseksuaalisuus tai pyrkimykset parantaa naisten alistettua asemaa ovat kaikki syitä päätyä vankilaan tai tulla murhatuksi. Monet sellaiset asiat, joita me Euroopassa pidämme itsestäänselvyyksinä, voivat Iranissa maksaa henkesi. Osa uhreista hirtetään suuren yleisön edessä kiinni nostokurkiin varoittavana esimerkkinä muille.
<P>
Muu maailma, Eurooppa mukaan lukien, ei kuitenkaan ole kovin kiinnostunut järkyttävästä tilanteesta, joka Iranissa vallitsee, eikä siitä, miten tämä tilanne voitaisiin saada päätökseen. Kansainvälinen huomio tapaa kiinnittyä muihin asioihin. Kansainvälinen yhteisö toki haluaisi, että Iranin sotilaallista voimaa rajoitettaisiin ja ydinenergian soveltaminen lopetettaisiin. Enemmän sitä kuitenkin kiinnostaa öljyn tuonnin jatkuvuus ja hyvien kauppasuhteiden ylläpitäminen ja/tai laajentaminen.
<P>
Tämän seurauksena Iran on ollut jatkuvan sodanuhan alaisena, mutta ihmisoikeusloukkauksia koskevaa arvostelua ei ole tuotu esiin. Tämä on johtanut jopa tilanteeseen, jossa yhteistyö Iranin hallinnon kanssa ostetaan sisällyttämällä toistuvasti keskeiset maasta paenneet oppositioryhmät terroristiluetteloon. Meidän on tehtävä loppu tästä omituisesta tilanteesta, jossa jokaista oikeudellista päätöstä, jonka mukaan kyseinen lisäys terroristoluetteloon on lainvastainen, seuraa neuvoston Euroopan unionin puolesta tekemä uusi, täysin vastaava päätös.
<P>
Useimmista Iranin vainojen uhreista poiketen Shirin Ebadi ei ole nimetön ja kasvoton, vaan kansainvälisesti tunnettu ja arvostettu henkilö. Tähän asti Nobel-palkinto on suonut hänelle aika ajoin jonkin verran vapauksia. Erityiskohtelu on kuitenkin päättymässä. Muutokseen pyrkivät voimat tarvitsevat sen vuoksi nyt kansainvälistä tukea.
<SPEAKER ID="196" NAME="Bernd Posselt">
PPE-DE-ryhmän puolesta. - (DE) Arvoisa puhemies, toimistoni Münchenissä sijaitsee kadulla, jolla asuu monia Iranista tulleita kristittyjä armenialaisia. He kuuluvat yhteen maailman vanhimmista kristityistä yhteisöistä ja ovat samalla isänmaallisia persialaisia. Tämä osoittaa, että Iranilla/Persialla on pitkät suvaitsevaisuuden perinteet, ei ainoastaan muita uskontoja, vaan myös sen valtakunnan alueella asuvia lukuisia eri kansoja kohtaan.
<P>
Nykyinen mullahien suvaitsematon hallintotapa on täysin vastoin iranilaista/persialaista ajatusmaailmaa. Se on vastoin tämän maailman vanhimpiin kuuluvan valtion parhaimpia ja jaloimpia perinteitä. On siis Iranin kansan ja sen tulevaisuuden kannalta parasta, että tuomitsemme nämä loukkaukset selväsanaisesti.
<P>
Shirin Ebadi, joka on tuominnut Iranin ihmisoikeusloukkaukset saattaen itsensä vaaraan ja jolle on myönnetty tästä tunnustuksena Nobelin rauhanpalkinto, jatkaa yhä taisteluaan kaikkien etnisten ryhmien ja uskonnollisten yhteisöjen puolesta. Ebadiin kohdistuvaa kauhistuttavaa vainoa ei voida hyväksyä. Hän tarvitsee meidän tukeamme. Sen vuoksi pyydän Tšekin tasavaltaa puheenjohtajuuskaudellaan soveltamaan tervettä ihmisoikeuspolitiikkaansa myös tässä asiassa.
<SPEAKER ID="197" NAME="Józef Pinior" LANGUAGE="PL">
Arvoisa puhemies, arvoisa komission jäsen, haluan aivan ensiksi kiinnittää huomionne Tšekin tasavallan puheenjohtajuuden edustajan poissaoloon tästä keskustelusta. Olen hyvin pahoillani tästä, sillä Tšekin tasavalta on ihmisoikeuksien puolustamisen demokraattisen perinteen manttelinperijä koko Keski- ja Itä-Euroopassa. Toistan: on hyvin valitettavaa, että tässä keskustelussa ei ole mukana Tšekin tasavallan edustajaa, vaikka muut neuvoston puheenjohtajavaltiot, kuten Saksa, ovat aina lähettäneet edustajan.
<P>
Keskustelemme tänään Iranin ihmisoikeustilanteesta. Iran on merkittävä Lähi-idän valtio, joka tulee vaikuttamaan alueen poliittiseen tilanteeseen keskeisellä tavalla. Iranin hallituksen tulisi sen vuoksi sitoutua sitäkin lujemmin ihmisoikeuksien kunnioittamiseen ja kansainvälisen humanitaarisen lainsäädännön vaatimusten noudattamiseen.
<P>
Tuemme Nobel-palkinnon voittaja Shirin Ebadia ja vastustamme viranomaisten viimeaikaisia toimia ja hallituksen kampanjaa, jonka tarkoituksena on kääntää yleinen mielipide Shirin Ebadia vastaan. Haluan kiinnittää huomionne myös uusiin pidätyksiin, jotka ovat kohdistuneet yliopisto-opiskelijoihin Shirazissa. Tällä viikolla Euroopan parlamentin istuessa Strasbourgissa, tarkkaan ottaen 12. tammikuuta, on tehty kuusi uutta pidätystä. Meidän on tuettava Iranin opiskelijaliikkeen riippumattomuutta. Haluan kiinnittää huomionne myös AIDS-tutkimusta tekevien lääkäreiden sortoon ja häirintään.
<P>
Arvoisa komission jäsen, voimme tehdä tästä vain yhden johtopäätöksen: Euroopan komission ja koko Euroopan unionin on jatkettava Iranin ihmisoikeustilanteen valvomista.
<SPEAKER ID="198" NAME="Leopold Józef Rutowicz" LANGUAGE="PL">
Arvoisa puhemies, Iranissa, missä suuri osa yhteiskunnasta tukee fundamentalistisia periaatteita, erilaisiin kulttuurisiin sääntöihin pohjaavien demokraattisten instituutioiden toimet saavat osakseen paljon vastustusta ja suvaitsemattomuutta. Tällaisen esimerkin Iran tarjoaa.
<P>
Vaikka Iranissa valtaa pitävät poliitikot saattavat imagoaan parantaakseen allekirjoittaa kansainvälisiin sopimuksiin perustuvia sitoumuksia, jokapäiväinen todellisuus on kuitenkin toisenlainen. Nobelin rauhanpalkinnon voittaja ja ihmisoikeuksia puolustavan keskuksen johtaja Shirin Ebadi on tästä esimerkki. Hänen toimiinsa kohdistunut vaino johtuu maan valtaapitävien heikkoudesta. Asemansa puolesta pelkäävät johtajat eivät pysty pitämään demokratiaa vastustavia fundamentalisteja kurissa. Me tuemme päätöslauselmaa. Uskon, että tässä asiassa tarvitaan rohkeampia toimia.
<SPEAKER ID="199" NAME="Alexandru Nazare" AFFILIATION="PPE-DE">
(RO) Iranin ihmisoikeusloukkaukset ovat kenties koko kansainvälisen yhteisön huonoimmin dokumentoituja. Tällä hetkellä tilanteen parantumisesta ei ole merkkejä. Shirin Ebadin vainoaminen on tässä yhteydessä erittäin vakava asia; samaa voi sanoa myös aiemmin mainittujen kuuden opiskelijan tilanteesta.
<P>
On rohkaisevaa, että asiassa on ehdotettu useita päätöslauselmia, jotka tulevat monilta eri poliittisilta ryhmiltä. Uskon kuitenkin, että Euroopan kansanpuolueen esittämä päätöslauselma toteuttaa velvollisuutemme puolustaa ihmisoikeuksia paljon paremmin. Olen kotoisin valtiosta, jota vielä jokin aika sitten hallitsi totalitaarinen järjestelmä, ennen kuin totalitarismi vaihtui demokratiaan ja sen takaamaan sananvapauteen. Tunnen siksi suurta myötätuntoa tätä ihmisoikeuksien puolesta taistelevaa naista kohtaan ja olen varma, että tämä asia otetaan huomioon.
<P>
Tämä rakentava kritiikki voi ainoastaan parantaa Euroopan unionin ja Iranin suhteita.
<SPEAKER ID="200" NAME="Paulo Casaca" AFFILIATION="PSE">
(PT) En tue ainoastaan tätä päätöslauselmaa, vaan sen lisäksi erityisesti kaikkia vapaan Iranin ystäviä, jotka jäsen Matsakisin ja muiden tavoin ovat korostaneet ennen kaikkea sitä, että suurin ongelma on politiikka, jonka tavoitteena on lepytellä Iranin hallintoa. Sen politiikan mukaan öljy- ja kauppasopimukset ovat periaatteita tärkeämpiä.
<P>
People's Mujahedin of Iran -järjestön lisääminen terroristijärjestöjen luetteloon oli skandaali alusta lähtien. Siinä käännettiin erittäin tärkeä ja todellinen ongelma päälaelleen laatimalla politiikka, jonka periaatteena on tehdä palveluksia terrorismin tukijoille.
<P>
Tämän vuoksi haluan jälleen kerran kehottaa neuvostoa tekemään tästä tilanteesta lopun ja poistamaan People's Mujahedin of Iran -järjestön terroristijärjestöjen luettelosta.
<SPEAKER ID="201" NAME="Janusz Onyszkiewicz" AFFILIATION="ALDE">
(PL) Arvoisa puhemies, Zbigniew Brzeziński kuvaa Egyptistä Pakistaniin ulottuvaa epävakauden aluetta suurimmaksi uhaksi maailmanlaajuiselle vakaudelle ja globaalin kehityksen tulevaisuuden näkymille. Hänen mukaansa tämän alueen keskusvaltio, eräänlainen ydin, on Iran. Jos me emme ratkaise Iran-ongelmaa, jos me emme varmista, että siitä tulee vakaa ja demokraattinen valtio, meidän on hyvin vaikea yrittää kitkeä pois Zbigniew Brzezińskin kuvailemaa uhkaa.
<P>
Me emme kuitenkaan voi viedä demokratiaa tai vakautta Iraniin. Iranialaisten on itse omaksuttava ne. Iranilaisilla tarkoitan sekä maassa asuvia, kuten Shirin Ebadia, että maanpaossa eläviä iranilaisia, kuten Miriam Rajavia. Sen vuoksi on tärkeää tukea nimenomaan maan demokraattisia liikkeitä ja tunnustaa lopultakin, että Mujahedin ei ole terroristijärjestö.
<SPEAKER ID="202" NAME="Zbigniew Zaleski" AFFILIATION="PPE-DE">
(PL) Arvoisa puhemies, ironista kyllä, Iranin tilanne muistuttaa Gazan tilannetta silloin, kun Hamas valittiin: kansa on siellä valinnut hallituksen.
<P>
Tämä on meille ongelma, sillä emme voi tehdä paljoakaan. Jonkin on muututtava Iranissa. Voimme ainoastaan puhua koko maailman edessä ja lähettää viestimme Iraniin, ilmoittaa, että tuomitsemme ihmisoikeuksien loukkaukset ja demokratian puutteen, miellytti se heitä sitten tai ei. Kenties tässä tapauksessa sanat ovat aseinamme ja samalla tarjoavat tukea Iranin kansalle, joka taistelee todellisen vapauden puolesta, vapauden, jonka toivon heidän saavuttavan.
<SPEAKER ID="203" NAME="Vladimír Špidla" LANGUAGE="CS">
Arvoisa puhemies, hyvät parlamentin jäsenet, Euroopan komissio tarkkailee tiiviisti Shirin Ebadin tilanteen kehittymistä ja tuomitsee uhkaukset, joita hänelle ja hänen työtovereilleen esitettiin heidän toimistossaan Teheranissa 29. joulukuuta tehtyjen etsintöjen jälkeen. Toimistossa suoritetut etsinnät on viimeisin esimerkki Shirin Ebadin vastaisista toimista. Tätä ennen Ebadia oli peloteltu muun muassa sulkemalla hänen johtamansa järjestön ihmisoikeuksia puolustava keskus.
<P>
Euroopan komissio tukee näin ollen täysin kahta Shirin Ebadin tapausta koskevaa julkilausumaa, jotka Ranskan puheenjohtajuus esitti 31. ja 22. joulukuuta viime vuonna. Komissio korostaa, että Iranin viranomaisten on täytettävä kansainväliset ihmisoikeuksia koskevat velvoitteensa, erityisesti oikeutta rauhanomaiseen kokoontumisvapauteen koskevat velvoitteet, joista on määrätty kansalaisoikeuksia ja poliittisia oikeuksia koskevassa kansainvälisessä yleissopimuksessa. Iran on allekirjoittanut ja ratifioinut yleissopimuksen ja näin ollen sen on sallittava ihmisoikeuksia puolustavan keskuksen toimistojen avaaminen uudelleen ja myönnettävä niille oikeudellinen asema, jota ne ovat hakeneet jo vuosien ajan.
<P>
Komissio aikoo vuonna 2009, kuten tähänkin asti, käyttää hyväkseen kaikki tilaisuudet painostaa Iranin viranomaisia suojelemaan Shirin Ebadia ja muita ihmisoikeuksia puolustavia henkilöitä ja järjestöjä sekä sallia heidän jatkaa toimintaansa maassa puuttumatta heidän oikeutettuihin toimiinsa.
<P>
Kuten tiedätte, ydinvoimaa ja ihmisoikeuksia koskevat kysymykset rajoittavat merkittävästi toimiamme Iranissa. Siitä huolimatta komissio jatkaa vuonna 2009 yhteistyötään Iranin kanssa yhteistä etua koskevissa asioissa, erityisesti huumekaupan torjunnassa. Olemme myös onnistuneet pitämään yllä joitain ihmisoikeuksia ja julkisten asioiden asianmukaista hoitamista tukevia ohjelmia, kuten yhdessä UNICEFin kanssa toteutetun lasten oikeuksia puolustavan hankkeen sekä oikeusjärjestelmän uudistamista tukevia hankkeita.
<P>
Kehitämme parhaillaan aloitteita koulutuksen ja kulttuurin alan yhteistyön ja vaihdon parantamiseksi. Tästä esimerkkejä ovat Erasmus Mundus -ohjelman puitteissa tapahtuvat vaihdot, useiden iranilaisten toimittajien hiljattainen Brysselin-vierailu sekä persiankieliset televisiolähetykset, jotka komissio aikoo käynnistää tämän vuoden aikana. On kuitenkin selvää, että suhteemme eivät voi kehittyä normaalilla tavalla, jos Iranin ihmisoikeustilanteessa ei tapahdu merkittävää parannusta.
<SPEAKER ID="204" NAME="Puhemies">
(FR) Keskustelu on päättynyt.
<P>
Äänestys toimitetaan keskustelujen jälkeen.
