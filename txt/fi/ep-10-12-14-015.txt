<CHAPTER ID="015">
Luottoluokituslaitokset (keskustelu) 
<SPEAKER ID="509" NAME="Puhemies">
(ES) Esityslistalla on seuraavana Jean-Paul Gauzèsin talous- ja raha-asioiden valiokunnan puolesta laatima mietintö ehdotuksesta Euroopan parlamentin ja neuvoston asetukseksi luottoluokituslaitoksista annetun asetuksen (EY) N:o 1060/2009 muuttamisesta - C7-0143/2010 -.
<SPEAKER ID="510" NAME="Jean-Paul Gauzès" LANGUAGE="FR">
Arvoisa puhemies, arvoisa neuvoston puheenjohtaja Olivier Chastel, arvoisa komission jäsen, käsittelemme nyt vuoden 2010 rahoituslainsäädännön kolmatta säädöstä. Valvonnan ja vaihtoehtoisten sijoitusrahastojen hoitajia koskevan direktiivin jälkeen tarkastelemme jälleen kerran luottoluokituslaitoksia. Sanon "jälleen kerran", koska EU ei ole hidastellut ehdottaessaan tätä alaa koskevaa asetusta, joka laadittiin vuonna 2009 ja tulee nyt voimaan.
<P>
Luottoluokituslaitokset antavat yleensä lausuntoja, käytännössä luokitusten muodossa, liiketoiminnan ja valtioiden sekä monimutkaisten rahoitustuotteiden luottokelpoisuudesta. Luokitus kuvastaa arviota siitä riskistä, että rahoitustuotteiden liikkeeseenlaskija ei pysty maksamaan velkojaan. Luottoluokituslaitoksista on vähitellen tullut hyvin tärkeitä rahoitusalalla monista eri syistä.
<P>
Ensinnäkin luokitukset otetaan huomioon pankkitoimintaa koskevissa säännöissä, jotta voidaan määrittää investointien takauksena käytetty omien varojen määrä. Toinen syy on se, että luokitukset ovat olleet liikkeeseenlaskujen onnistumiseen vaikuttava tekijä, sillä niistä on tullut tärkeä indikaattori sijoittajille.
<P>
Vaikka luottoluokituslaitokset eivät olleetkaan äskettäisen rahoituskriisin pääasiallinen syy, niillä oli haitallinen vaikutus. Ne todellakin aliarvioivat sen todennäköisyyden, että tiettyjen monimutkaisten rahoitusvälineiden liikkeeseenlaskijat syyllistyisivät laiminlyönteihin.
<P>
Koska luottamus markkinoihin oli palautettava ja sijoittajien suojaa parannettava, Euroopan komissio ehdotti vuonna 2009 luottoluokituslaitosten valvontaa koskevaa mekanismia. Niinpä samana vuonna annettiin luottoluokituslaitoksia koskeva asetus (EY) N:o 1060/2009.
<P>
Asetuksen hyväksymistä edeltäneissä Euroopan parlamentin keskusteluissa esittelijä painotti luottoluokituslaitosten ja niiden tuotteiden yhteistä valvontaa koko Euroopan unionissa. Tuolloin tämäntyyppinen EU:n valvonta oli oikeudellisesti mahdotonta. Komissio kuitenkin otti tehtäväkseen laatia tämänsuuntaisen säädösehdotuksen, ja te, arvoisa komission jäsen, piditte tämän lupauksen.
<P>
Neuvoston ja Euroopan parlamentin välillä tehty sopimus EU:n uudesta valvontarakenteesta, joka tulee voimaan 1. tammikuuta 2011, mahdollistaa vastedes luottoluokituslaitosten tehokkaan valvonnan.
<P>
Euroopan arvopaperimarkkinaviranomaisen perustamisesta annetussa asetuksessa korostetaan, että viranomainen harjoittaa itsenäistä valvontavaltaa nimenomaan luottoluokituslaitosten suhteen. Tämä oli sen täydentävän muutosasetuksen tarkoitus, josta pääsimme yhteisymmärrykseen ja josta huomenna äänestämme.
<P>
Minä puolestani halusin - ja kollegani tukivat tätä pyyntöä - että muita luottoluokituslaitoksiin liittyviä kysymyksiä, valtion joukkolainojen myöntämistä, palkkiojärjestelyjä ja kilpailua, siirrettäisiin myöhemmäksi ja käsiteltäisiin valiokunta-aloitteisen mietinnön muotoon laaditussa tutkimuksessa, joka edeltää säädösehdotusta, joka teidän on määrä tehdä vuoden 2011 ensimmäisellä puoliskolla ja josta olette käynnistäneet julkisen kuulemisen.
<P>
Olen sitä mieltä, että ottamalla käyttöön luottolaitosten eurooppalaisen valvonnan otamme pitkän askeleen samaan suuntaan jo toteutettujen valvontajärjestelyjen kanssa. Haluan nyt kiittää puheenjohtajavaltio Belgiaa sen väsymättömästä uurastuksesta rahoitusalan asiakirjojen parissa, teitä ja työryhmäänne, arvoisa komission jäsen, ja tietenkin kollegojani Euroopan parlamentissa, jotka osallistuivat tähän tutkimukseen ja tukivat kantojamme.
<SPEAKER ID="511" NAME="Olivier Chastel" LANGUAGE="FR">
Arvoisa puhemies, arvoisa komission jäsen, hyvät kollegat, Jean-Paul Gauzèsin puheenvuoron ja tämänkaltaisen mietinnön jälkeen on tietenkin ilo olla keskuudessanne Belgian valtiovarainministerin Didier Reyndersin edustajana päivänä, jolloin käydään keskustelua luottoluokituslaitoksista annetun asetuksen muuttamisesta.
<P>
Kuten juuri totesitte, keskustelemme jälleen kerran rahoituspalveluihin liittyvästä toimenpiteestä, josta kolme toimielintä ovat juuri päässeet sopimukseen ennätysajassa.
<P>
Olemme myös erittäin tyytyväisiä siihen, että tästä sopimuksesta äänestetään parlamentissa huomenna, kuten toimielimet keskenään sopivat.
<P>
Näin ollen asetusta muutetaan Euroopan arvopaperimarkkinaviranomaisen valtuuksien lisäämiseksi. Tämän ansiosta viranomainen voi harjoittaa luottoluokituslaitosten toiminnan tiukempaa valvontaa koko unionin alueella. Tämä on tärkeä toimi, jonka uskomme myös vaikuttavan rahoitusmarkkinoiden vakauden parantamiseen ja joka tukee paljon tehokkaamman valvontajärjestelmän kehittämistä.
<P>
Asetuksen tultua voimaan viranomainen saa siis luottoluokituslaitosten rekisteröintiä ja suoraa valvontaa koskevat valtuudet. Se saa myös valtuudet ratkaista, onko luottoluokituslaitos rikkonut voimassa olevaa asetusta, ja valtuudet määrätä asianmukaisia seuraamuksia.
<P>
Tietenkin laaditaan kehys myös jäsenvaltioiden toimivaltaisten viranomaisten ja Euroopan arvopaperimarkkinaviranomaisen välistä yhteistyötä varten. Olemme kuitenkin valmiita käymään perusteellisempaa keskustelua luottoluokituslaitosten sääntelyä koskevasta kysymyksestä sitten kun komissio on esittänyt meille ehdotuksensa tämän alan laajasta uudelleentarkastelusta, joka on määrä toteuttaa ensi vuonna. Vaikka toivon tietenkin myönteistä tulosta parlamentin huomisesta äänestyksestä, haluan erityisesti kiittää talous- ja raha-asioiden valiokunnan puheenjohtajaa Sharon Bowlesia, parlamentin esittelijää Jean-Paul Gauzèsia ja tietenkin sen varjoesittelijöitä sekä komission jäsentä Michel Barnier'ta, joka yhdessä Belgian valtiovarainministerin Didier Reyndersin kanssa teki tärkeää työtä kuuden kuukauden ajan varmistaen sopimusten tekemisen nopeasti. Täällä parlamentissa nuo sopimukset on muutettu rahoitusalaa koskeviksi konkreettisiksi päätöksiksi. Kiitos joka tapauksessa hedelmällisestä ja tehokkaasta yhteistyöstä tällä alalla. Olen varma, että jatkatte tätä työtä tulevina puheenjohtajakausina.
<SPEAKER ID="512" NAME="Michel Barnier">
komission jäsen. - (FR) Arvoisa puhemies, hyvää iltapäivää kaikille. Hyvä Jean-Paul Gauzès, puhuitte tänään erittäin hyvin laajan riskirahasto- ja pääomasijoitussektorin valvonnasta ja sääntelystä, kuten teki myös Olivier Chastel juuri äsken Didier Reyndersin puolesta. Huomenna puhutte luottoluokituslaitoksista annetun asetuksen toisesta vaiheesta, jota on selvästi alettu toteuttaa teidän kanssanne ja teidän ansiostanne, hyvät parlamentin jäsenet, sekä neuvoston ansiosta ja komission valmistelutyön ansiosta. Sääntelyä koskevassa kysymyksessä EU on saavuttamassa konkreettista ja tehokasta edistystä ja ottaa parhaillaan opikseen kriisistä, kuten kaikki veronmaksajat, jotka ovat myös Euroopan kansalaisia, vaativat.
<P>
Hyvät parlamentin jäsenet, sopimus luottoluokituslaitosten valvonnasta on tärkeä askel, ja minäkin haluan kiittää teitä, hyvä Jean-Paul Gauzès, ja tietenkin kanssanne työskennelleitä henkilöitä, valiokunnan puheenjohtajaa Sharon Bowlesia sekä varjoesittelijöitä Wolf Klinziä, Sven Giegoldia, Gianni Pittellaa ja Ashley Foxia. Lähipäivinä päättyvä nykyinen puheenjohtajakausi on ollut erittäin menestyksekäs ja saavuttanut paljon edistystä, ja haluan esittää vilpittömät kiitokseni Didier Reyndersille ja koko hänen työryhmälleen hyvistä keskinäisistä suhteistamme viimeisten kuuden kuukauden aikana.
<P>
Tämä on hyvä sopimus, vaikka minun onkin todettava, että se olisi ollut erinomainen, jos olisimme lopullisessa kompromississa hyväksyneet komission ehdottamat alkuperäiset säännöt lisätäksemme strukturoituja rahoitusvälineitä koskevaa avoimuutta. Kuten asetuksen johdanto-osan kappaleissa kuitenkin todettiin, palaamme halutessanne tähän aiheeseen asetuksen seuraavassa uudelleentarkastelussa vuonna 2011.
<P>
Kuten Olivier Chastel juuri totesi, heinäkuusta 2011 alkaen tämä vuoden 2009 asetukseen tehty muutos antaa uudelle arvopaperimarkkinaviranomaiselle, EAMV:lle, suoran toimivallan valvoa luottoluokituslaitoksia Euroopan unionissa. Hyvät parlamentin jäsenet, tänään tekemänne päätöksen merkitys on ymmärrettävä todella. Tämä on ensimmäinen kerta kun uudelle eurooppalaiselle viranomaiselle, EAMV:lle, annetaan suora toimivalta valvoa EU:n alueella toimivia rahoituslaitoksia.
<P>
Tämä muutos täydentää uutta eurooppalaista valvontajärjestelmää. Se lujittaa EAMV:n toimivaltaa huomattavasti, kuten te, Jean-Paul Gauzès, erittäin hyvin selititte, ja kuten myös Sven Giegold, joka on paikalla, halusi huomauttaa valvonnasta käydyn keskustelun aikana. Siksi tämä on parlamentille erittäin tärkeä aihe, ja se on erittäin tärkeä aihe myös komissiolle.
<P>
EAMV:stä tulee luokituslaitosten rekisteröinnistä ja niiden valvonnasta unionin alueella vastaava toimielin, joka harjoittaa tiukkaa valvontaa. Tässä lainsäädännössä sille annetaan kaikki valvontavaltuudet, joita sen katsotaan tarvitsevan, jotta se voi määrätä luokituslaitokset noudattamaan asetuksen ehtoja.
<P>
EAMV pystyy harjoittamaan valvontaa - tarkoitan tiedonsaantia koskevia pyyntöjä ja valtuuksia suorittaa tarkastuksia paikan päällä - ja jos se havaitsee luottoluokituslaitoksen syyllistyvän rikkomukseen, sen on toteutettava tarvittavat toimet velvoittaakseen laitoksen lopettamaan rikkomisen. EAMV:llä on myös selkein säännöin tiukasti säännellyt valtuudet määrätä sakkoja ja seuraamuksia luokituslaitoksille, jotka eivät noudata asetusta. On selvää, että tässä asetuksessa turvataan myös luokituslaitosten puolustautumisoikeudet, erityisesti oikeus kuulemiseen, asiakirjojen saatavuus ja muut menettelylliset takeet. Käyttäessään valvontavaltuuksia EAMV kunnioittaa Euroopan unionin perusoikeuskirjassa vahvistettuja oikeuksia ja muita Euroopan unionin oikeuden periaatteita ja säännöksiä, suhteellisuusperiaate mukaan luettuna.
<P>
Luokituslaitoksia koskevassa uudessa asetuksessa varmistetaan myös kaikille luokituslaitoksille tarkoitettu keskitetty asiointipiste, koko Euroopan unionin alueella yhdenmukaistetut sääntelypuitteet ja yhdenvertainen kohtelu sekä laitoksia koskevien sääntöjen johdonmukaisempi soveltaminen kaikkialla Euroopan unionissa.
<P>
Siksi tämä tuo mielestäni huomattavia tehokkuus-, avoimuus- ja turvallisuushyötyjä siihen yleiseen rakenteeseen, jota olemme viikko viikolta muodostamassa järkevän valvonnan ja tehokkaan sääntelyn aikaansaamiseksi.
<P>
Arvoisa puhemies, en halua pitää pitkää puhetta, kuten juuri äsken tein, mutta haluaisin ehkä käsitellä laajemmin sitä, mitä Olivier Chastel sanoi ja mainita seuraavan vaiheen, sillä totesin itse, että meidän on mentävä pidemmälle turvataksemme luokituslaitosten asianmukaisen sääntelyn ja huomautan samalla, että luokituslaitokset eivät aiheuta rahoitusmarkkinaongelmaa ja -häiriöitä. Kuumemittari ei aiheuta kuumetta, mutta sen on kuitenkin toimittava kunnolla, mitä se ei aikaisemmin ole tehnyt, ja sen haluamme niin sanotusti korjata peräkkäisillä asetuksilla.
<P>
Komissio pohtii jo seuraavaa vaihetta: 5. marraskuuta 2010 käynnistettiin julkinen kuuleminen tämän keskustelun laajentamiseksi ja kaikkien asianosaisten osapuolten näkökantojen keräämiseksi, ja kuten tiedätte, kaikkia näitä asetuksia koskevassa keskustelussa ei ole mitään keinotekoista. Hyvät parlamentin jäsenet, mielestäni on todella tärkeää kuunnella jokainen näiden kuulemisten yhteydessä käytetty puheenvuoro sekä niissä esitetty kritiikki ja ideat.
<P>
Pohdimme nyt ensimmäiseksi luokituslaitosten keskuudessa yleisesti käytetyn liikkeeseenlaskija maksaa -mallin seurauksia, toiseksi pankkien ja muiden yhteisösijoittajien riippuvuutta luottoluokituksista, kolmanneksi valtion joukkolainojen luokitusta, joka ei ole yksinkertainen asia, neljänneksi avoimuuden lisäämistä, jotta eturistiriidat voidaan ratkaista paremmin, ja viidenneksi kilpailun lisäämistä luottoluokitusmarkkinoilla sekä näiden aivan liian keskittyneiden markkinoiden monipuolistamista.
<P>
Kuuleminen jatkuu ensi tammikuuhun saakka, ja saamiemme vastausten ja Wolf Klinzin valiokunta-aloitteisen mietinnön perusteella teemme päätöksen jossakin vaiheessa vuonna 2011, mutta ei liian myöhään niihin toimenpiteisiin nähden, joita haluamme toteuttaa saadaksemme kolmannen vaiheen avulla valmiiksi nämä kaksi luokituslaitoksia koskevaa asetusta, jotka on nyt lähes kokonaan pantu täytäntöön.
<SPEAKER ID="513" NAME="Sebastian Valentin Bodu">
oikeudellisten asioiden valiokunnan lausunnon valmistelija. - (EN) Arvoisa puhemies, oikeudellisten asioiden valiokunnan varapuheenjohtajana haluan esittää joitakin tärkeitä näkökohtia, jotka olivat tässä valiokunnassa käytyjen keskustelujen ja sen käsiteltäväksi jättämien tarkistusten aiheena.
<P>
Ensinnäkin liikkeeseen laskeva yhtiö maksaa nykyisin luokituslaitoksen strukturoiduista välineistä tekemän arvion. Eturistiriidat ovat mahdollisia, koska luokitellut yhtiöt ovat kiinnostuneita hyvästä luottokelpoisuusluokituksesta. Toisaalta maksajia saattavat olla luokitusten käyttäjät. Käyttäjien edut ovat moninaisempia, ja siksi etuja, jotka voisivat johtaa eturistiriitaan, on useampia kuin yksi. Toiset käyttäjät haluavat mieluummin hyvän luottokelpoisuusluokituksen halutessaan esimerkiksi myydä osakkeita ja toiset taas huonon luottokelpoisuusluokituksen halutessaan esimerkiksi ostaa osakkeita.
<P>
Toiseksi luokituslaitosten järjestelmä voisi hyötyä tilintarkastajille laadituista säännöistä. Luokituslaitoksilla ja tilintarkastajilla on suuri vastuu yhtiöiden hyvästä maineesta ja markkinoiden moitteettomasta toiminnasta. Tilintarkastajia koskevat säännöt näyttävät kuitenkin olevan paljon tiukemmat kuin luokituslaitoksia koskevat säännöt.
<P>
Kolmanneksi luottoluokituslaitosten pitäisi kuulua Euroopan arvopaperimarkkinaviranomaisen EAMV:n valvontavaltaan, jotta eri laitosten samasta strukturoidusta rahoitusvälineestä antamien luokitusten väliset mahdolliset merkittävät epäjohdonmukaisuudet voidaan näyttää toteen. EAMV:llä pitäisi myös olla laajemmat täytäntöönpanovaltuudet.
<P>
Neljänneksi direktiivissä otetaan käyttöön uusi periaate, joka on peräisin Yhdysvaltojen uusimmasta lainsäädännöstä. Jos jokin muu luokituslaitos kuin se, joka on palkattu tekemään arvio, voi tehdä arvionsa samasta välineestä, ensiksi mainitun laitoksen arvio on toissijainen palkatun luokituslaitoksen arvioon nähden. Tätä varten ensiksi mainitun laitoksen on ilmoitettava joitakin arvioituun välineeseen liittyviä tietoja. Tällaisella menettelyllä on kaksi hyödyllistä vaikutusta: ensinnäkin saadaan toinen mielipide ja toiseksi palkatulle laitokselle lankeava vastuu pienenee.
<P>
Lopuksi haluan korostaa sitä, että tämän uutta sääntelykehystä edustavan direktiivin säännöksiä pitäisi soveltaa ainoastaan strukturoituihin rahoitusvälineisiin, koska luottoluokituslaitokset ovat itsessään tärkeä osa strukturoitua rahoitusta. Muut rahoitusvälineet, 150 vuotta vanhat kantaosakkeet tai tavalliset obligaatiot, jotka eivät aiheuta järjestelmäriskiä, pitäisi jättää tämän direktiivin ulkopuolelle, jos halutaan olla tiukkoja mutta välttää liiallista sääntelyä, jos halutaan säilyttää kilpailukyky mutta ei kalliita hallintomenoja ja jos halutaan pitää pääoma Euroopassa eikä karkottaa sitä kehittyville markkinoille ulkomaille.
<SPEAKER ID="514" NAME="Gianni Pittella">
S&D-ryhmän puolesta. - (IT) Arvoisa puhemies, hyvät kollegat, nyt toimivaksi osoittautuneen yhteistyömme ansiosta olemme työskennelleet tuloksekkaasti Jean-Paul Gauzèsin kanssa tämän asetuksen parissa saadaksemme aikaan joitakin merkittäviä parannuksia sääntöihin, jotka koskevat yhtä kiistanalaisimmista rahoitusmarkkinoiden vakautta edistävistä aloista.
<P>
Yksi tällainen parannus on epäilemättä suunnitelma, jonka mukaan vasta perustettu Euroopan arvopaperimarkkinaviranomainen, EAMV, pystyisi suoraan määräämän luottoluokituslaitoksille rikkomusseuraamuksia. Tästä seikasta pidin tiukasti kiinni. Parlamentti osoittaa tällä tavoin puoltavansa sellaisen vahvan eurooppalaisen valvontaelimen perustamista, jolla on todellisia valtuuksia.
<P>
Olemme myös tietoisia siitä, että tällä asetuksella ei vieläkään ratkaista kaikkia ongelmia alalla, jonka on viime vuosina todettu pahentaneen kriisiä. Voitettavat vaikeudet, joista Wolf Klinz on jo laatimassa parlamentin mietintöä, koskevat erityisesti kahta seikkaa: jäsenvaltioiden joukkolainojen arviointia ja ilmiselvän oligopolin leimaamien markkinoiden yleistä rakennetta.
<P>
Euroopan unionilla on oltava näiden asioiden suhteen selvä tavoite, nimittäin rahoitusalan riippuvuuden vähentäminen luottokelpoisuusluokituksista. Nykyiseen lainsäädäntöön ja määräyksiin sisältyvät viittaukset luottoluokituslaitoksiin on korvattava vaihtoehtoisilla luottokelpoisuusvaatimuksilla. Yhdysvallat ja G20-maat ovat jo menneet tähän suuntaan.
<P>
Kansainvälisesti meillä on oltava rohkeutta ja kunnianhimoa muuttaa Baselin uuden vakavaraisuussopimuksen (Basel II) perustana olevia sääntöjä, joilla tarkoitan velvoitetta käyttää luottokelpoisuusluokituksia - mekanismi, joka on tosiasiassa saanut pankkialan aiemmin ja vielä nykyäänkin luopumaan kokonaan valvonnasta, minkä seuraukset ovat selvästi nähtävissä.
<P>
Viittaan lopuksi lyhyesti valtion joukkolainojen luottokelpoisuusluokituksia koskevaan kysymykseen: tämän ei pitäisi enää olla luottoluokituslaitosten vastuulla, sillä ne ovat liian usein herättäneet markkinoilla ärtymystä luokituksillaan, jotka ruokkivat keinottelua. Sen sijaan meidän pitäisi pohtia mahdollisuutta, että jokin EU:n toimielin - kenties jokin nykyisistä toimielimistä, kuten Euroopan tilintarkastustuomioistuin - ottaisi vastuuta tällä alalla.
<P>
Toivon todella, että ehdotukseni saavat tukea kollegoiltani ja että komission jäsen Michel Barnier, jota haluan toistamiseen ilmaista arvostavani suuresti, antaa niille täyden, arvovaltaisen tukensa.
<SPEAKER ID="515" NAME="Wolf Klinz" LANGUAGE="DE">
Arvoisa puhemies, arvoisa komission jäsen, hyvät kollegat, lähiviikkoina saamme Eurooppaan uuden valvontarakenteen, joka on huomattavassa määrin Euroopan parlamentin suunnittelema. Yksi näistä kolmesta uudesta viranomaisesta vastaa markkina- ja arvopaperivalvonnasta: Euroopan arvopaperimarkkinaviranomainen (EAMV).
<P>
EAMV sanoo viimeisen sanan luottoluokituslaitosten rekisteröinnistä ja valvonnasta ja on vastuussa sen varmistamisesta, että luottoluokituslaitokset todella noudattavat uusia asetuksia. EAMV voi halutessaan siirtää tämän rajat ylittävän tehtävän kansallisille valvontaviranomaisille, jos nämä valvontaviranomaiset ovat pieniä ja toimivat vain omassa maassaan.
<P>
Siksi tällä ehdotuksella ainoastaan mukautetaan huhtikuussa 2009 annettua asetusta uusiin olosuhteisiin, mutta vahvistetaan EAMV:n roolia. Se antaa uudelle valvontaviranomaisele lisävaltuuksia ja - mikä on aivan uutta - se antaa EAMV:lle valtuudet määrätä seuraamuksia asetuksen soveltamatta jättämisestä. Olen tähän erittäin tyytyväinen, koska katson, että vahvistamalla uuden eurooppalaisen valvontaviranomaisen asemaa todella lisätään sen uskottavuutta markkinoilla.
<P>
Kritisoin ainoastaan yhtä seikkaa. Kun asetus laadittiin huhtikuussa 2009, teimme poliittisen päätöksen siitä, miten meidän pitäisi käsitellä Euroopassa sijaitsevien kolmansien maiden laatimia luottokelpoisuusluokituksia. Totesimme tuolloin, että niitä voidaan käyttää Euroopassa, jos ne joko ovat vastaavuusmenettelyn mukaisia tai saavat tukea EU:ssa rekisteröidyltä ja hyväksytyltä luottoluokituslaitokselta niin kutsutun vahvistamismenettelyn mukaisesti.
<P>
Komissio on nyt muuttanut tätä tasolla 2 ja todennut, että vahvistaminen ei enää ole mahdollista. Näin ollen tällä hetkellä sovelletaan vastaavuusmenettelyä. Koska tästä päätettiin yksipuolisesti, pidän tätä epädemokraattisena tapana hoitaa asioita ja katson, että meidän pitäisi pitää kiinni päätöksestä, jonka teimme tuolloin huhtikuussa 2009.
<P>
Kuten myös komission jäsen mainitsi, luottolaitosten osalta on vielä paljon ratkaisemattomia kysymyksiä, nimittäin kilpailun puute, riittämätön avoimuus ja liiketoimintamalli siltä osin, pitäisikö liikkeeseen laskijan vai sijoittajan maksaa. Näitä asioita on tarkasteltava kriittisesti. Jäljellä on myös maksujärjestelmää ja liiallista riippuvuutta koskevia kysymyksiä, sillä tosiasiassa kyse on siitä, että säännösten takia monista luottoluokituslaitoksista on käytännössä tullut varmentamisesta vastaavia sääntelyviranomaisia. Käsittelen tätä valiokunta-aloitteisessa mietinnössä ja olen tyytyväinen siihen, että komissio aikoo jättää ensi vuonna käsiteltäväksi tätä asiaa koskevan säädösehdotuksen.
<SPEAKER ID="516" NAME="Sven Giegold" LANGUAGE="DE">
Arvoisa puhemies, arvoisa Olivier Chastel, arvoisa Michel Barnier, hyvä Jean-Paul Gauzès, hyvät kollegat ja varjoesittelijät, olen todella tyytyväinen, että olemme nyt ottaneet tämän askeleen ja että ensimmäistä kertaa eurooppalaisessa rahoitusjärjestelmässä toimiva ala asetetaan suoraan EU:n valvontaan. Se on myös askel kohti Euroopan vahvaa asemaa sisämarkkinoilla ja kriisiin vaikuttaneen alan tiukkaa valvontaa. Esitän tästä vielä yhden huomautuksen. Arvoisa komission jäsen Michel Barnier, uusien viranomaisten valintaprosessi on tietenkin parhaillaan käynnissä, ja uudet viranomaiset ovat vain niin hyviä kuin niiden henkilöstö. Voin vain toivoa, että henkilöstö valitaan ainoastaan asiantuntemuksen ja sen perusteella, että se on riippumatonta rahoitusalasta, jota sen on määrä valvoa, ja että se osoittaa selvää halua toimia yleisen edun hyväksi. Toivon myös, ettei valintaprosessissa taas käytetä kansallisia kiintiöitä, joissa nämä tärkeät perusteet sivuutetaan.
<P>
Lisäksi meillä on vielä paljon tehtävää luottoluokituslaitosten alalla. Avoimuus ei vieläkään ole tosiasia niiden tietojen osalta, joita luottoluokituslaitokset käyttävät työssään, ja rahoitusalalla ja rahoitusalaa koskevissa määräyksissä käytetään aivan liian laajalti sääntelyyn perustuvia luottokelpoisuusluokituksia. Meillä on vakavia eturistiriitoja ja markkinat ovat täysin selvästi kolmen suurimman palveluntarjoajan hallinnassa, eikä huolimattomasti annetuista luottokelpoisuusluokituksista joudu vastuuseen. Arvoisa komission jäsen, on hyvä, että kuuleminen on parhaillaan käynnissä, ja odotamme sen tuloksia mielenkiinnolla. Erityisesti kansalaisyhteiskunnan pitäisi osallistua tähän kuulemiseen, mutta silloin joudutte esittämään rohkean ehdotuksen. Odotan jo innolla ehdotustanne. Pyydän teitä olemaan yhtä rohkea kuin olette ollut tähänkin asti, ja laatikaamme ensi vuoden aikana yhdessä sellaista lainsäädäntöä, jossa luottoluokitusmarkkinoiden jäljellä olevat ongelmat ratkaistaan aidosti eurooppalaisella tavalla. Olemme tämän velkaa kansalaisillemme.
<SPEAKER ID="517" NAME="Ashley Fox" LANGUAGE="FR">
Arvoisa puhemies, haluan kiittää Jean-Paul Gauzèsia hänen erinomaisesta työstään tämän aiheen parissa. Olen tyytyväinen siihen, että 8 a ja 8 b artikla poistettiin kolmikantaneuvotteluissa. Alun perin komission luonnoksessa ehdotettiin turvallisten verkkosivujen perustamista. Tämä ei koskaan vakuuttanut minua. Voimme seurata tilanteen kehitystä Yhdysvalloissa, ja jos sivusto osoittautuu hyödylliseksi, voimme aina ottaa sen myöhemmin käyttöön Euroopassa.
<P>
Arvoisa puhemies, minulla on ilo ilmoittaa teille, että ryhmäni aikoo äänestää tämän mietinnön puolesta huomenna, ja kiitän vielä kerran Jean-Paul Gauzèsia.
<SPEAKER ID="518" NAME="Jürgen Klute">
GUE/NGL-ryhmän puolesta. - (DE) Arvoisa puhemies, arvoisa Olivier Chastel, arvoisa Michel Barnier, hyvät kollegat, muutamat viime kuukaudet tämän vuoden alussa ovat tuoneet esiin sen vahingon, jota luottoluokituslaitokset voivat aiheuttaa. Siksi tarvitaan kiireellisiä toimia. Siksi minäkin olen tyytyväinen direktiiviin ja erityisesti siihen, että luottoluokituslaitosten valvonta ja rekisteröinti siirretään EAMV:lle. Tämä on tärkeä ja myönteinen askel oikeaan suuntaan.
<P>
Lukuisia hyviä ja edistyksellisiä ehdotuksia jäi kuitenkin matkan varrelle mietinnöstä käydyissä neuvotteluissa. Haluan mainita tämän vielä kerran. EAMV:n perustaminen on siis edelleen ainoa todellinen ja myönteinen muutos. Ehdotukset luottokelpoisuusluokitusten antamiseen tarkoitetusta julkisesta tietokannasta on hylätty, samoin kuin kaikki viittaukset julkisen luottoluokituslaitoksen perustamiseen. Myös annettujen luottokelpoisuusluokitusten johdonmukainen ja jatkuva tutkiminen valvontaviranomaisten toimesta on unohdettu. Lisäksi komissio oli ehdottanut ilman toimeksiantoa annettujen luottoluokitusten edistämistä, jotta voitaisiin puuttua liikkeeseen laskijoiden epäonnistuneisiin rahoitusmarkkinatuotteiden arviointiohjeisiin. Tästäkään ei ole tullut mitään.
<P>
Toivon, että nämä näkökohdat otetaan huomioon mietinnöissä, joita tästä asiasta vielä laaditaan ja jotka Jean-Paul Gauzès ja te, Michel Barnier, mainitsitte.
<SPEAKER ID="519" NAME="Hans-Peter Martin" AFFILIATION="NI">
(DE) Arvoisa puhemies, arvoisa komission jäsen, tämänpäiväisistä uutisista päätellen lähestymme hartaiden rukousten aikaa. Uutiset koskevat jälleen kerran euroa, josta olemme kiitollisia. Toivon suuresti, että rohkealla lähestymistavallanne ette ole liikaa ajasta jäljessä. Haluan tukea sitä, mitä edellinen puhuja totesi, ja pyytää teitä pikaisesti varmistamaan omassa vaikutuspiirissänne, ettei valintoja tehdä pelkästään kansallisten kiintiöiden perusteella ja että myös puoluepoliittiset mieltymykset sivuutetaan, jotta voimme vihdoinkin katkaista virkamiehiin liittyvän hyvin kiusallisen perinteen, joka on tunnusmerkillinen Euroopalle, ja todella valita tehtävään parhaat henkilöt.
<P>
Toiseksi vaadin paljon suurempaa avoimuutta EU:n ulkopuolella kansainvälisillä markkinoilla olevien kilpailijoiden suhteen. Ne ovat jatkuvasti tehneet luottokelpoisuusluokituksistaan poliittisen kysymyksen ja antaneet ymmärtää olevansa kaikkitietäviä, mikä ei lainkaan vastaa markkinoiden todellista tilannetta tai edes näiden kilpailijoiden merkitystä.
<SPEAKER ID="520" NAME="Ildikó Gáll-Pelcz" AFFILIATION="PPE">
(HU) Arvoisa puhemies, arvoisa komission jäsen, hyvä Jean-Paul Gauzès, hyvät kollegat, on todella suuri ilo huomata, että Jean-Paul Gauzès on laatinut näin erinomaisen mietinnön. Sen aihe on äärimmäisen tärkeä, ja kun otetaan huomioon luottoluokituslaitosten käytännöt ja toiminta, se on aina ajankohtainen. Esittelijän pyrkimys varmistaa luottoluokituslaitosten ja niiden tuotteiden yhtenäinen valvonta EU:n yhdenmukaisten normien perusteella ansaitsee tukemme. On kuitenkin tärkeää tietää tarkasti, mitä arvioidaan ja miten. Meidän on kysyttävä nämä kysymykset, sillä yleisesti tiedetään, että ennen kriisiä nämä luottoluokituslaitokset antoivat arveluttaville tai huonoille arvopapereille useiden tuhansien miljardien dollarien arvosta erinomaisia luottoluokituksia ja loivat valitettavasti samalla rajattomat mahdollisuudet keinotteluun.
<P>
Aivan ensimmäiseksi meidän on tutkittava kysymystä riippumattomuudesta, sillä jos on totta, että pankit ja tietyt sijoittajaryhmät rahoittavat arviointipalkkiot, voitaisiin kysyä, eikö luottoluokituslaitosten päätöksissä todellakaan ajeta ulkopuolisia etuja. Toinen kysymys koskee luottoluokituksessa käytettäviä menetelmiä. Kolmas kysymys on se, että luottoluokitusten yhteisellä alentamisella ja epäedullisilla huhuilla mikä tahansa maa voidaan tehdä maksukyvyttömäksi, ja tällä tavoin se voidaan pakottaa ottamaan uusia lainoja ja saada siten pysymään yhä heikommassa asemassa olevana asiakkaana luotonottajien markkinoilla. Pienet, avoimet taloudet ja euroalueen ulkopuoliset jäsenvaltiot ovat erityisen haavoittuvaisia.
<P>
Siksi olen vakuuttunut siitä, että on väärin hyväksyä se, että luottoluokituslaitokset eivät ole vastuussa antamistaan luokituksista. Hyvät kollegat, luokituksiin on suhtauduttava asianmukaisesti ja niihin on luotettava vain siinä määrin kuin ne ovat uskottavia, ja niitä on pidettävä ohjeena laadittaessa sääntelypuitteita. Mietintö on enemmän kuin kannatettava. Maailmanlaajuinen talouskriisi on osoittanut, että sääntely ja näiden laitosten toimintaa koskeva EU:n tason valvonta ovat välttämättömiä.
<SPEAKER ID="522" NAME="Evelyn Regner" AFFILIATION="S&amp;D">
(DE) Arvoisa puhemies, arvoisa Olivier Chastel, arvoisa komission jäsen, luottoluokituslaitoksilla oli, ja on edelleen, häpeällinen osuutensa rahoituskriisissä. Näitä laitoksia on liian vähän ja niillä on liikaa valtaa, eivätkä ne ole tarpeeksi avoimia, ja niiden rakenne ja merkitys ovat esimerkki siitä, miten pahasti pieleen asiat ovat menneet maailmanlaajuisessa rahoitusjärjestelmässä.
<P>
Luottamus luottoluokituslaitoksiin voidaan palauttaa ainoastaan laatimalla niille uudet, järkevät säännöt. Huomenna äänestämme yhdestä vaiheesta tässä kehityksessä eli luottoluokituslaitosten tarvittavasta mukauttamisesta Euroopan rahoitusmarkkinoiden uuteen valvontarakenteeseen ja sopeuttamisesta uuteen komiteamenettelyyn, delegoituihin säädöksiin.
<P>
EAMV perustetaan. Sille annetaan pysyvät valtuudet tarkistaa luottoluokituksia, suorittaa luottoluokituslaitosten perusteellisia tarkastuksia ja myös määrätä seuraamuksia, jotka ylittävät lain rikkomisesta saatavat voitot. Kaikki nämä ovat uusia toimia, jotka ovat ehdottomia vähimmäisedellytyksiä.
<P>
Haluan kuitenkin huomauttaa, että Euroopan arvopaperimarkkinaviranomainen tarvitsee sellaisen henkilöstön, että se pystyy todella hoitamaan tehtävänsä tehokkaasti eikä EAMV:n työntekijöistä muodostuvalla suhteellisen pienellä henkilöstöllä, jonka odotetaan pystyvän lähes yli-inhimillisiin suorituksiin.
<P>
Meidän pitäisi olla täysin avoimia luottoluokituslaitosten tulevan merkittävän uudistuksen suhteen, ja tänään meidän pitäisi keskustella jostakin sellaisesta, mikä vaikuttaa lähes mahdottomalta tai vaikealta kuvitella. Erillisyhtiöt, joihin pankit tallettivat roskalainansa, saivat kuitenkin luottoluokituslaitoksilta korkeimman luottokelpoisuusluokituksen. Merkittävän uudistuksen yhteydessä meidän pitäisi näin ollen harkita julkisen eurooppalaisen luottoluokituslaitoksen perustamista sekä maksumallin muuttamista ja tarkistamista. Lopuksi totean, että meidän pitäisi tietenkin harkita, onko toinen luottoluokitus tarpeen. Tarvitsemme varteenotettavaa ja vankkaa sääntelyä, jotta vältetään sellaisen tilanteen toistuminen, että kolme suurta laitosta voi kantaa niin suuren vastuun nykyisestä valitettavasta taloustilanteesta.
<SPEAKER ID="523" NAME="Seán Kelly" AFFILIATION="PPE">
(EN) Arvoisa puhemies, tämä muistuttaa minua latinankielisestä lauseesta "quis custodiet custodes", eli kuka vartioi vartijoita? Sama pätee täälläkin. Kuka arvioi luottolaitokset? Onneksi meillä on nyt väline sen tekemiseen, eivätkä luottoluokituslaitokset todellakaan ole tuottaneet itselleen kunniaa; pikemminkin ne ovat saattaneet itsensä huonoon valoon toimintatavoillaan viime vuosien aikana ja pahentaneet taloustilannetta sen sijaan, että olisivat helpottaneet sitä.
<P>
Niinpä olen iloinen siitä, että Euroopan parlamentti ja viranomaisemme ovat ottamassa tilanteen hallintaansa, ja kiitän Jean-Paul Gauzèsia, Michel Barnier'ta ja neuvostoa siitä, että ne loivat välineen tämän asian hoitamiseksi. Odotan todella innokkaasti huomenna tästä asiasta toimitettavaa äänestystä, ja jos saan tilaisuuden, äänestän kolme tai neljä kertaa saadakseni nämä haaskalinnut valvontaan.
<SPEAKER ID="524" NAME="Zigmantas Balčytis" AFFILIATION="S&amp;D">
(LT) Ensiksi haluan kiittää esittelijää tämän hyvin tärkeän asiakirjan valmistelusta. Tähän mennessä on tehty paljon rahoitusvalvontajärjestelmän perustamiseksi Euroopan unioniin ja sen toimintaan saamiseksi. Luottoluokituslaitoksilla on erittäin tärkeä asema, sillä ne vaikuttavat suoraan rahoitusjärjestelmän toimintaan, sen moitteettomuuteen ja vakauteen. Mielestäni yksi suuri ongelma on se, että parhaillaan perustettavilla EU:n rahoitusalan valvontaviranomaisilla ei vielä ole todellisia valtuuksia, joiden avulla ne voisivat vaikuttaa suoraan ja tehdä sitovia päätöksiä. Siksi kannatan ehdotuksia, joissa yhdelle EU:n valvontaviranomaisista, tässä tapauksessa Euroopan arvopaperimarkkinaviranomaiselle, annetaan laajemmat valtuudet EU:n sertifioimien luottoluokituslaitosten työn avoimuuden varmistamista ja valvontaa varten, jotta vältetään rahoitusmarkkinoiden ja yhtenäisten sisämarkkinoiden periaatteiden vääristyminen.
<SPEAKER ID="525" NAME="Csanád Szegedi" AFFILIATION="NI">
(HU) Arvoisa puhemies, hyvät kollegat, jos haluamme aivan ensinnäkin olla rehellisiä, meidän on valitettavasti todettava, että luottoluokituslaitokset ovat pohjimmiltaan kansainvälisen rahavallan tytäryhtiöitä. Ne painostavat maita luokituslaitosten kautta yrittäessään vaikuttaa maiden päätöksiin. Luottoluokitusten suurin ongelma on se, että ne ovat lähes täysin subjektiivisia eivätkä anna tarkkaa kuvaa kyseessä olevien maiden talouden kunnosta määrättynä ajankohtana. Nämä luokitukset, jotka ovat kaukana todellisuudesta, selkeästi estävät maita toipumasta kriisistä.
<P>
Samanaikaisesti on tietenkin objektiivisia indikaattoreita, kuten julkisen talouden alijäämä tai ulkoinen ja sisäinen velkaantumisaste. Toisaalta sellaisen organisaation - valvontaelimen - perustaminen, jonka olennainen tehtävä on näiden laitosten laadunvalvonta ja joka samalla estää niitä antamasta usein virheellisiä luottoluokituksia, on suuri askel kohti ratkaisua. Haluan kuitenkin joka tapauksessa esittää Michel Barnier'lle EAMV:tä koskevan kysymyksen: olemme puhuneet paljon siitä, kuinka se määräisi erilaisia seuraamuksia, mutta milloin saamme tietää, mitä nämä seuraamukset ovat, miten laajoja ne ovat ja milloin ne voidaan ottaa käyttöön? Kiitän vastauksestanne jo etukäteen.
<SPEAKER ID="526" NAME="Elena Băsescu" AFFILIATION="PPE">
(RO) Arvoisa puhemies, Jean-Paul Gauzèsin mietinnössä ehdotettujen tarkistusten tarkoitus on antaa lisätietoa EAMV:n uusista valtuuksista, jotka koskevat kansallisia laitoksia. Minun näkemykseni mukaan vastuualue olisi määriteltävä hyvin tarkasti. Lisäksi rahoitusmarkkinoiden toimijoiden pitäisi voida tietää, mikä viranomainen on toimivaltainen luottoluokituslaitosten alalla.
<P>
Mielestäni uuden viranomaisen pitäisi olla yksinomaan vastuussa nykyisten luokituslaitosten rekisteröinnistä ja valvonnasta. Niillä pitäisi olla mahdollisuus tutustua kilpailijoiden arvioimia rahoitusvälineitä koskeviin tietoihin. Samalla pääsy verkkosivuille pitäisi antaa vain, jos pystytään varmistamaan pyydettyjen tietojen säilyminen luottamuksellisina.
<P>
Lopuksi haluan korostaa, että on tärkeää, että toimivaltainen viranomainen rekisteröi luottoluokituslaitoksen ja että rekisteröinti on voimassa koko EU:ssa.
<SPEAKER ID="527" NAME="Gay Mitchell" AFFILIATION="PPE">
(EN) Arvoisa puhemies, olen tyytyväinen siihen, että käsittelemme tätä asiaa tänä iltana. Minun on sanottava, että yksi näkökohta, joka tuodaan erittäin harvoin esiin on se, että aivan viime aikoihin saakka yksityinen sektori hallitsi Irlannin julkista sektoria; käytännössä sitä säätelivät luottoluokituslaitokset ja markkinat. Olen yksi niistä, jotka ovat tyytyväisiä siihen, että pääsimme eroon yksityisestä sektorista, ja ainakin meillä on nykyisissä olosuhteissa suojanamme EKP, EU ja IMF.
<P>
En ehkä ole samaa mieltä varsinaisesta paketista, mutta mielestäni olemme nyt paremmassa asemassa kuin jos olisimme luottoluokituslaitosten ja markkinoiden armoilla. Markkinoiden pitäisi olla vapaat; mielestäni se on asia, josta voisimme keskustella joskus muulloin. Luottoluokituslaitoksista puheen ollen yksi noista laitoksista sai 800 miljoonaa Yhdysvaltain dollaria vuodessa strukturoidun rahoituksen luottoluokituksista. Niitä todellakin vaaditaan tilille puolueettomuudestaan, ja kun palautamme mieliin sen, miten ne toimivat aikaisemmin ja jopa kun tarkastelemme sitä, mitä ne tekevät nyt, luulen meidän tyrmistyvän. Ne on korkea aika vaatia tilille, ja olen iloinen siitä, että näiden laitosten valvontaa tiukennetaan.
<SPEAKER ID="528" NAME="Michel Barnier">
komission jäsen. - (FR) Arvoisa puhemies, haluan vastata täsmällisesti mutta ytimekkäästi kaikille puheenvuoron käyttäjille, joille esitän kiitokseni.
<P>
Hyvä Sebastian Valentin Bodu, ensinnäkin on selvää, että olen kanssanne samaa mieltä liikkeeseenlaskija maksaa -mallin riskeistä. Totesin tämän juuri äsken omassa puheenvuorossani. Näin ollen se on aihe, joka on osa kuulemismenettelyä tulevan ehdotuksen yhteydessä, kolmannessa vaiheessa. Kuten totesin Ashley Foxille ja Elena Băsesculle, aiomme ehdottomasti myös palata strukturoituja tuotteita koskevaan kysymykseen. Hyvä Ashley Fox, kuuntelin tarkasti tietojenvaihdon turvallisuuteen liittyviä huolenaiheitanne, ja pidämme tätä silmällä; palaamme tähän seikkaan vielä. Luotamme myös jatkossa EAMV:n pätevyyteen tällä alalla. Meille tässä on kysymys tehokkuudesta.
<P>
Hyvä Gianni Pittella, kiitos rohkaisustanne. Mielestäni on hyvä, että korostatte Jürgen Kluten ja Ildikó Gáll-Pelczin tavoin tämän uuden valvontaviranomaisen merkitystä.
<P>
Ratkaistavana on vielä joitakin vaikeita kysymyksiä, jotka olemme panneet merkille ja joista te itse aivan oikeutetusti meille muistutitte: kilpailun puute rahoitusalalla, valtion joukkolainojen luottoluokitus, jonka Seán Kelly juuri äsken mainitsi ja joka on erityisen ongelmallista. Otamme nämä ajatukset huomioon uudessa kuulemismenettelyssä.
<P>
Olen Wolf Klinzin kanssa samaa mieltä siitä, että seuraamukset ja EAMV:n kyky määrätä niitä ovat tärkeitä. Myös Evelyn Regner mainitsi tämän näkökohdan.
<P>
Hyvä Wolz Klinz, kolmansia maita koskevassa kysymyksessä tavoitteena on varmistaa, että vaatimuksemme säilyvät tiukkoina, ja sanon tämän myös Gay Mitchellille, joka mainitsi Euroopan uskottavuuden näiden välttämättömien päätösten osalta.
<P>
Olen kiitollinen Sven Giegoldille siitä, että hän arvioi myönteisesti sitä edistystä, jota olemme tänään yhdessä saavuttaneet. Aiheesta, joka koskee ihmisten palkkaamista EU:n viranomaisten johtoon totean, etten tietenkään voi antaa mitään täsmällisiä tietoja nimistä tällä hetkellä, mutta haluan sanoa teille, Sven Giegold, ja myös David Martinille, että prosessi on nyt käynnissä, että se suoritetaan täysin puolueettomasti ja että ainakin minun mielestäni valintaperusteina ovat pätevyys ja riippumattomuus.
<P>
Haluan myös sanoa Evelyn Regnerille, että laitokset saavat lisää valtuuksia. Aivan ensimmäisistä työryhmistä alkaen ne kehittyvät niiden valtuuksien mukaisesti, joita niille on annettu ja annetaan myöhemmin. Olemme halukkaita varmistamaan laitosten työn uskottavuuden menetelmien ja toimivallan osalta.
<P>
Hyvä Jürgen Klute, kiitos huomioistanne. Olette selvästi määritellyt vielä ratkaisematta olevat ongelmat, ja kuten olen useille jäsenille todennut, olen selvillä siitä, että meidän on tutkittava nämä kysymykset perinpohjaisesti. Siksi ajatus laitosten sääntelyyn liittyvän kysymyksen käsittelystä kolmessa vaiheessa vaikuttaa minusta rakentavalta ja myönteiseltä.
<P>
Hyvä Zigmantas Balčytis, kuten olen itse sanonut, laitokset eivät aiheuta ongelmia. Niiden on ainoastaan arvioitava ongelmat asianmukaisesti, ja kuumemittarin on toimittava kunnolla. Kun otetaan huomioon luottoluokitusten merkitys, meillä on tuotteiden, yritysten ja valtioiden osalta oikeus odottaa saavamme puolueettoman ja uskottavan arvion tai luokituksen ja toteuttaa siihen tähtääviä toimia. Hyvä Zigmantas Balčytis, tältä kannalta teidän ei mielestäni pitäisi aliarvioida EAMV:n tulevaa roolia.
<P>
Lopuksi toteaisin vastauksena Csanád Szegedille, että seuraamusten tason osalta ne EAMV:tä koskevat eritelmät, joita on esitetty tekstissä, jonka parlamentti aikoo hyväksyä, ovat tässä suhteessa yksityiskohtaisia ja että EAMV aikoo soveltaa näitä seuraamuksia suhteellisuusperiaatteen mukaisesti.
<P>
Arvoisa puhemies, hyvät parlamentin jäsenet, kiitän teitä etukäteen siitä, että tuette äänestyksessä tätä uutta vaihetta, joka osoittaa - toistan vielä kerran - että Eurooppa saavuttaa konkreettista ja objektiivista edistystä, että se ottaa opikseen kriisistä puheenjohtajavaltio Belgian tuen ja kannustuksen sekä kaikkien Euroopan parlamentin ryhmien tuen ansiosta.
<SPEAKER ID="529" NAME="Olivier Chastel" LANGUAGE="FR">
Arvoisa puhemies, hyvät kollegat, ensiksi haluan palata siihen tosiasiaan, että tässä keskustelussa on kysytty monta hyvää kysymystä. Komission jäsen Michel Barnier käsitteli niitä yksi kerrallaan. Haluan vain sanoa teille, että tämä muutos, tämä asetukseen tehtävä tarkistus, on ensimmäinen vaihe tarvittavien valvontavaltuuksien myöntämisessä Euroopan arvopaperimarkkinaviranomaiselle, ja että kuten todettiin, tähän asetukseen tehdään pian muita tarkistuksia. Mielestäni tämän kysymyksen ja monien muiden tänään estettyjen tärkeiden kysymysten osalta tämä on todellakin tilaisuus tehdä yhteenveto koko keskustelusta muutosehdotuksessa, jonka komissio valmistautuu esittelemään meille.
<P>
Samalla haluan palata hetkeksi luottoluokitusten ja niihin liittyvien tietojen avoimuutta koskevien säännösten poistamiseen, jonka komission jäsen Michel Barnier juuri äsken itse mainitsi. Mielestäni tämä ei suinkaan tarkoita, että EU:n toimielimet eivät kannattaisi ajatusta luottoluokitusten avoimuudesta - aivan päinvastoin. Tässä vaiheessa kuitenkin, kun päätöstä ollaan tekemässä, paras ratkaisu oli koordinoida toimintamme ennalta kansainvälisen kehityksen perusteella, jotta emme vaikuttaisi Euroopan markkinoiden kilpailukykyyn. Näin ollen tällä hetkellä tutkitaan, käsitellään ja kehitetään edelleen parempia ratkaisuja tähän kysymykseen, ja mielestämme paras poliittinen kompromissi on se, josta parlamentti huomenna äänestää.
<P>
Lopuksi haluan toistaa, että kuten monet teistä ovat korostaneet, tämä on tärkeä vaihe, joka auttaa parantamaan rahoitusmarkkinoiden vakautta ja tukee tehokkaamman valvontakehyksen kehittämistä.
<SPEAKER ID="530" NAME="Jean-Paul Gauzès" LANGUAGE="FR">
Arvoisa puhemies, arvoisa Olivier Chastel, arvoisa Michel Barnier, kuulemienne huomautusten jälkeen voitte tehdä kaksi johtopäätöstä.
<P>
Ensimmäinen niistä on se, että parlamentti tukee ylivoimaisesti tätä mietintöä huomenna, mikä osoittaa jälleen kerran, että parlamentti, tai sen suuri enemmistö, arvostaa komission sääntelyn ja valvonnan alalla toteuttamia toimia, joita puheenjohtajavaltio Belgia on voimakkaasti tukenut.
<P>
Toinen johtopäätös, jonka voimme tehdä, on se, että minä en esitä päätelmiä tänään, vaan kaikkien näiden vaikeiden kysymysten käsittelemiseksi aloitetaan uusi keskustelu tämän kuulemisen ja Wolf Klinzin valiokunta-aloitteisen mietinnön perusteella.
<P>
Näin ollen emme voi välttää sitä tosiasiaa, että kun laadimme ensimmäisen asetuksen vuonna 2009, pohdimme jo silloin näitä kysymyksiä. Jos emme ole käsitelleet näitä kysymyksiä, se johtuu siitä, että emme ole löytäneet asianmukaista vastausta. Toivonkin, että sen ansiosta, että asiaa on pohdittu Wolf Klinzin käsiteltäväksi jättämässä mietinnössä, keskustelu, jota käydään käynnissä olevasta kuulemisesta, antaa meille tällä kertaa mahdollisuuden antaa luokituslaitoksista annettua asetusta täydentäviä vastauksia.
<P>
Jos sallitte, toistan lopuksi kuitenkin arvopaperimarkkinaviranomaisen puheenjohtajan toteamuksen. Hänen mukaansa olisi hyvä, jos rahoitusmarkkinat ainakin puhdistaisivat itsensä luokituslaitosten vaikutuksesta, jotta sijoittajat voisivat itse tehdä paremman arvion tilanteista ja riskeistä. Mielestäni myös se olisi yksi takuista.
<SPEAKER ID="531" NAME="Puhemies">
(EN) Keskustelu on päättynyt.
<P>
Äänestys toimitetaan huomenna (keskiviikkona 15. joulukuuta 2010).
<P>
Kirjalliset lausumat (työjärjestyksen 149 artikla)
<SPEAKER ID="532" NAME="George Sabin Cutaş" LANGUAGE="RO">
Koska luottoluokituslaitokset aliarvioivat luottoriskin, ne olivat yksi niistä tekijöistä, jotka aiheuttivat maailmanlaajuisen finanssikriisin. Toisaalta luottoluokituslaitosten alalla ei ole todellista kilpailua. Tämä tilanne lisää eturistiriitojen ja siten myös avoimuuden puutteen ja laadullisten puutteiden riskiä myönnettäessä luokituksia lukuisille rahoitusvälineille. Direktiivi, jossa säädetään Euroopan arvopaperimarkkinaviranomaisen perustamisesta, tulee voimaan 1. tammikuuta 2011. Sen pääasiallinen valtuus on tämänkaltaisten laitosten valvonta. Luottoluokituslaitosten seurantaan ja valvontaan tarkoitetun mekanismin käyttöönotto EU:n tasolla on osoittautumassa tarpeelliseksi. Mielestäni tämän uuden viranomaisen on käytettävä toimivaltaansa heti kun se on perustettu. Haluan huomauttaa, että Yhdysvaltojen päätös ottaa käyttöön tiukempia valvontaa koskevia säädöksiä on luonut edellytykset maailmanlaajuiselle yhdenmukaistamiselle.
<SPEAKER ID="745" NAME="Alfredo Pallone" LANGUAGE="IT">
Euroopan unioni on jo pannut täytäntöön sääntöjä, jotka tulevat voimaan vuoden lopussa. Sääntöihin, jotka koskevat niitä luottoluokituslaitoksia, jotka haluavat toimia EU:ssa ja siten saada toimiluvan, kuuluvat muun muassa rekisteröitymisvelvollisuus ja velvollisuus noudattaa erityisiä avoimuutta ja hyviä käytäntöjä koskevia sääntöjä. Mielestäni nämä säännöt eivät ole riittävän tiukkoja ja olen tyytyväinen lisätoimenpiteeseen, josta keskustelemme talous- ja raha-asioiden valiokunnassa. Näillä laitoksilla on nykyään paljon valtaa: alentamalla maiden luottoluokitusta ja aiheuttamalla pelkoon perustuvan ketjureaktion maailmanmarkkinoilla ne voivat luokituksillaan syöstä valtion ja/tai jopa järjestelmän kriisiin. Niiden työ on tärkeää luotettavuuden ja vakauden turvaamiseksi, mutta niihin sääntöihin ja perusteisiin, joiden pohjalta ne tekevät luokituksena, suhtaudutaan epäilevästi. Jean-Paul Gauzèsin mietintö, jossa ehdotetaan luottoluokituslaitosten asettamista Euroopan arvopaperimarkkinaviranomaisen valvontaan, on siksi oikeansuuntainen.
