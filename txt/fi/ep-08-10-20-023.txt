<CHAPTER ID="023">
Yhteisön oikeuden soveltamisen valvonta (lyhyt esittely) 
<SPEAKER ID="252" NAME="Puhemies">
(PL) Esityslistalla on seuraavana Lidia Geringer de Oedenbergin oikeudellisten asioiden valiokunnan puolesta laatima mietintö yhteisön oikeuden soveltamisen valvonnasta - komission 24. vuosikertomus.
<SPEAKER ID="253" NAME="Lidia Joanna Geringer de Oedenberg">
esittelijä. - (PL) Arvoisa puhemies, Euroopan unionin toimintalinjojen tehokkuus riippuu suurelta osin niiden täytäntöönpanosta kansallisella, alueellisella ja paikallisella tasolla. On valvottava tiukasti, että jäsenvaltiot noudattavat yhteisön lainsäädäntöä. Parlamentin esittelijänä tätä asiaa koskevasta 24. vuosikertomuksesta voin sanoa, että komissio on käynnistänyt jonkin verran vähemmän rikkomismenettelyjä. Siitä huolimatta tapauksia on edelleen enemmän kuin 2 500.
<P>
Olisi mainittava myös, että niiden menettelyjen määrä, jotka liittyvät EU:n lainsäädännön saattamista osaksi kansallista lainsäädäntöä koskevien ilmoitusten laiminlyöntiin, laski laajentuneessa 25 jäsenvaltion unionissa 16 prosentilla. Tämä osoittaa, että jäsenvaltiot toimivat kurinalaisemmin ilmoittamisen osalta. Kuten edellisinäkin vuosina, suurin osa syytöksistä koski sisämarkkinoiden epäasianmukaista toimintaa, kuten erityisesti ihmisten, tavaroiden ja palveluiden vapaata liikkuvuutta koskevan periaatteen soveltamista. Monet syytökset koskivat myös Euroopan unionin kansalaisuuden nojalla saatujen oikeuksien rikkomista. Näillä säännöksillä varmistetaan periaate yhtäläisistä oikeuksista ja mahdollisuuksista kaikille kansalaisille. Komissio ehdotti 5. syyskuuta 2007 tähän asti käytettyjen työmenetelmien muuttamista. Ehdotuksella pyrittiin varmistamaan menettelyjen tehokkaampi hallinnointi, ja se sai parlamentin enemmistön tuen. On kuitenkin esitetty huolenaiheita siitä, että uusi menettely voi johtaa siihen, että komissio menettää perussopimusten valvomista koskevan institutionaalisen vastuun, koska menettelyn mukaan komission vastaanottamat valitukset välitetään asianomaiselle jäsenvaltiolle, joka on alun perin vastuussa siitä, että yhteisön oikeutta ei panna täytäntöön asianmukaisesti. Sen vuoksi komission on toimitettava parlamentille ensimmäinen kertomus tämän vuoden 15. huhtikuuta käynnistetyn kokeiluhankkeen, johon osallistuu 15 jäsenvaltiota, ensimmäisen kuuden kuukauden aikana saavutetuista tuloksista. Komissio on useissa tapauksissa korkeimmassa asemassa oleva toimielin, jonka puoleen kansalaiset voivat kääntyä ilmoittaakseen yhteisön oikeuden epäasianmukaisesta täytäntöönpanosta. Komission olisi siksi pidettävä kirjaa kaikesta kirjeenvaihdosta, joka voi sisältää tietoja yhteisön oikeuden rikkomisesta.
<P>
Vireillä olevan rikkomismenettelyn osalta pääasiallinen ongelma on edelleen se, että valitusten tarkastelu vie kohtuuttoman kauan aikaa. Se vie keskimäärin 20,5 kuukautta, mikä on liikaa. Komission pitäisi tehdä kaikkensa lyhentääkseen aikaa vieviä menettelyitä ja etsiäkseen käytännöllisiä ratkaisuja. Niihin olisi kuuluttava vaihtoehtoiset menettelyt, kuten SOLVIT, jota ei vieläkään käytetä tarpeeksi. Sellaiset rikkomistapaukset ovat lisääntyneet huomattavasti, joissa ei ole noudatettu yhteisöjen tuomioistuimien vuonna 2006 antamia tuomioita. Tähän vaikuttaa myös se, että kansallisten tuomioistuimien ja yhteisöjen tuomioistuimen yhteistyö on usein riittämätöntä. Lisäksi perustamissopimuksen 234 artiklassa määrättyä ennakkoratkaisumenettelyä ei sovelleta. Tämä johtuu siitä, että yhteisön oikeutta ei ymmärretä edelleenkään oikein tietyissä jäsenvaltioissa.
<P>
Toimielinten välisen yhteistyön osalta, sopimukset yhteisön oikeuden soveltamisen valvomisesta ja tiivis yhteistyö neuvoston, komission, Euroopan oikeusasiamiehen ja asiaa käsittelevien Euroopan parlamentin valiokuntien välillä ovat ratkaisevia varmistettaessa tehokkaat toimet kaikissa tapauksissa, joissa vetoomuksen esittäjä on perustellusti valittanut yhteisön säännöstön rikkomisesta. Epäasianmukaisella tavalla esitettyjen valitusten suuri määrä on pysynyt vuosien aikana korkealla tasolla. Jotkut kantelut esitetään väärin perustein vetoomusvaliokunnalle, ja osa ei kuulu toimielinten toimivaltaan. Tällaisten kanteluiden osuus oli 75 prosenttia oikeusasiamiehen vuonna 2006 vastaanottamista kanteluista. Sen vuoksi on pyrittävä kiireellisesti parantamaan kansalaisille suunnattua tiedotusta, jolla annetaan parempia neuvoja asianomistajille. He voivat siten ottaa yhteyttä siihen elimeen, joka pystyy parhaiten käsittelemään heidän tapaustaan kansallisella tai yhteisön tasolla. Kansalaisten kantelut ovat arvokas muistutus kansalaisten kiireellisimmistä tarpeista. Komission olisi toimittava näiden tietojen perustella, kun se tekee lainsäädäntöaloitteita.
<P>
Yhteisön lainsäädännön täytäntöönpanoa vuonna 2006 koskevan asian yhteydessä haluaisin kehottaa erityisesti vuosien 2007-2013 monivuotisen rahoituskehyksen perusteella rakennerahastojen kannalta tukikelpoisimpia jäsenvaltioita saattamaan nopeasti ja asianmukaisesti kansallisen lainsäädäntönsä EU:n lainsäädännön mukaiseksi. Mielessäni on erityisesti ympäristönsuojeluala, jotta käytettävissä olevaa rakennerahoitusta käytettäisiin tehokkaasti ja voimistettaisiin alueiden sosiaalista ja taloudellista kehitystä.
<P>
Haluaisin lopuksi esittää pahoitteluni, että Euroopan kansanpuolueen ryhmän (kristillisdemokraatit) ja Euroopan demokraattien ryhmän oikeudellisten asioiden valiokunnan jäsenet poistivat tärkeitä säännöksiä mietinnöstäni. Näihin säännöksiin kuului naisten ja miesten tasa-arvoinen kohtelu työnsaannissa, koulutuksessa, uralla etenemisessä ja sosiaaliturvajärjestelmissä. Tasa-arvoinen kohtelu ei ole vieläkään sääntö monessa jäsenvaltiossa, mikä on selkeästi ristiriidassa tasa-arvoperiaatteen kanssa. Sen olisi oltava meidän kaikkien ensisijainen tavoite.
<SPEAKER ID="254" NAME="Joe Borg">
komission jäsen. - (EN) Arvoisa puhemies, komissio on erittäin tyytyväinen parlamentin yleiseen tukeen komission lähestymistavalle, jonka se on esittänyt vuonna 2007 antamassaan tiedonannossa: Tulosten Eurooppa - yhteisön lainsäädännön soveltaminen. Kiitän Lidia Geringer de Oedenbergiä hänen valaisevasta mietinnöstään.
<P>
Komissio pitää erittäin tärkeänä, että yhteisön lainsäädäntöä sovelletaan oikein. Se on Barroson komission painopistealue, ja komissio toimii valppaana asemassaan perustamissopimuksen valvojana. Tästä syystä komissio on ponnistellut erityisesti tehostaakseen toimintamenettelyjään kansalaisten ja yritysten edun vuoksi, kuten vuoden 2007 tiedonannossa todetaan.
<P>
Näihin parannuksiin kuuluu, että teimme tänä vuonna useammin rikkomismenettelyjä koskevia päätöksiä, jotta välttäisimme asioiden käsittelyn viivästymisen, ja otimme käyttöön EU:n kokeiluhankkeen tämän vuoden huhtikuussa. Tässä kokeiluhankkeessa kokeillaan 15 jäsenvaltiossa parannettua menettelyä ongelmien ratkaisemiseksi ja tietojen antamiseksi, jotta kansalaisille ja yrityksille varmistetaan nopeammat ja paremmat tulokset. Tämän EU:n kokeiluhankkeen toimintaa koskevia ajantasaistettuja asiatietoja toimitetaan esittelijälle, mutta täydellinen kertomus voidaan antaa, lupauksemme mukaan, vasta vuoden kuluttua, kun ensimmäisiä päätelmiä varten on saatu riittävästi tietoja. Kokeilemme myös virkamiesten käyttöä joissain jäsenvaltioiden edustustoissa. He seuraavat kysymyksiä yhteisön lainsäädännön soveltamisesta, jotta nähdään, miten sillä voitaisiin parantaa tehokkuutta. Tämä heijastaa sitä todellisuutta, että kaikkiin kysymyksiin yhteisön lainsäädännön soveltamisesta liittyvät jäsenvaltioiden tekemät päätökset. Tämä työ edellyttää komissiota toimimaan läheisessä yhteistyössä jäsenvaltioiden viranomaisten kanssa asianmukaisten ja nopeiden ratkaisujen löytämiseksi. Toimielinten välisellä yhteisymmärryksellä voi olla merkittävä tehtävä tässä parempaa sääntelyä koskevan suunnitelman tärkeässä osassa.
<P>
Olen tässä yhteydessä tarjoutunut koordinoimaan esittelijän kanssa yhteisön säännöstön täytäntöönpanoa koskevia tulevia uudelleentarkasteluita ajantasaisen tiedon varmistamiseksi. Pyrimme esittämään aloitteet, joista ilmoitettiin vuoden 2007 tiedonannossa avoimuuden lisäämisestä. Olemme viimeistelemässä tämän vuoden vuosikertomusta siten, että siinä tehdään strateginen arvio nykyisestä asemasta ja asioiden painottamisesta sekä toiminta-ohjelma, jolla ylläpidetään toimielinten välistä keskustelua.
<P>
Haluaisin lopuksi mainita, että Lidia Geringer de Oedenbergin mietinnössä kannatetaan myös yhteisiä yhteyspisteitä, joissa kansalaisia neuvotaan. Voin vakuuttaa, että komissio tekee jo työtä tämän vuoksi. Esitämme arviointimme ja ehdotuksemme mahdollisimman pian.
<P>
Hyvä Lidia Geringer de Oedenberg, kiinnitätte erityistä huomiota tasavertaista kohtelua koskevien direktiivien valvontaan. Voin vakuuttaa teille, että täydellinen arvio on tehty siitä, miten ne on saatettu osaksi jäsenvaltioiden lainsäädäntöä. Yli 40 rikkomismenettelyä on käynnistetty, ja niitä jatketaan aktiivisesti, jotta tulokset saadaan varhaisessa vaiheessa.
<SPEAKER ID="255" NAME="Puhemies">
(PL) Keskustelu on päättynyt.
<P>
Äänestys toimitetaan tiistaina.
