<CHAPTER ID="019">
Satelliittivälitteisiä matkaviestintäpalveluja tarjoavien järjestelmien valitseminen ja valtuuttaminen (keskustelu) 
<SPEAKER ID="452" NAME="Puhemies">
(FR) Esityslistalla on seuraavana Fiona Hallin teollisuus-, tutkimus- ja energiavaliokunnan puolesta laatima mietintö satelliittivälitteisiä matkaviestintäpalveluja tarjoavien järjestelmien valitsemisesta ja valtuuttamisesta - C6-0257/2007 -.
<SPEAKER ID="453" NAME="Viviane Reding">
komission jäsen. - (EN) Arvoisa puhemies, haluaisin ensimmäiseksi kiittää parlamenttia siitä, että se on käsitellyt komission ehdotusta kiireellisenä asiana. Tiedän, ettei tällainen ole ollenkaan helppoa. Parlamentti teki enemmän kuin oli edes mahdollista päästäkseen tavoitteeseen ja teki sen hyvin.
<P>
Satelliittivälitteiset matkaviestintäpalvelut ovat ala, jolla on paljon mahdollisuuksia Euroopassa ja jonka sovellukset ulottuvat huippunopeista internetyhteyksistä mobiililähetysten kautta aina pelastuspalveluihin.
<P>
Kilpailukykyisten sisämarkkinoiden kehittämisestä satelliittivälitteisille matkaviestintäpalveluille saadaan merkittävää mittakaavaetua ja taajuudet tulevat tehokkaammin käyttöön, ja kaikki tämä on eduksi yrityksille ja kuluttajille kaikkialla Euroopassa. Oikea ajoitus on kuitenkin ratkaisevaa, jos emme halua menettää tämänhetkistä satelliittivälitteisten matkaviestintäpalveluiden mahdollisuutta.
<P>
Tällä aloitteella otetaan käyttöön Euroopan laajuinen, sitova valintaprosessi tietyille satelliittioperaattoreille, mikä on erittäin innovatiivista useilla tavoilla. Olinkin erittäin kiitollinen työstä, jota esittelijä Fiona Hall ja kaikki muut kollegat Euroopan parlamentissa ovat tehneet edistääkseen yksimielisyyttä parlamentissa ja neuvostossa erittäin lyhyessä ajassa.
<P>
Mietinnössä on useita tarkistuksia, joilla pyritään ottamaan lainsäädäntöpäätökseen mukaan yksityiskohtia, joita alun perin oli tarkoitus käsitellä valintaprosessin täytäntöönpanon aikana. Niihin kuuluvat valintakriteerien yksityiskohtainen kuvaus, kunkin kriteerin painoarvo, kansallisten toimivaltaisten viranomaisten antamien lupien kesto ja niin edelleen.
<P>
Yleensä näin tarkkoja yksityiskohtia ei esitetä lainsäädäntöteksteissä. Komissio on kuitenkin valmis hyväksymään parlamentin tekemät tarkistukset. Näillä tarkistuksilla päästään tietenkin sellaiselle avoimuuden tasolle, joka on jopa korkeampi kuin ehdotuksessa esitetty. Lisäksi ehdotuksen pääosat, erityisesti valintamenettelyn kilpailuluonne, valintaprosessin perusrakenne ja tärkeimmät merkkipaalut ja valintakriteerit, ovat pysyneet pitkälti samoina.
<P>
Näistä lisätyistä yksityiskohdista huolimatta parlamentti ja neuvosto pyysivät erityistä komiteamenettelyä useisiin kohtiin valintaohjelman täytäntöönpanossa.
<P>
Minun on todettava, että tämä menettely, joka voi olla joko säännelty tai valvottu, on joustamattomampi ja vie enemmän aikaan kuin komissio on esittänyt. Vaikka komissio on valmis joustamaan tässä asiassa ja hyväksymään nämä tarkistukset, olisi sen kuitenkin tehtävä selväksi, että tällä voi olla vaikutuksensa valintaprosessin yleiseen aikatauluun. Tämä on erittäin tärkeää ja tämän takia tosiaankin vetoan kaikkiin täytäntöönpanoon osallistuviin osapuoliin, että ne osoittavat joustavuutta käytännön järjestelyissä, joita tarvitaan, jotta satelliittioperaattoreiden valinnassa onnistutaan mahdollisimman nopeasti.
<P>
Tässä yhteydessä pyydän myös neuvostoa tekemään kaiken mahdollisen, jotta sopimus saadaan valmiiksi ennen kesäkuussa järjestettävää viestintäministerineuvoston kokousta, jotta päätös voidaan tehdä. Tiedän, että oikeusasiantuntijoidemme on tehtävä vielä paljon työtä komissiossa, parlamentissa ja ennen kaikkea neuvostossa.
<P>
Yhteenvetona komissio siis tukee Fiona Hallin esittämiä tarkistuksia. Ne vastaavat puheenjohtajavaltion Slovenian kompromissitekstiä ja tasoittavat tietä ensimmäisen käsittelyn järjestelylle.
<P>
Olen varsin vakuuttunut, että tämä hyvä kompromissi saa parlamentin laajan tuen.
<SPEAKER ID="454" NAME="Fiona Hall">
esittelijä. - (EN) Arvoisa puhemies, haluan aloittaa kiitoksilla kaikille, jotka työskentelivät satelliittivälitteisiä matkaviestintäpalveluita koskevan päätöksen parissa. En sano tätä pelkästään kohteliaisuudesta, vaan siksi, että päätös tuotiin täysistuntoon tällä viikolla ensimmäisessä käsittelyssä tehtävänä sopimuksena parlamentin kollegoideni antaman tuen ja komission lisätekstillä antaman avun ansiosta. Haluaisin esittää sydämelliset kiitokseni myös puheenjohtajavaltiolle Slovenialle, joka oli yhtä päättäväinen kuin parlamentti tavoiteltaessa nopeaa sopimusta Euroopan kilpailukyvyn eduksi.
<P>
Helmikuussa 2007 jäsenvaltiot sopivat antavansa käyttöön radiotaajuuskaistat 2 GHz:n alueella yhdennettyyn lähestymistapaan satelliittivälitteisille matkaviestintäpalveluille. Näin voitaisiin välttää sisämarkkinoiden häiriöitä ja pirstaloitumista ja tarjota eurooppalaiselle satelliittivälitteiselle matkaviestintäpalvelutekniikalle mahdollisuus muuttua maailmanlaajuisesti kilpailukykyiseksi. Tämänpäiväisen satelliittivälitteisiä matkaviestintäpalveluita koskevan päätöksen tarkoituksena on valita ja valtuuttaa näiden Euroopan laajuisten satelliittivälitteisten matkaviestintäpalveluiden operaattorit.
<P>
Tästä päätöksestä keskusteltaessa ja neuvoteltaessa on eroja ollut ylitettävänä eri toimielimissä ja maantieteellisillä alueilla, muttei niinkään puoluepolitiikassa. Ensinnäkin Euroopan parlamentin jäsenet olivat huolestuneita siitä, että komission ehdotusluonnoksessa oli sellaisia valinta- ja valtuuttamisprosessiin liittyviä osia, jotka olivat pikemminkin poliittisia kuin puhtaan teknisiä, eikä näistä yksityiskohdista päättämiseen ollut sen tähden sopivaa käyttää komiteamenettelyä. Erityisesti EU:n reuna-alueilla sijaitsevien jäsenvaltioiden parlamentin jäsenet ja ministerit olivat erittäin huolissaan siitä, että valintaehdoilla saatettaisiin suosia operaattoreita, jotka pystyisivät tarjoamaan vain Euroopan keskiosat kattavia palveluita.
<P>
Parlamentin jäseniä huolestutti myös se, että valintaehdoissa ei välttämättä näkyisi parlamentin toistuvasti ilmaisema sitoutuminen yleishyödyllisiin palveluihin ja maaseutualueiden ja vähemmän kehittyneiden alueiden mukaan ottamiseen. Nämä vaikeudet voitettiin lisäämällä tekstiin yksityiskohtainen ja avoin sanamuoto siitä, että maantieteelliselle kattavuudelle, yleisille turvallisuus- ja pelastuspalveluille ja maaseutualueiden ja syrjäisten alueiden kuluttajille tarjottavien palveluiden valikoimalle annetaan painoarvoa.
<P>
Erityisen tärkeä oli kompromissi, johon päästiin ennen äänestystä teollisuus-, tutkimus- ja energiavaliokunnassa. Kompromississa vaaditaan, että kaikkien hakijoiden on sitouduttava tuottamaan vähintään 50 prosenttia väestöstä ja vähintään 60 prosenttia jokaisen jäsenvaltion kokonaismaa-alueesta kattavia palveluita. Vaikka tämä jääkin 100 prosentin kattavuudesta, jota jotkut kollegat olisivat tietääkseni mieluummin halunneet, on tämä mielestäni kuitenkin järkevä kompromissi, jossa otetaan huomioon kyseisen alan tekniset ja taloudelliset rajoitteet. Lisäksi jäsenvaltioilla säilyy oikeus käyttää taajuutta muihin tarkoituksiin niillä alueilla ja niinä aikoina, kun se on satelliittivälitteisen matkaviestintäpalvelualueen ulkopuolella. Jäsenvaltiot voivat myös käyttää satelliittivälitteisiä matkaviestintäpalveluita hätäpalveluihin suuronnettomuuksissa.
<P>
Yhteenvetona totean, että olemme päässeet erittäin hyvään ja nopeaan sopimukseen, joka hyödyttää sekä kansalaisia että teollisuutta. Uskon, että lopulliset allekirjoitukset voidaan kirjoittaa sopimukseen kesäkuussa, ja näin ensimmäiset hakemuspyynnöt voidaan lähettää ennen kesää. Toivon, että seuraavalla kerralla, kun jäsenvaltiot ja komissio päättävät, että ne tarvitsevat Euroopan laajuista palvelua tietyllä taajuusalueella, ne muistavat satelliittivälitteisiä matkaviestintäpalveluja koskevan sopimuksen mallina siitä, kuinka sopimukseen päästään nopeasti ottamalla parlamentti mukaan tekstin yksityiskohtiin.
<SPEAKER ID="455" NAME="Ruth Hieronymi">
kulttuuri- ja koulutusvaliokunnan lausunnon valmistelija. - (DE) Arvoisa puhemies, minäkin haluaisin ensimmäiseksi kiittää Fiona Hallia hänen erittäin kunnianhimoisista ponnistuksistaan päästä oikea-aikaisiin tuloksiin tässä vaikeassa mietinnössä. Hän onnistui!
<P>
Mietintö oli vaikea, koska siinä oli muodostettava säännöt Euroopan laajuisten satelliittivälitteisten matkaviestintäpalveluiden erityistapaukselle ennen televiestintäpaketin tarkistamista. On parlamentin ja erityisesti sen esittelijän ansiota, että olemme onnistuneet pääsemään tällaiseen ennakkoratkaisuun, jossa varmistetaan kuitenkin tarpeeksi hyvä avoimuus ja jossa itse asiassa yhdistetään poikkeukselliset päätökset poikkeuksellisiin olosuhteisiin.
<P>
Olen tästä erittäin iloinen ja voin sanoa kulttuuri- ja koulutusvaliokunnan puolesta, että tuemme saavutettua tulosta, koska siinä on mukana kolme kohtaa, joita valiokuntamme pitää tärkeinä. Ensinnäkin päätöksessä kunnioitetaan jäsenvaltioiden päätösvaltaa taajuuksien osoittamisessa. Toiseksi päätös liittyy myös audiovisuaalisia mediapalveluja koskevaan direktiiviin, ja kolmanneksi päätöksellä vahvistetaan tiedotusvälineiden moniarvoisuutta ja kulttuurin monimuotoisuutta näissä palveluissa.
<P>
Nyt voimme vain toivoa - ja tämä on toiveemme - että tämä työ on myös kannattavaa ja että käytössämme ovat pian Euroopan laajuiset satelliittivälitteiset matkaviestintäpalvelut, joita tämä päätös antaa meidän odottaa.
<SPEAKER ID="456" NAME="Jean-Pierre Audy" LANGUAGE="FR">
Arvoisat puhemies ja komission jäsen, hyvät naiset ja herrat, aluksi haluan onnitella kollegaani Fiona Hallia, tämän monimutkaisen kysymyksen esittelijää, hänen innokkuudestaan yhteistyöhön poliittisten ryhmien esittelijöiden kanssa. Heihin kuuluu erinomainen kollegani Angelika Niebler, asiasta vastaavan teollisuus-, tutkimus- ja energiavaliokunnan puheenjohtaja, joka työskentelee ansiokkaasti.
<P>
Esitetty kompromissi on tyydyttävä. Se on tulosta pitkistä keskusteluista, joita käytiin puheenjohtajavaltion Slovenian kanssa, jota onnittelen sen laadukkaasta työstä. Tulosten avulla meidän pitäisi voida päästä sopimukseen ensimmäisessä käsittelyssä, jotta satelliittivälitteiset matkaviestintäpalvelut voitaisiin saada käyttöön nopeasti.
<P>
Tämä on merkittävä eurooppalainen menestys, ja hyvä niin, arvoisa komission jäsen, koska tulevaisuudessa satelliittivälitteisiä matkaviestintäpalveluita, esimerkiksi huippunopeaa tiedonsiirtoa tai mobiilitelevisiota, tarjoavat järjestelmät valitaan Euroopan tasolla. Tämä kertoo tehokkuudesta, suuremmista säästöistä ja yhteisön etusijasta.
<P>
Tunnemme kompromissin. Olemme kulkeneet jo pitkän matkan, ja olen tyytyväinen, että komissio hyväksyi, että kansalaisille tarjottavia palveluita lisätään. Nyt jokaisen järjestelmän on katettava aluksi 60 prosenttia unionin maa-alasta ja viimeistään seitsemän vuoden päästä alusta koko maa-ala. Olen tyytyväinen, että tärkein kattavuusehto perustui maa-alaan eikä pelkästään väestöön, mikä tarkoittaa, että palveluita saavat myös maaseutualueemme ja syrjäiset alueemme. Tämä on minulle erittäin tärkeää, sillä olen kotoisin maaseutualueelta, jossa kesti pitkään, ja kestää edelleen, saada hyötyä teknologisista infrastruktuureista suurten kaupunkialueiden tapaan. Kyse on yhdenvertaisista mahdollisuuksista kansalaisille, olivatpa he missä tahansa Euroopan unionin alueella.
<P>
Kun teksti on annettu parlamentissa ja hyväksytty neuvostossa, pyydän komissiota tekemään kaikkensa, jotta satelliittivälitteiset matkaviestintäpalvelut luodaan nopeasti järkevään hintaan, jota on valvottava. Nämä palvelut ovat suuria taloudellisia ja teknologisia haasteita, mutta ne merkitsevät, että Eurooppa voi varustautua satelliittivälitteisten palveluiden edistyksellisellä alalla.
<P>
Lopuksi toivon, että eurooppalaisvalmistajien rohkeus ja lahjakkuus saavat heidät taipumaan tähän poliittiseen kompromissiin ja todistamaan jälleen kerran heidän valtavan teknologisen sopeutumiskykynsä.
<SPEAKER ID="457" NAME="Catherine Trautmann">
PSE-ryhmän puolesta. - (FR) Arvoisat puhemies ja komission jäsen, hyvät naiset ja herrat, S-taajuuksista järjestettävän äänestyksen aika on vihdoinkin koittanut parlamentissa. Tätä ovat odottaneet kovasti sekä operaattorit että useimmat jäsenvaltiot. Panemme merkille, kuinka tärkeitä ovat nämä taajuudet, joita toistaiseksi ei ole käytetty ja joiden kyky välittää mobiilitelevisiota, tietoa tai hälytyspalveluita on nyt havaittu ja joihin parlamentti on nyt erittäin sitoutunut.
<P>
On totta, että menetelmä ei voi olla optimaalinen. Tässä jokseenkin impressionistisessa lähestymistavassa, jossa taajuussuunnitelmaa on laadittu pienin siveltimenvedoin, on havaittu joitakin rajoituksia. Yritämme korjata tämän, kun tarkastelemme televiestintäsääntelypakettia. Satelliittivälitteisten matkaviestintäpalveluiden osalta lopullinen tulos tarjoaa pohjimmiltaan tasapainon poliittisten päämäärien ja taloudellisen toteutettavuuden välille. Parlamentti vaati erityisesti maantieteellistä kattavuutta, jotta voidaan välttää riski siitä, että jäsenvaltioiden välille ja jäsenvaltioihin muodostuisi digitaalinen kuilu. ”Kauneuskilpailun” kriteerien tarkastelu kuvaa hyvin parlamentin ja eurooppalaisten ilmaisemien huolten painoarvoa erityisesti yleishyödyllisten palveluiden osalta.
<P>
Lisäksi mahdollisuus käyttää taajuuksia tietyssä määrin onnettomuustilanteessa vastaa kansainvälisessä teleliitossa (ITU) käytäviä keskusteluja. Liiton viime vuonna järjestämässä maailmanlaajuisessa konferenssissa tarkasteltiin ihmishenkien suojaamista televiestinnän avulla.
<P>
Sosialidemokraattien ryhmän varjoesittelijänä minun on painotettava, kuinka miellyttävää oli työskennellä esittelijämme Fiona Hallin kanssa, jonka äärimmäinen määrätietoisuus kävi selväksi. Haluan kehua myös puheenjohtajavaltiota Sloveniaa sen tehokkaasta osallistumisesta. Se joutui todelliseen tulikasteeseen kohdatessaan tällaisen hankalan aiheen.
<P>
Lopuksi haluaisin kehua komission jäsenemme Viviane Redingin innokkuutta, komission yksiköiden ja teollisuus-, tutkimus- ja energiavaliokunnan sihteeristön välistä teknistä yhteistyötä ja kahden lainsäätäjän juristilingvistejä. Näiden kaikkien ansiosta olemme voineet laatia laadukkaan tekstin. Olen myös iloinen, että olen ollut puheenjohtajana kahdessa kolmenvälisessä vuoropuhelussa, jotka auttoivat meitä selventämään keskusteltavia ja ratkaistavia asioita.
<P>
Parlamentti oli sovitteleva neuvoston kanssa tehdyn sopimuksen viimeistelyssä ja piti mielessä tiukan aikataulun satelliittijärjestelmässä ja taloudelliset ja teolliset panokset. Tehtävä taloudellinen sijoitus on melkoisen suuri ja riskialtis, ja me kaikki haluamme, että siinä onnistutaan. Tämän takia päätän puheenvuoroni vetoamalla puheenjohtajavaltioon ja komissioon, jotta saisimme kuulla niiden sitoutuvan siihen, että aikatauluja tekstin hyväksymiselle ja hakemuspyyntöjen julkistamiselle ennen kesää noudatetaan.
<SPEAKER ID="458" NAME="Jaromír Kohlíček">
GUE/NGL-ryhmän puolesta. - (CS) Arvoisa puhemies, hyvät naiset ja herrat, Euroopan unioni on tällä hetkellä yksi tärkeimmistä tekijöistä avaruusalalla. Tästä todistaa jo pelkästään kunnianhimoinen suunnitelma aloittaa Galileo-satelliittinavigointijärjestelmä. Kaikissa satelliittivälitteisissä järjestelmissä olisi käytettävä viestinnässä samaa radiotaajuusaluetta 1980-2010 MHz ja 2170-2200 MHz. On järkevää, että tällä päätöslauselmalla yritetään yhdentää yksittäisten valtioiden pirstaloituneita päätöksiä yhteisiin puitteisiin ja luoda yhtenäinen toimintamenetelmä viestintätaajuuksien osoittamiseen. Tietyn satelliitin osalta taajuuksien pitäisi olla samat kaikille EU:n jäsenvaltioille. Näin voitaisiin päästää eroon haitallisista häiriöistä ja samalla mahdollistaa yhtenäinen kehitys kyseiselle alalle eli satelliittivälitteiselle viestinnälle. Kun otetaan huomioon, että satelliittivälitteisen viestinnän alalla Euroopan unioni kattaa tällä hetkellä 40 prosenttia maailmanmarkkinoista, voimme havaita selvästi, että yhteisellä, syrjimättömällä politiikalla voimme vahvistaa merkittävästi unionin tärkeää asemaa tällä alalla.
<P>
Mielestämme ehdotetulla ratkaisulla päästään paljon parempaan teknisten ja taloudellisten viestintäelementtien kehittämiseen. Nykyiset kansallishallinnolliset esteet voidaan ylittää vain kaikkien 27 valtion yhtenäisellä ratkaisulla. Ala tarjoaa mahdollisuuksia pätevälle työvoimalle, ja onkin suositeltavaa tukea tätä alaa. Koko GUE/NGL-ryhmä tukee tätä päätöslauselmaa.
<SPEAKER ID="459" NAME="Nikolaos Vakalis" AFFILIATION="PPE-DE">
(EL) Arvoisa puhemies, hyvät naiset ja herrat, ensimmäiseksi haluan sanoa, kuinka ylpeä olen Euroopan parlamentissa tekemästämme työstä tämän keskustelun aiheena olevan mietinnön parissa.
<P>
Kyse ei ole pelkästään uudesta tekniikasta. Kyse on siitä tärkeästä asemasta, joka monenlaisilla uusilla tekniikan sovelluksilla on vahvistettaessa EU:n sosiaalista, taloudellista ja alueellista yhteenkuuluvuutta ja muutettaessa sen perinteistä taloutta tietoon perustuvaksi taloudeksi.
<P>
Hyvät naiset ja herrat, lähetämme tänään Euroopan kansalaisille viestin siitä, että satelliittivälitteisten matkaviestintäpalvelujärjestelmien käyttöönotosta alkaen seitsemän vuoden kuluessa unionin syrjäisimmänkin kylän viimeinenkin asukas voi käyttää satelliittivälitteisiä ja maanpäällisiä matkaviestintäpalveluita. Tämä tarkoittaa erittäin nopeita internetyhteyksiä, mobiilitelevisiota, satelliittipuhelimia ja ennen kaikkea valtion tarjoamaa suojaa ja apua luonnonkatastrofien tapahtuessa.
<P>
Teimme kovasti työtä teollisuus-, tutkimus- ja energiavaliokunnassa varmistaaksemme, että mikään alue ei jäisi paitsi näistä palveluista. Jos näin kävisi, syvenisi digitaalinen kuilu suurkaupunkikeskusten ja syrjäisempien alueiden välillä jäsenvaltioissa ja yleisesti EU:n eri alueiden välillä.
<P>
Lopuksi haluan vilpittömästi onnitella ja kiittää esittelijää Fiona Hallia ja varjoesittelijöitä kampanjasta, jota he kävivät parlamentissa ja neuvoston kanssa varmistaakseen, että nämä tärkeät vaatimukset otetaan mukaan lopulliseen lainsäädäntötekstiin, josta äänestämme huomenna.
<SPEAKER ID="460" NAME="Atanas Paparizov" AFFILIATION="PSE">
(BG) Arvoisa puhemies, haluaisin onnitella esittelijää Fiona Hallia hänen ponnisteluistaan sen varmistamiseksi, että satelliittivälitteiset matkaviestintäpalvelut ovat kaikkien EU:n kansalaisten saatavilla kaikissa jäsenvaltioissa.
<P>
Parlamentin työn ansiosta suurin painoarvo on asetettu ehdolle yleiseurooppalaisesta kattavuudesta. Muita ehtoja ovat esimerkiksi se, tarjoavatko operaattoreiden järjestelmät palveluja syrjäisimmillä ja harvaan asutuilla alueilla tai muita yleisen edun palveluja esimerkiksi pelastuspalvelua ja katastrofiapua.
<P>
Päätöslauselma on perusta todellisten mahdollisuuksien luomiselle yksityisille ja yritysten palvelunkäyttäjille Bulgarian tasavallan kaltaisissa maissa, jotka eivät sijaitse keskellä EU:ta. Näin ne saavat käyttöönsä Euroopan laajuiset satelliittivälitteiset matkaviestintäpalvelut, joihin kuuluvat laajakaista-internet, matkaviestinten multimediasovellukset ja pelastuspalvelut luonnon- ja teollisuuskatastrofien sattuessa. Lisäksi tämä tietenkin parantaa Euroopan unionin syrjäseuduilla sijaitsevien valtioiden kilpailukykyä.
<SPEAKER ID="461" NAME="Anni Podimata" AFFILIATION="PSE">
(EL) Arvoisat puhemies ja komission jäsen, radiotaajuudet ovat julkinen hyödyke, minkä takia markkinavoimat eivät voi yksinään taata viestinnän maailmaa kaikille. Tarvitaan kaksinaista politiikan ja kulutustalouden lähestymistapaa. Kun taajuutta jaetaan, on keskityttävä sen sosiaaliseen, kulttuuriseen ja taloudelliseen arvoon pikemminkin kuin vain kasvatettava satelliittivälitteisten matkaviestintäpalveluiden tarjoajien voittoa tai hallinnon tuloja.
<P>
Arvoisa komission jäsen, myönnän olleeni ensin pettynyt satelliittivälitteisten matkaviestintäpalvelujen tarjoajien valintaehtoihin ja erityisesti vaivaiseen 60 prosentin unionin maantieteelliseen kattavuuteen Euroopan laajuisen maantieteellisen kattavuuden ja satelliittivälitteisten matkaviestintäpalveluiden Euroopan laajuisen tarjonnan osalta. Kreikan kaltaisissa valtioissa, joissa on paljon vuoristoa ja saaria, on vaikeaa sijoittaa kuituoptisiin yhteyksiin kaikkialla, minkä takia satelliittivälitteisten matkaviestintäpalveluiden tarjoamisella on suuri merkitys. Satelliittivälitteisillä matkaviestintäpalveluilla voidaan tarjota täydellinen kattavuus kaikkialla jäsenvaltioissa. Tämä auttaa mahdollista taloudellista kehitystä uudistetun Lissabonin strategian tavoitteiden mukaisesti.
<P>
Haluaisin kiittää esittelijää Fiona Hallia ja oman ryhmäni varjoesittelijää Catherine Trautmannia. Heidän panoksensa ja neuvoston kanssa tehdyn tehokkaan yhteistyön ansiosta olemme päässeet selvästi parempaan päätöslauselmaehdotukseen.
<SPEAKER ID="462" NAME="Zdzisław Kazimierz Chmielewski" AFFILIATION="PPE-DE">
(PL) Arvoisa puhemies, parlamentti arvioi Euroopan komission päätöstä, jonka tarkoituksena on esitellä yhdennetyt periaatteet satelliittivälitteisten matkaviestintäpalveluiden saatavuudelle kaikissa jäsenvaltioissa. Tässä tarvitaan yhteisön ratkaisuja, jotka ovat täysin perusteltuja satelliittiviestinnän rajatylittävän luonteen takia. Emme saa kuitenkaan unohtaa tämän ratkaisun erityistä merkitystä, minkä tähden meidän on toimittava asianmukaisen huolellisesti jatkotoimien aikana. Meidän on huolehdittava erityisesti siitä, että kyseiset taajuuskaistat ovat tuntuva lisäys maanpäällisille matkaviestintäverkoille erityisesti alueilla, joita uhkaa digitaaliseksi kuiluksi kutsuttu ilmiö. Emme tosiaankaan saa sallia taajuuksien tämän osan käytön liiallista pirstaloitumista ja - mikä vielä pahempaa - ennakoitujen taloudellisten etujen tuhlaamista.
<SPEAKER ID="463" NAME="Viviane Reding">
komission jäsen. - (FR) Arvoisa puhemies, haluan aivan yksinkertaisesti lausua kiitokseni teille, parlamentille ja sen esittelijälle Fiona Hallille. Mielestäni he ovat olleet tämän talouden alan, satelliittialan arvoisia, mutta ennen kaikkea he ovat olleet Euroopan kansalaisten arvoisia. Nämä kansalaiset hyötyvät satelliittivälitteisistä matkaviestintäpalveluista: puhelimesta, internetistä, televisiosta ja myös turvallisuuspalveluista erityisesti katastrofitilanteissa. Me käsittelemmekin palvelua, josta tulee erittäin tärkeä mahtavalle Euroopallemme.
<P>
Tällä välin komissio tekee parhaansa julkaistakseen hakemuspyynnön mahdollisimman nopeasti, mikä tarkoittaa ennen kesän loppua.
<P>
Pyydänkin komissiota toimimaan nopeasti, erittäin nopeasti, jotta ministerit voivat päättää asiasta kesäkuuhun mennessä, jotta voimme myöhemmin järjestää asiat niin, että Euroopan parlamentissa huomenna mielestäni henkeäsalpaavalla vauhdilla tehtävät päätökset voidaan siirtää käytäntöön teollisuutemme ja kansalaistemme eduksi.
<P>
Kiitokset esimerkillisestä työskentelystä!
<SPEAKER ID="464" NAME="Fiona Hall">
esittelijä. - (EN) Arvoisa puhemies, oli tosiaankin hyvä kuulla komission jäsenen sanovan, että komissio aikoo siirtyä eteenpäin asiassa ennen kesää. Nämä uutiset olivat erittäin tervetulleita sekä kansalaisille että itse teollisuudenalalle.
<P>
Muuten haluaisin kiittää kaikkia heidän puheenvuoroistaan tässä keskustelussa ja toistaa, että tämä ei olisi ollut mahdollista, jos kaikki tästä päätöksestä neuvotelleet eivät olisi tehneet niin hyvää yhteistyötä.
<SPEAKER ID="465" NAME="Puhemies">
(FR) Keskustelu on päättynyt.
<P>
Äänestys toimitetaan huomenna klo 12.00.
