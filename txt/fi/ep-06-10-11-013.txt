<CHAPTER ID="013">
Pohjois-Korean ydinkoe (keskustelu)
<SPEAKER ID="041" NAME="Puhemies">
Esityslistalla on seuraavana Euroopan unionin yhteisen ulko- ja turvallisuuspolitiikan korkean edustajan ja komission julkilausumat Pohjois-Korean ydinkokeesta.
<SPEAKER ID="042" NAME="Javier Solana" AFFILIATION="korkea edustaja" LANGUAGE="ES">
Arvoisa puhemies, hyvät parlamentin jäsenet, olette pyytäneet minua ja komissiota esittämään tänä iltapäivänä lyhyen arvion siitä, mitä tapahtui varhain maanantaiaamuna, kun Pohjois-Korean hallitus mahdollisesti teki ydinkokeen.
<P>
Totean, että kyse on erittäin todennäköisesti ydinkokeesta, koska emme voi tällä hetkellä saatavillamme olevien tietojen perusteella olla täysin varmoja asiasta. Kaikkein todennäköisintä on, että Pohjois-Koreassa tehtiin ydinräjäytys käyttämällä plutoniumia, joka oli epäilemättä peräisin Pohjois-Koreaan 1980- ja 1990-luvuilla rakennetusta Yongbyonin ydinreaktorista. Kyseessä oli erittäin todennäköisesti ydinkoe ja näin ollen teko, jonka tuomitsemme erittäin voimakkaasti myös siksi, että se on osoitus Pohjois-Korean vastuuttomuudesta.
<P>
Tämä ydinkoe ei ole vain uhka Pohjois-Korean naapurialueille vaan myös hyökkäys koko maailman vakautta ja turvallisuutta vastaan. Tällainen teko saattaa jopa vaikuttaa yleisesti maailmanlaajuiseen kilpavarusteluun.
<P>
Haluan ensinnäkin todeta, että alueen muut valtiot ovat reagoineet rauhallisesti ja vastuuntuntoisesti. Minulla on ollut kahden viime vuorokauden aikana tilaisuus puhua kaikille alueen valtioille: Etelä-Korealle, Kiinalle ja Japanille. Olen puhunut myös Venäjän ja Amerikan yhdysvaltojen kanssa. Kaikki valtiot ovat reagoineet yhtä päättäväisesti kuin me eurooppalaiset ja myös yhtä rauhallisesti, jottei tilanne pääse riistäytymään käsistä.
<P>
Haluan todeta erittäin selvästi, että tämä tuomittava teko tehtiin vain muutama päivä sen jälkeen, kun Shinzo Abe valittiin Japanin pääministeriksi. Hän teki heti virkakautensa aloitettuaan kunnioitettavan eleen ja vieraili Beijingissä, jossa edellinen pääministeri ei ollut käynyt vuosiin. Beijingin jälkeen hän matkusti Souliin ja aloitti näin vierailukierroksen, jonka aikana hän käy kaikissa Pohjois-Korean uhasta eniten kärsivissä valtioissa. Pohjois-Korea päätti tehdä ydinkokeensa kesken tällaista hyviä naapurussuhteita osoittavaa matkaa.
<P>
Alueen kaikki valtiot ovat tuominneet teon, ja tunnussanana on vastuullisuus. Haluan tässä yhteydessä korostaa, että Japanin parlamentissa eilen järjestetyssä tapaamisessa pääministeri Abe totesi erittäin selvästi, ettei Japani reagoi tekoon kehittämällä ydinaseita. Tämä mielestäni osoittaa Japanin hallitukselta suurta vastuullisuutta, josta meidän kaikkien on syytä olla kiitollisia.
<P>
Tässä yhteydessä on painotettava myös Kiinan kansantasavallan rakentavaa reaktiota. Kuten varmasti tiedätte, Kiina johti niin sanottuja kuuden osapuolen keskusteluja, joita pidettiin myönteisenä pyrkimyksenä ratkaista Pohjois-Korean ydinaseiden leviämiseen liittyvä ongelma, vaikka nämä keskustelut ovatkin takellelleet viime keväästä lähtien.
<P>
Kuten totesin, olen vastikään keskustellut alueen kaikkien poliittisten johtajien kanssa, myös tulevan YK:n pääsihteerin kanssa, joka hoitaa tällä hetkellä vielä Etelä-Korean ulkoasiainministerin virkaa.
<P>
Totesin heille kaikille, että Pohjois-Korea uhkaa rauhaa ja turvallisuutta eikä ainoastaan sen lähialueella. Lisäksi on todettava, ettei se tee niin vain ydinvoimaan liittyvillä toimillaan vaan myös suhtautumistavallaan ohjusten leviämiseen.
<P>
Kuten varmasti tiedätte, Pohjois-Korea kehittää edelleen ohjusteknologiaa ydinkärkien tai perinteisten taistelukärkien laukaisua varten ja mahdollisesti vie tätä teknologiaa laittomasti muualle maailmaan. Lisäksi on tärkeää huomauttaa, että tämä Pohjois-Korean teko suuntautuu sen omaa kansaa vastaan. Pohjois-Korea on köyhä valtio, jossa valtaosa väestöstä näkee nälkää eikä elä sellaisissa oloissa kuin kaikki toivoisimme. Tästä huolimatta hallitus tuhlaa miljoonia dollareita asevarusteluun ja ydinaseisiin, joita se ei tarvitse kehittääkseen kansalaistensa oloja ja parantaakseen heidän hyvinvointiaan.
<P>
Totean lisäksi, että Yhdistyneiden Kansakuntien turvallisuusneuvoston reaktio maanantai-illan jälkeen on ollut oikea ja että myös Euroopan unionin jäsenvaltiot ovat reagoineet aivan oikein.
<P>
On tärkeää panna merkille, että myös Kiina on antanut rakentavia lausuntoja halukkuudestaan tehdä yhteistyötä annettaessa tiukkasävyinen päätöslauselma, jossa tuomitaan selkeästi Pohjois-Korean teko ja jonka avulla voidaan tehokkaasti estää joukkotuhoaseiden ja ydinaseiden leviäminen.
<P>
Lopuksi haluan todeta, että Euroopan unionin, joka heti asianmukaisella hetkellä tuomitsi yksimielisesti maanantaiaamuisen teon, on myös pohdittava sitoumustaan ja suhtautumistaan Pohjois-Koreaa kohtaan. Kuten jo totesin, Pohjois-Korea on köyhä valtio, johon meillä on yhä kehnommat suhteet mutta kuitenkin edelleen humanitaarinen side. Komission jäsen Benita Ferrero-Waldner varmasti puhuu vielä tästä.
<P>
Seuraamme tulevina päivinä tarkasti tapahtumia, ja olen edelleen henkilökohtaisesti yhteydessä alueen kaikkien valtioiden poliittisiin johtajiin.
<P>
Arvoisa puhemies, ennen kuin lopetan, haluan vielä kerran koko Euroopan unionin puolesta tuomita voimakkaasti Pohjois-Korean teon, joka oli erittäin todennäköisesti ydinräjäytys.
<SPEAKER ID="043" NAME="Benita Ferrero-Waldner" AFFILIATION="komission jäsen" LANGUAGE="ES">
Arvoisa puhemies, arvoisa pääsihteeri ja neuvoston korkea edustaja,
<P>
(EN) ydinkoe, jonka Pohjois-Korea väittää tehneensä Giljussa aamulla 9. lokakuuta, on äärimmäisen vakava asia, jonka tuomitsen jyrkästi. Kuten korkea edustaja äsken totesi, tämä teko ei uhkaa ainoastaan Koillis-Aasian alueellista vakautta, vaan se oli Kim Jong Ilin viimeisin teko koko kansainvälisen ydinsulkujärjestelmän uhmaamiseksi.
<P>
Pohjois-Korea ilmoitti viime tiistaina aikeistaan tehdä tällainen koe, ja se on nyt uhmannut toiminnallaan kansainvälisen yhteisön lähes yksimielisiä neuvoja ja toiveita. Tämä teko lisää Pohjois-Korean eristyneisyyttä muusta maailmasta, ja on vaikeaa ymmärtää, miten se voi olla maan pitkään kärsineen väestön etujen mukainen.
<P>
Pohjois-Korean motiivit ovat nyt hämärämmät kuin koskaan. Ei liene kuitenkaan järkevää pitää tätä Korean demokraattisen kansantasavallan harkittuna eskalaationa ja provosoivana tekona, jolla se mahdollisesti testaa kansainvälisen yhteisön kykyä toimia yhtenäisesti.
<P>
Euroopan unioni on antanut erittäin selkeitä lausuntoja tästä ydinkokeesta, ja olen ilokseni pannut merkille, että kansainvälinen yhteisö on ripeästi, päättäväisesti ja yksimielisesti tuominnut nämä toimet. On erityisen tärkeää ja myönteistä, että Kiina on esittänyt voimakkaan ja selkeän kantansa. Palasin juuri Singaporesta ja Malesiasta ja voin vakuuttaa, että kollegani ovat erittäin huolissaan tästä Pohjois-Korean teosta.
<P>
Olen iloinen, että meillä on ensi viikolla mahdollisuus keskustella EU:n reaktiosta yleisten asioiden neuvostossa. Mitä meidän pitäisi tehdä seuraavaksi? Euroopan unioni on kymmenen viime vuoden aikana tukenut aktiivisesti kansainvälisten toimien laajentamista Korean niemimaan rauhan ja vakauden edistämiseksi. Olemme olleet suurin avunantaja sen jälkeen, kun alueella julistettiin humanitaarinen hätätila 1990-luvun alussa. Olemme lahjoittaneet noin 345 miljoonaa euroa vuodesta 1995 lähtien. Tuimme myös aiempia ydinsulkutoimia Korean niemimaan energiakehitysjärjestön kautta, ja olemme tukeneet poliittisesti kuuden osapuolen keskusteluja, vaikka emme osallistukaan suoraan kyseiseen prosessiin. Maailmanlaajuisena toimijana, joka on aiemmin tehnyt oman osansa, meidän on ilman muuta tälläkin kertaa hoidettava osuutemme reagoitaessa tähän selvästikin maailmanlaajuiseen ongelmaan.
<P>
Kansainvälisen yhteisön on toteutettava selkeitä toimia. Jonkun on puhuttava Pohjois-Korean hallinnolle, jotta se saadaan luopumaan erittäin vainoharhaisesta ja aggressiivisesta asenteestaan. Oikea henkilö tähän tehtävään saattaisi olla mies, joka on luullakseni valittu seuraavaksi YK:n pääsihteeriksi.
<P>
On vielä hieman aikaista sanoa, mitä meidän pitäisi tehdä, vaikka eri vaihtoehtoja onkin esillä. Monenvälisen toiminnan vannoutuneena kannattajana Euroopan unionin on kiinnitettävä erityishuomiota Yhdistyneiden Kansakuntien päätöksiin. Odotamme turvallisuusneuvostossa olevien EU:n jäsenvaltioiden ottavan EU:n näkemykset asianmukaisesti huomioon perustamissopimusten mukaisesti, kun ne osallistuvat aktiivisesti New Yorkissa käytäviin tärkeisiin keskusteluihin. Olen pannut tyytyväisenä merkille, että turvallisuusneuvostossa käytävissä neuvotteluissa ilmeisesti edistytään hyvin ja nopeasti tämän asian aineellisessa ja selkeässä ratkaisussa.
<P>
Haluan, että Pohjois-Korean väestölle myönnetään vastedeskin humanitaarista apua, koska se on joutunut kärsimään valtavasti. Julma hallinto ei saa vaarantaa väestöä eikä rangaista sitä enää enempää.
<P>
(Suosionosoituksia)
<SPEAKER ID="045" NAME="José Ignacio Salafranca Sánchez-Neyra">
PPE-DE-ryhmän puolesta. - (ES) Arvoisa puhemies, arvoisa komission jäsen, arvoisa korkea edustaja Solana, hyvät parlamentin jäsenet, Pohjois-Korean ydinkokeet ovat provosointia ja uhka kansainväliselle yhteisölle. Ne ovat provosointia, koska Pohjois-Koreassa on stalinistinen diktatorinen hallinto, joka antaa kansalaistensa nähdä nälkää ja jonka olisi kohdistettava voimavaransa jalompaan tarkoitukseen kuin ydinaseiden kehittämiseen sen sijaan, että se hyödyntää kuuden osapuolen keskustelujen keskeytymistä ja sitä, ettei se ole allekirjoittanut ydinsulkusopimusta.
<P>
Arvoisa puhemies, Pohjois-Korea uhkaa myös kansainvälistä turvallisuutta, koska se kyseenalaistaa vakavalla tavalla rauhan ja vakauden arvot Kaakkois-Aasiassa, joka on erityisen herkkää aluetta.
<P>
Kansainvälisen yhteisön on siksi erittäin tärkeää reagoida tehokkaasti ja asianmukaisesti. Onkin hyvä uutinen - kuten korkea edustaja Solana ja komission jäsen totesivat - että turvallisuusneuvoston pysyvät jäsenet ja Japani ovat yhdessä pohtineet, mitä seuraamuksia tästä provosoinnista voitaisiin määrätä.
<P>
Arvoisa korkea edustaja Solana, haluaisin kuulla neuvoston kannan toimista ja seuraamuksista, joita Yhdistyneet Kansakunnat voisi määrätä Pohjois-Korealle. Mahdolliset seuraamukset vaihtelevat Yhdistyneiden Kansakuntien peruskirjan VII luvun soveltamisesta peruskirjan 41 artiklan soveltamiseen. Jälkimmäisessä määrätään ainoastaan taloudellisista ja kaupallisista seuraamuksista.
<P>
Arvoisa puhemies, erinomainen uutinen on mielestäni myös se, että Kiina on ollut ensimmäistä kertaa valmis toteuttamaan asianmukaisia toimia Yhdistyneiden Kansakuntien ja turvallisuusneuvoston kautta sekä myös mahdollisesti määräämään seuraamuksia.
<P>
Arvoisa puhemies, tämä on selvästikin esimerkkitapaus. Emme saa unohtaa, että Iran seuraa erittäin tarkasti tämän kriisin kehittymistä. Korkea edustaja Solana on osallistunut Euroopan unionin puolesta Iranin ydinaseiden leviämisen aiheuttaman ongelman ratkaisuun. On siksi selvää, ettei kansainvälinen yhteisö ja etenkään Euroopan unioni voi olla sokea, kuuro ja mykkä, kun tällaista provosointia tapahtuu. Sen on toteutettava jämeriä, tehokkaita ja asianmukaisia toimia Euroopan unionin kannattamien rauhan, demokratian vakiinnuttamisen, sovittelun ja monenvälisyyden arvojen mukaisesti.
<SPEAKER ID="046" NAME="Martin Schulz">
PSE-ryhmän puolesta. - (DE) Arvoisa puhemies, hyvät kuulijat, käymme tätä keskustelua vaikeassa tilanteessa. Korkean edustajan Solanan ja komission jäsenen Ferrero-Waldnerin toteamukset kuitenkin mielestäni osoittavat, että Euroopan unioni pyrkii korkean edustajansa ja ulkosuhteista vastaavan komission jäsenensä edustamana reagoimaan tilanteeseen asianmukaisesti. On aivan normaalia, että reaktiomme on vihainen. Tässä on nyt selvästikin kyse siitä, että kuolemaisillaan oleva järjestelmä yrittää provosoimalla saada osakseen kunnioitusta ja huomiota ja mahdollisesti myös hyötyä jollain lailla teostaan. Tämä on aivan selvää. Aivan normaali reaktio on, ettei tällaista voi eikä saa hyväksyä ja että on asetettava rajoja tiedostaen, että reagointimahdollisuudet ovat rajalliset, koska - kuten vastakohtaispäätelmänä voidaan todeta - on tavattoman vaarallista, että näin arvaamattomasti toimivalla hallinnolla on ydinase käytössään.
<P>
Tällaisessa tilanteessa meidän on mietittävä, ennen kuin toimimme. Arvoisa komission jäsen Ferrero-Waldner, ryhmämme yhtyy siksi varauksettomasti toteamukseenne siitä, että on erotettava toisistaan se, mitä vainoharhainen diktaattori päättää tehdä asevoimiensa kanssa, ja se, mitä humanitaarisia toimia muilta edellytetään. Kansaa ei saa rangaista sen diktaattorin hulluudesta, ja meidän on siksi tuettava näitä toimia.
<P>
Toiseksi totean, että meidän on pyrittävä avaamaan diplomaattiset kanavat uudelleen. Muuta vaihtoehtoa ei ole, koska tämän diktaattorin toimista on yritettävä lukea ja päätellä, mitä mahdollisuuksia on vielä olemassa. Eikö ole enää mitään mahdollisuuksia saada Pohjois-Korea palaamaan kuuden osapuolen keskusteluihin? Uskon, että on. Kaikkia väyliä ei ole suljettu. Voimme vielä yrittää saada pohjoiskorealaiset palaamaan neuvottelupöydän ääreen.
<P>
Tämä tehtävä voi olla vaikea, mutta on myös selvää, ettei ole pelkkää sattumaa, että Pohjois-Korea tekee ydinkokeen silloin, kun Etelä-Korean ulkoministeri valitaan Yhdistyneiden Kansakuntien pääsihteeriksi. Meidän on osattava lukea merkit ja mietittävä, suljettiinko meiltä nyt ovi vai oliko oven sulkemisella kenties vain tarkoitus herättää huomiota. Uskon, että kyse on jälkimmäisestä. Me Euroopan parlamentin sosialidemokraattisen ryhmän jäsenet mutta myös sosiaalidemokraattien kansainvälisen yhteisön jäsenet näin ollen katsomme, että meidän on kaikesta huolimatta pyrittävä jatkamaan vuoropuhelua, koska meillä ei ole loppujen lopuksi muuta vaihtoehtoa.
<P>
Arvoisa korkea edustaja Solana, myös Pohjois-Korean lähinaapurit ovat reagoineet mielestäni toistaiseksi maltillisesti. Japanin hallitus ja muiden naapurivaltioiden hallitukset ovat reagoineet nähdäkseni asianmukaisesti. Ylimielinen politiikka ei sen sijaan ole mielestäni asianmukaista. Muistutan vielä parlamentille, että Amerikan yhdysvallat teki aikoinaan presidentti Bill Clintonin hallintokaudella Pohjois-Korean kanssa energiantoimitusohjelmia koskevan sopimuksen. Haluan myös muistuttaa, että 1990-luvulla toteutetulla niin kutsutulla Kedo-ohjelmalla ei pyritty rauhoittelemaan diktaattoria vaan pitämään Pohjois-Korean hallinto mahdollisuuksien mukaan mukana toiminnassa. Clintonin jälkeinen hallinto lopetti kaikki tällaiset toimet.
<P>
En halua myöskään peitellä enkä salata, että ryhmämme pitää tätä yhtenä Yhdysvaltojen epäonnistuneena tekona ja esimerkkinä sen yksipuolisesta menettelytavasta. Tämä ei ole selitys Pohjois-Korean diktaattorin toiminnalle, mutta se osoittaa, että kansainvälisten konfliktien ratkaiseminen edellyttää kaikkien osapuolten yhteistyötä.
<P>
Viimeisen asiani totean omasta puolestani kaikille niille, joiden mielestä ihmiskunnan ongelmat voidaan aina ratkaista kehittämällä ydinenergiaa. Muistutan heille, että Pohjois-Korean diktaattorin kaltaisen rikollisen käsissä jokainen rakennettu ydinvoimala ja rikastuslaitos on arvaamaton riski koko maailmalle.
<SPEAKER ID="047" NAME="István Szent-Iványi">
ALDE-ryhmän puolesta. - (EN) Arvoisa puhemies, Pohjois-Korea meni kaksi päivää sitten liian pitkälle. Euroopan unionin puheenjohtajavaltio tuomitsi julkilausumassaan jyrkästi ydinkokeen, jota on mahdoton hyväksyä. Puheenjohtajavaltio ilmaisi olevansa valmis toimimaan yhteistyössä kansainvälisen yhteisön kanssa vastatakseen päättäväisesti tähän provosoivaan tekoon.
<P>
Korkea edustaja ja komission jäsen Ferrero-Waldner vahvistivat ja toistivat tämän kannan. Olen hyvin iloinen siitä, ja pidän julkilausumaa myönteisenä, mutta odotamme, että se pannaan tiukasti täytäntöön. Pohjois-Korea on aina yrittänyt neuvotella uhkailemalla ja pelottelemalla. Se on toiminut tähän saakka, mutta meidän on tehtävä selväksi, ettei se onnistu enää. Kansainväliset toimijat näyttävät olevan ennenkuulumattoman yksimielisiä mahdollisista Pohjois-Korean hallinnon vastaisista toimista. Käyttäkäämme tämä tilaisuus hyväksemme ja viestittäkäämme selkeästi, ettemme suvaitse tekoja, jotka aiheuttavat epävakautta ja lisäävät jännitteitä entisestään.
<P>
Pohjois-Korean toiminta uhkaa koko alueen vakautta, koska se voi käynnistää alueellisen kilpavarustelun, mikä on erittäin epäsuotavaa. Myös kaikkien välitön turvallisuus on vaarassa, jos Pohjois-Korea onnistuu vahvistamaan asemaansa laittomassa asekaupassa, jota se käy arveluttavien hallintojen kanssa puhumattakaan kansainvälisistä terroristijärjestöistä.
<P>
Ollessamme tekemisissä Pohjois-Korean kanssa meidän on ajateltava myös Irania. Omaksumalla tiukan kannan tähän asiaan kannustamme myös Irania palaamaan neuvottelupöydän ääreen.
<P>
Pohjois-Korea ei saa tehdä uusia kokeita, ja sen on jatkettava kuuden osapuolen keskusteluja ehdoitta. Samalla kaikille osanottajille on oltava selvää, että kuuden osapuolen keskustelujen tavoitteena on saada Pohjois-Korea luopumaan sotilaallisesta ydinohjelmastaan ja osallistumaan ydinsulkusopimukseen. Vähempää ei hyväksytä, ja nämä tavoitteet on nyt saavutettava. Voimme joustaa menettelysäännöissä ja yksityiskohdissa, mutta näistä periaatteista on pidettävä tiukasti kiinni.
<P>
Pohjois-Korean on ymmärrettävä, ettei se voi taata turvallisuuttaan ja vakauttaan sotilaallisella ydinohjelmalla. Olemme nähneet, että Pohjois-Korea voi tehdä rajoitettua mutta kaikkia osapuolia hyödyttävää taloudellista yhteistyötä naapuriensa ja muiden kumppanien kanssa. Euroopan unioni ja muut avunantajat ovat tarjonneet huomattavan paljon humanitaarista apua, kuten komission jäsen totesi muutama minuutti sitten, ja olemme aina olleet valmiita myöntämään lisäapua ja jatkamaan vuoropuhelua, mutta emme ehdoitta.
<P>
Herää kysymys, miksi Pohjois-Korea kääntää nyt selkänsä kansainväliselle yhteisölle. Vastaus on yksinkertainen: Pohjois-Korean johtajat ajattelevat, ettei heillä ole mitään hävittävää. He ovat väärässä: hinta, jonka he joutuvat maksamaan lisääntyvästä kansainvälisestä eristyneisyydestä ja mahdollisista seuraamuksista, nousee huimasti. Tiedämme jo, etteivät he juurikaan piittaa oman väestönsä hyvinvoinnista vaan ottavat tällaisilla vastuuttomilla teoilla sen riskin, että menettävät kansainvälisen tuen ja yhteistyön, jonka tavoitteena on Pohjois-Korean asteittainen avautuminen ja uudistukset, joita ilman valtion poliittinen ja sosiaalinen rakenne väistämättä sortuu. Jos he eivät ymmärrä muuta, niin ainakin tämä argumentti heidän on ymmärrettävä.
<P>
(Suosionosoituksia)
<SPEAKER ID="048" NAME="Gérard Onesta">
Verts/ALE-ryhmän puolesta. - (FR) Arvoisa puhemies, edustan valtiota, joka "käy kauppaa" ydinteknologialla. On siksi erittäin tekopyhää ihmetellä, että tämä vaara on taas olemassa, kun sitä on levitetty joka puolelle.
<P>
Aion kuitenkin puhua Pohjois-Koreasta. Minulle on aivan samantekevää, onko sillä käytössään erittäin pitkälle kehitetty ydinteknologia vai sopiva väline tällaista teknologiaa varten. Olen yksi niistä harvoista parlamentin jäsenistä, jotka ovat oleskelleet Pohjois-Koreassa. Kyseinen valtio ei ole ainoastaan julma diktatuuri, joka ajaa kansansa täydelliseen köyhyyteen. Vierailin maassa ollessani myös yhdessä maailman suurimmista psykiatrisista sairaaloista. On todellakin huomautettava, ettei miljoonilla siellä elävillä ihmisillä ei ole mitään kosketusta todellisuuteen. He eivät tiedä mitään ulkopuolisesta maailmasta. He vain polvistuvat johtajan eteen, joka sanoo heille joka aamu, että koko maailma haluaa tallata heidät jalkoihinsa. Kohtaamme Pohjois-Koreassa maailman, joka näyttää muistuttavan erittäin paljon George Orwellin maailmaa.
<P>
Mitä seuraamuksia näissä oloissa pitäisi siis soveltaa, kun kyse on hallinnosta, jonka toiminta on yleisesti järkeväksi katsottavan käyttäytymisen rajoilla ja joka ei voisi enää vähempää välittää omasta kansastaan, koska se vasta hiljattain antoi miljoonan ihmisen menehtyä? Mikä saarto pohjoiskorealaisille voidaan määrätä, kun he ovat jo eristyksissä muusta maailmasta? Mikä elinkeinoala heiltä voitaisiin tuhota, kun ainoakin on jo romutettu? Pitäisikö väestön antaa nähdä vielä enemmän nälkää? Se olisi aivan häpeällistä.
<P>
Ainoa tosiasiallinen vaihtoehto on mielestäni Kiina, joka loi tämän järjestelmän, joka on ylläpitänyt sitä ja joka - tämä on erittäin mielenkiintoista panna merkille - ellei ensimmäisenä, ainakin ensimmäisten joukossa tuomitsi tällä viikolla tehdyn räjäytyksen. Jos todella haluamme auttaa tässä asiassa, meidän on mielestäni oltava määrätietoisia, erittäin maltillisia ja myös erittäin nöyriä, koska levitämme itsekin ydinteknologiaa.
<P>
(Suosionosoituksia)
<SPEAKER ID="049" NAME="Tobias Pflüger">
GUE/NGL-ryhmän puolesta. - (DE) Arvoisa puhemies, Pohjois-Korean ydinkoe on selvästikin tuomittava, koska se vain lisää alueen epävakautta ja altistaa kaikkien ydinkokeiden tavoin väestön radioaktiiviselle laskeumalle. On erityisen ivallista, että Pohjois-Korea investoi ydinkokeisiin varoja, joilla hallitus olisi voinut kohentaa väestön ravitsemustilannetta. On hyvä, että EU haluaa jatkaa avustamista tällä alalla.
<P>
Venäjän puolustusministeri on todennut, että Pohjois-Korea on tämän ydinkokeen vuoksi tosiasiassa yhdeksäs ydinasevaltio Yhdysvaltojen, Venäjän, Kiinan, Ranskan, Yhdistyneen kuningaskunnan, Israelin, Intian ja Pakistanin jälkeen. Tilanteen laajeneminen on nyt estettävä. Sotilaallisista iskuista puhuvat ovat vaarallisia sodanlietsojia. Tätä tilannetta ei kuitenkaan ratkaista sotimalla vaan neuvottelemalla. EU:lla voisi hyvinkin olla neuvotteluissa oma tehtävänsä, kuten korkea edustaja Solana ja komission jäsen Ferrero-Waldner jo totesivatkin.
<P>
Pohjois-Korean hallitus näyttää vaativan ennen kaikkea suoria neuvotteluja Yhdysvaltojen kanssa. Miksi Yhdysvallat ei sitten voisi käydä suoria, kahdenvälisiä neuvotteluja Pohjois-Korean kanssa? Yhdysvaltain hallinnon on tehtävä näin, vaikka tämä epäilemättä edellyttää siltä yli-inhimillistä tekoa. Seuraamusten vaatiminen vain pahentaa tilannetta. Seuraamuksia vaativien on selitettävä, miten voidaan välttää se, ettei seuraamuksilla vain aiheuteta lisää kärsimyksiä jo muutenkin nälässä olevalle Pohjois-Korean väestölle. Aikoinaan uusille ydinasevaltioille Intialle ja Pakistanille määrättyjen seuraamusten perusteella tiedämme, että seuraamukset menettävät erittäin nopeasti tehokkuutensa. Ydinsulkusopimus, joka on muutenkin ollut aina epäjohdonmukainen, on nyt vakavasti uhattuna. Sen 6 artiklassa todetaan, että sopimuksen osapuolet sitoutuvat käymään neuvotteluja "ydinaseriisuntaan liittyvistä tehokkaista toimenpiteistä sekä tarkan ja tehokkaan kansainvälisen valvonnan alaisena tapahtuvaa yleistä ja täydellistä aseidenriisuntaa koskevasta sopimuksesta". Tämä tarkoittaa, että kaikki ydinaseet on tuhottava.
<P>
Myös eurooppalaisilla on omat ydinaseisiin liittyvät velvoitteensa. Muistutan korkealle edustajalle Solanalle, etteivät myöskään Euroopan unionissa olevat ydinaseet ole laillisia, vaikka kolleganne Annalisa Giannella yrittikin väittää meille muuta ulkoasiainvaliokunnassa. Myös EU-valtiot ovat sitoutuneet ydinsulkusopimuksen nojalla ydinaseiden riisuntaan. Nimenomaan tässä kohtaamme länsimaiden ja EU:n politiikalle tyypillisten kahdenlaisten sääntöjen ongelman. Kysyn teiltä, tiedättekö jonkin ydinasevaltion, joka noudattaa ydinsulkusopimuksen 6 artiklaa, jossa määrätään ydinaseriisuntaa koskevasta velvoitteesta?
<P>
Voin kertoa, että EU-valtiot tekevät juuri päinvastoin. Yhdysvallat ja Ranska eivät suinkaan riisu ydinaseitaan vaan kehittävät uusia, tehokkaampia ydinaseita. Ydinaseet ovat aina laittomia, ja niiden testaamisella on aina kielteisiä ja vaarallisia vaikutuksia. On mielenkiintoista, että Pohjois-Koreaa ja Irania kohdellaan eri tavoin. Haluan tehdä selväksi, että sotilaallisilla hyökkäyksillä uhkaamisella on aina päinvastainen vaikutus kuin oli tarkoitus. Hyviä ydinaseita ei ole olemassa. Ydinaseista on hankkiuduttava eroon kaikkialla, ja kaikki ydinkokeet on tuomittava ja lopetettava.
<SPEAKER ID="050" NAME="Ģirts Valdis Kristovskis">
UEN-ryhmän puolesta. - (LV) Arvoisa komission jäsen Ferrero-Waldner, arvoisa korkea edustaja Solana, hyvät kollegat, tämä ydinkoe on epäilemättä horjuttanut pahasti vakautta, rauhaa ja turvallisuutta. Voimme kuitenkin jälleen kerran varoittaa tästä asiasta ja voimme tietenkin heti tuomita ydinkokeen. On todettava, että tässä yhteydessä meidän on tietenkin ilmaistava tukemme ja kunnioituksemme kaikille niille, jotka ovat reagoineet nopeasti tähän Pohjois-Korean toimista johtuvaan nimenomaiseen tilanteeseen. Komission jäsenen Ferrero-Waldnerin ja korkean edustajan Solanan puheiden perusteella en toisaalta ole kuitenkaan aivan vakuuttunut, että Pohjois-Korean toimien syitä on analysoitu perusteellisesti. Kaikkihan me varmasti tiedämme, että Pohjois-Korea on totalitaarinen kommunistinen valtio ja ettei sen hallinnolla ole näin ollen ehkä tapana toimia terveen järjen mukaisesti. Toisaalta haluaisin kuitenkin esittää joitakin provosoivia kysymyksiä, jotka juolahtivat mieleeni muutama päivä sitten. Ne koskevat lausuntoja, jotka vahtikoiramme, Kansainvälisen atomienergiajärjestön johtaja ElBaradei antoi tiedotusvälineille. Eräässä lausunnossaan hän totesi, että koko ongelma johtuu itse asiassa kahdenlaisista säännöistä. Haluaisinkin kysyä ulkoministereiltämme, yhtyvätkö he näihin ElBaradein kommentteihin, joiden mukaan Yhdysvallat ja EU-valtiot harjoittavat tekopyhää politiikkaa yhtäältä Israelia ja toisaalta Iranin ja Pohjois-Korean kaltaisia valtioita kohtaan, koska Israelilla saa epäilemättä olla hallussaan joukkotuhoaseita ja sillä saa olla tällainen puolustusjärjestelmä, mutta tätä vaihtoehtoa ei sallita muiden sellaisten valtioiden kohdalla, jotka eivät ole allekirjoittaneet ydinsulkusopimusta.
<SPEAKER ID="051" NAME="Bastiaan Belder">
IND/DEM-ryhmän puolesta. - (NL) Arvoisa puhemies, on selvää, että Pohjois-Korean hallinnon viime maanantaina tekemä ydinkoe aiheuttaa epävakautta etenkin Koillis-Aasiassa mutta myös muualla maailmassa. Meneillään on nyt kaksi ydinkriisiä: akuutti Pohjois-Korean kriisi ja kiireellinen Iranin kriisi. Nyt on pohdittava, voidaanko molempia hallita ilman sotilaallisia keinoja, ja kahden YK:n turvallisuusneuvoston jäsenen, Kiinan ja Venäjän, asenteella on tässä asiassa ratkaiseva merkitys. Miten merkityksellisenä Kiinan ja Venäjän hallitukset nykyään pitävät ydinsulkusopimusta? Se voidaan päätellä niiden käyttäytymisestä turvallisuusneuvostossa. Odotan tähän korkean tason YK:n elimeen kuuluvien EU:n jäsenvaltioiden vaativan, että Kiinalle ja Venäjälle muistutetaan niiden ratkaisevasta vastuusta tässä asiassa. Tällä välin kansainvälisen yhteisön on tärkeää pitää silmällä Pohjois-Korean hallinnon kauppatoimia, etenkin merireittejä. Vasta viime viikolla Pohjois-Korean hallinto todellakin ilmoitti, että se toimittaa teknologiaa, aineita ja ydinaseita muihin valtioihin oman mielensä mukaan. Kansainvälisen yhteisön on reagoitava jämäkästi tällaiseen selvään provosointiin. Myös EU:n jäsenvaltioiden on epäilemättä määrättävä ankaria seuraamuksia, jotka vaikuttavat Pohjois-Korean johtoon ja säästävät mahdollisimman paljon nääntynyttä ja aivopestyä kansaa.
<P>
Neuvosto ja komissio voivat varmasti kuvitella, miten valtavan huolissaan Israel on Pohjois-Korean vastuuttomasta ydinkokeesta, joka samalla rohkaisee voimakkaasti Iranin islamilaista tasavaltaa seuraamaan Pohjois-Korean hallinnon esimerkkiä ydinaseiden alalla. Kim Jong Ilin terrorihallinto luultavasti antaa Iranille jopa konkreettista teknistä ja aineellista apua näissä toimissa. Neuvosto ja komissio väittävät takaavansa Israelin olemassaolon valtiona. Kehotan niitä muuttamaan lupauksensa poliittiseksi toiminnaksi tässä kaksinkertaisessa ydinkriisissä.
<SPEAKER ID="052" NAME="Jan Tadeusz Masiel" AFFILIATION="NI">
(PL) Arvoisa puhemies, on hyvä, ettei maailma ole enää jakautunut Varsovan liittoon ja Natoon. On hyvä, että entiset itäblokin valtiot kuuluvat nykyään Euroopan unioniin ja Natoon tai ovat etenemässä kohti jäsenyyttä.
<P>
Yhdentyneenä Eurooppa on vahvempi ja sillä on paremmat mahdollisuudet kohdata nyt esillä oleva ongelma - Pohjois-Korean ydinkokeet. Vaikka Venäjä on tukenut sivistyneen maailman lausuntoja ja tuominnut meidän tapaamme ydinkokeet, Venäjällä valitettavasti tapahtuu edelleen kauheita asioita, kuten toimittajien murhia, joista viimeisenä esimerkkinä on Anna Politkovskajan surma.
<P>
Kun tarkastellaan poliittista, taloudellista ja demokraattista kehitystä, Pohjois-Korea on nykyään viimeisiä tyhjiä kohtia maailmankartalla. Mikä oikeastaan on Pohjois-Korean ongelma? Se yrittää kenties vain saada huomiotamme, ja tämä on epätoivoinen avunhuuto.
<P>
Olemme panneet tyytyväisinä merkille, että myös Kiina on tuominnut Pohjois-Korean aloittaman kilpavarustelun. Kaikki valtiot toivovat taloudellista kehitystä ja rauhaa nyt enemmän kuin koskaan koko ihmiskunnan historiassa. Myös Pohjois-Koreassa tarvitaan ruokaa ja hyvinvointia enemmän kuin aseita.
<SPEAKER ID="053" NAME="Elmar Brok" AFFILIATION="PPE-DE">
(DE) Arvoisa puhemies, arvoisa komission jäsen, arvoisa korkea edustaja Solana, hyvät parlamentin jäsenet, tämä tapahtuma on erityisen ongelmallinen ja vaarallinen kahdesta syystä.
<P>
Ensimmäinen ilmeinen syy on, että diktaattori, joka ei tunnetusti välitä edes oman maansa kansalaisten hengestä, on saanut käsiinsä vaarallisen aseen. Hän on näin ollen valmis ottamaan kaikki mahdolliset riskit, myös sen, että maan oma väestö voi tuhoutua. Tähän tekoon sisältyvää riskiä on siksi äärimmäisen vaikea arvioida.
<P>
Toiseksi on todettava, että jos tämä ydinkoe todellakin osoittautuu onnistuneeksi ja on toteutettu rakettiteknologian avulla, alueella voi käynnistyä uusi kilpailu joukkotuhoaseiden hankinnasta. En tiedä, millaisia keskusteluja tästä asiasta käydään esimerkiksi Etelä-Koreassa, Indonesiassa tai Filippiineillä. Lisäksi on pidettävä mielessä, että Pohjois-Korea ja Iran vaihtavat keskenään rakettiteknologiaa. Iranin hallitus leikkii kanssamme kissaa ja hiirtä, ja näyttää yhä epätodennäköisemmältä, että Iranin hallitus tekee tämän vain varmistaakseen oman rauhanomaisen ydinenergian käyttönsä. Sillä on tosiasiassa mielessään paljon muutakin. Arvoisa korkea edustaja Solana, olette auliisti pyrkinyt saamaan tilanteen hallintaan ja käymään keskusteluja tämän tavoitteen mukaisesti. Tässä yhdistelmässä on tiettyjä vaaroja, minkä vuoksi Iranilla on nyt erityinen vastuu selvittää asiat lopullisesti ja aloittaa asianmukaiset neuvottelut.
<P>
Jäsen Salafranca kysyi, millaiset seuraamukset voivat tulla kyseeseen. Meidän on keksittävä jotain, millä on todella vakavia vaikutuksia Pohjois-Korean diktaattoriin. Hän ei välitä, jos seuraamuksista aiheutuu vahinkoa väestölle. Tästä syystä on määrättävä sellaisia seuraamuksia, jotka satuttavat häntä henkilökohtaisesti. Seuraamukset on myös pantava täytäntöön, ja niitä on noudatettava.
<P>
Totean jäsen Pflügerille, ettemme saa nyt turvautua selityksiin ja syyttää eri osapuolia silloin ja silloin tehdyistä virheistä. Yhdysvallat ei ole syypää siihen, että Pohjois-Koreassa on hullu diktaattori. Meidän on varmistettava, ettei parlamentti tarjoa tälle miehelle enää pakoreittejä, sillä hän uhmaa kaikkia kansainvälisen yhteisön määräämiä sääntöjä. Meidän on siksi pakotettava hänet palaamaan kuuden osapuolen kokouksiin, ja jos ne osoittautuvat menestyksekkäiksi, hänen maansa turvallisuus on taattu. Tämä on kuitenkin tehtävä selväksi, ellemme halua, että maailmassa on 20 vuoden kuluttua 30 tai 40 ydinvaltaa, jotka tuhoavat maailman.
<SPEAKER ID="054" NAME="Pasqualina Napoletano" AFFILIATION="PSE">
(IT) Arvoisa puhemies, hyvät kollegat, Euroopan parlamentilla ei ole nähdäkseni muuta mahdollisuutta kuin tuomita muiden tavoin Pohjois-Korean ilmeisesti tekemät ydinkokeet. Sen lisäksi, että Euroopan parlamentti tuomitsee kokeet määrätietoisesti, Euroopan unionin ja koko kansainvälisen yhteisön on luvattava, että tämä erittäin vakava ongelma pyritään ratkaisemaan tällä kertaa neuvottelemalla. Tämä diktatuuri on saatava noudattamaan kansainvälisen rinnakkaiselon sääntöjä.
<P>
Kansainvälisellä yhteisöllä ei ole kuitenkaan vaihtoehtoja: ydinaseiden leviäminen on todellakin pystyttävä estämään. Totean jäsen Brokille, ettei tässä ole tarkoitus syyttää ketään, mutta mielestäni on pakko myöntää, että ydinsulkusopimuksen vesittäminen, joka johtui selvästikin osittain vuoden 2005 konferenssin epäonnistumisesta, oli kohtalokas virhe. Kaikkien tulevien hätäratkaisujen on siksi mielestäni perustuttava ydinsulkusopimuksen tarkistusta koskevien neuvottelujen uudelleen aloittamiseen.
<P>
Tämä on pakollinen tehtävä, joka kansainvälisen yhteisön on hoidettava johdonmukaisesti, koska vain siten voimme tarpeeksi jämerästi pakottaa Pohjois-Korean diktatuurin noudattamaan tätä menettelytapaa - vaikkakin eri tilanteessa. On todettava, että tämä ennalta ehkäisevä Irakin vastainen sota on saanut diktaattorit vääristyneellä tavalla vakuuttuneiksi, että ydinaseiden hallussapito on eräänlainen kulkulupa. Meidän tehtävänämme on saada koko maailman, myös autoritaaristen valtioiden, hallitsijat ymmärtämään, ettei tämä pidä missään tapauksessa paikkaansa. Muuten emme onnistu pysäyttämään jälleenvarustautumista.
<P>
Arvoisa korkea edustaja Solana, haluaisin teidän selittävän, mitkä ovat Pohjois-Korean ja Iranin väliset erot, koska nämä kaksi valtiota liitetään hyvin usein toisiinsa. Uskon kuitenkin, että mahdollisen ratkaisun yksityiskohdat perustuvat juuri näihin eroihin.
<SPEAKER ID="055" NAME="Rebecca Harms" AFFILIATION="Verts/ALE">
(DE) Arvoisa puhemies, hyvät kuulijat, Pohjois-Koreasta on jo sanottu tarpeeksi, mutta mielestäni on puhuttu liian vähän siitä, että Eurooppa ja koko maailma voivat ottaa opikseen Pohjois-Korean tilanteesta.
<P>
Kun Pohjois-Korea aloitti ydinohjelmansa vuonna 1962, sitä sanottiin tietenkin käytettävän "siviilitarkoituksiin". Puhuttiin "rauhan atomeista", ja sanottiin, "ettemme halua pommeja emmekä aseita". Kuten monien muidenkin valtioiden kohdalla, pian kuitenkin alettiin epäillä, etteivät nämä puheet pidä paikkaansa. Kun Pohjois-Korean hallinto myönsi vuonna 2003 pitkän jahkailun jälkeen, että jalostusta tehdään sotilaallisiin tarkoituksiin, oli selvää, että niin kutsuttua siviiliydinohjelmaa käytettiin väärin sotilaallisiin tarkoituksiin. Vuonna 2005 Pjongjangista ilmoitettiin, että maalla on hallussaan ydinaseita, ja ydinkoe tehtiin tämän viikon alussa.
<P>
Tällä hetkellä voin ainoastaan todeta, että niin kutsutun ydinenergian siviilikäytön laajentamisen kannattajat varmistavat samalla, että ydinenergiaa käytetään myös sotilaallisiin tarkoituksiin. He pohjustavat jatkuvasti muun muassa sitä, että Irakin-sota oli oikeutettu väärinkäytöstä koskevien epäilyjen perusteella. Mikä tämän kaiken takana oli? Euroopasta oli viety Irakiin tavaraa siviilikäyttöä varten. Miksi Iranilla on muka siviilikäyttöön tarkoitettua teknologiaa?
<P>
Jotkut edustavat Eurooppaa ja väittävät, että sotilaallisiin tarkoituksiin tapahtuva ydinenergian käyttö voidaan saada hallintaan uusilla reaktoritekniikoilla. He valehtelevat ja tietävät sen itsekin. He eivät saisi enää heikentää ydinsulkusopimusta levittämällä siviiliydinteknologiaa.
<SPEAKER ID="056" NAME="James Hugh Allister" AFFILIATION="NI">
(EN) Arvoisa puhemies, on todellakin masentavaa ajatella, mitä seurauksia saattaa koitua siitä, että Pohjois-Korean totalitaarisella stalinistisella hallinnolla on nyt hallussaan ydinase. Riippumatta suoran aggressiivisen käytön mahdollisuudesta olen huolissani siitä, että Pohjois-Korea saattaa käydä nyt kauppaa arvaamattomien terroristiryhmien kanssa ja viedä ydinaseita ja -teknologiaa.
<P>
Pohjois-Korea toteuttaa jo aktiivisesti monenlaisia laittomia vientitoimia ja on itse asiassa riippuvainen niistä. Se vie esimerkiksi huumeita ja etenkin väärennettyä valuuttaa, ja tämä vientitoiminta on laajaa. Jos sillä on nyt tilaisuus myydä ydinteknologiaa, meillä kaikilla on erittäin suuri syy olla peloissamme, sillä tällaista teknologiaa etsivien terroristimaailman edustajien tappamishalulla ei ole rajoja.
<P>
Olen erittäin huolissani sellaisesta mahdollisesta tulevaisuudennäkymästä, että omilla säännöillään toimiva valtio käyttää ydinteknologiaa omilla säännöillään ja myy sitä omilla säännöillään toimiville tahoille. EU:n ja etenkin Yhdistyneiden Kansakuntien on käsiteltävä tätä kriisiä äärimmäisen lujaotteisesti ja päättäväisesti. Pelkkä tuomitseminen ei todennäköisesti riitä. Olen varma, että Pohjois-Korealle on määrättävä ankaria seuraamuksia.
<SPEAKER ID="057" NAME="Hubert Pirker" AFFILIATION="PPE-DE">
(DE) Arvoisa puhemies, arvoisa komission jäsen, arvoisa korkea edustaja, tekemällä tämän kokeen Pohjois-Korea on osoittanut, ettei se piittaa ydinsulkusopimuksesta tuon taivaallista. Tällä kokeella maan poliittinen johto provosoi tahallaan ja tosissaan kansainvälistä yhteisöä, vaikka koe vaarantaa lähialueen ja muidenkin alueiden rauhan ja turvallisuuden. Lisäksi poliittinen johto hyväksyy, että tämä voi merkitä uuden ydinasevarustelun alkamista Aasiassa ja myös sen ulkopuolella. Johto on myös ottanut sen riskin, että maa joutuu täysin eristyksiin, ajattelematta lainkaan omaa kansaansa.
<P>
Euroopan parlamentin on ilmaistava kantansa selvästi ja voimakkaasti. Meidän on tuomittava tämän kokeen tekeminen erittäin jyrkästi ja kehotettava maan poliittista johtoa palaamaan neuvottelupöydän ääreen, jotta ydinsulkusopimuksesta voidaan neuvotella, jotta kuuden osapuolen keskusteluja voidaan jatkaa ja jotta tämä kriisi voidaan lopultakin ratkaista rauhanomaisesti. Euroopan parlamentin on myös kehotettava kansainvälistä yhteisöä ja turvallisuusneuvostoa reagoimaan nykyistä voimakkaammin.
<P>
Ei ole yksinkertaisesti hyväksyttävää, että Pohjois-Korean hallitus käyttää omia varojaan sekä muualta saamiaan varoja ydinaseiden kehittämiseen, mutta tarvitsee samaan aikaan kansainvälisen yhteisön elintarvikeapua nälkää näkevän väestönsä ruokkimiseen.
<P>
Arvoisa puhemies, mitä tulee aiemmin esittämiinne toteamuksiin, pyydän teitä antamaan kirjallisen lausunnon, jossa esitetään Euroopan parlamentin vastalause ja vaatimukset Pohjois-Korean hallitukselle, kansainväliselle yhteisölle ja turvallisuusneuvostolle. Emme voi hyväksyä, että toisella ydinkokeella toistetaan se, mikä on tuomittava jyrkästi jo ensimmäisellä kerralla.
<SPEAKER ID="058" NAME="Marios Matsakis" AFFILIATION="ALDE">
(EN) Arvoisa puhemies, keskustelemme nyt paheksuttavan Pohjois-Korean hallinnon tekemästä ydinkokeesta. Korkea edustaja Solana kuitenkin totesi useammin kuin kerran, että kyse on vain "mahdollisesta" ydinkokeesta. Jotta tiedämme varmasti, mistä keskustelemme, voisiko korkea edustaja Solana vakuuttaa kertovansa meille aivan lähiaikoina, onko kyse todellakin ydinkokeesta?
<SPEAKER ID="059" NAME="Puhemies">
Hyvä jäsen Matsakis, tuo ei ollut missään tapauksessa työjärjestyspuheenvuoro. Etuilitte puhujajonossa. Pyydän, ettette käytä työjärjestystä väärin saadaksenne puheenvuoron.
<SPEAKER ID="060" NAME="Benita Ferrero-Waldner" AFFILIATION="komission jäsen" LANGUAGE="EN">
Arvoisa puhemies, on selvää, että Pohjois-Korea uhmaa viimeisimmällä teollaan ydinsulkujärjestelmää, ja tämä teko on tuomittava erittäin voimakkaasti. Olemme kaikki siitä yhtä mieltä, mutta meidän on myös keksittävä oikea ja järkevä vastatoimenpide, joka kohdistetaan asiasta vastuussa oleviin viranomaisiin ja joka aiheuta kärsimystä väestölle. Meidän on myös keskityttävä koko ajan lopulliseen tavoitteeseen. Se on todennettavissa oleva Korean niemimaan ydinaseettomuus, joka on alueen pysyvän rauhan ja vakauden perusta, kun otetaan huomioon, että demilitarisoidulla vyöhykkeellä vallitsee kireä aseellinen tasatilanne. Tämä tavoite voidaan lopulta saavuttaa vain diplomaattisin keinoin.
<P>
Jos analysoidaan teon motiiveja, syyt ovat varmasti moninaiset. Se, että Pohjois-Korea tulkitsee väärin kansainvälisen yhteisön asenteen, saattaa johtua maan täydellisestä eristyneisyydestä, mutta Pohjois-Korean tavoitteena saattaa olla myös kahdenvälisten neuvottelujen tehostaminen, missä se ei ole vielä onnistunut.
<P>
Tämän viikon tapahtumien vuoksi kuuden osapuolen neuvottelujen jatkaminen on entistä vaikeampaa, mutta keskipitkällä tai pitkällä aikavälillä tämä toimintakehys luo parhaat mahdollisuudet kestävän ratkaisun löytymiselle.
<P>
Toivon siksi vilpittömästi, että neuvotteluja onnistutaan jatkamaan ennemmin tai myöhemmin, vaikka tilanne on nyt kaikkea muuta kuin lupaava. Euroopan unioni ei osallistu suoraan kuuden osapuolen keskusteluihin, mutta EU tukee niitä voimakkaasti, koska se on vastuuntuntoinen maailmanlaajuinen toimija ja koska alueen vakaus on selvästi sen etujen mukaista. Olemme myös ilmaisseet olevamme valmiita toimimaan entistä aktiivisemmin, jos sitä pidetään hyödyllisenä kuuden osapuolen keskusteluissa.
<P>
Lopuksi totean, että tämä erittäin vaikea, provokatorinen tilanne voidaan ratkaista vuoropuhelun avulla. Pohjois-Korea pyrkii parantamaan omaa turvallisuuttaan, ja tämä tavoite voidaan saavuttaa kuuden osapuolen prosessilla, jota suositamme.
<SPEAKER ID="061" NAME="Javier Solana" AFFILIATION="korkea edustaja" LANGUAGE="EN">
Arvoisa puhemies, tämän keskustelun päätteeksi meidän on mielestäni korostettava yhtä asiaa. Yksikään Euroopan parlamentin jäsen ei ole vastustanut Pohjois-Korean teon tuomitsemista. Tämä on mielestäni erittäin tärkeä päätös tälle tärkeälle keskustelulle.
<P>
Jotkut saattavat epäröidä, mitä seuraavaksi pitäisi tehdä ja miten Pohjois-Korean kanssa pitäisi toimia jatkossa, mutta kaikki tässä keskustelussa puhuneet parlamentin jäsenet katsovat, että Pohjois-Korean ydinkoe on aiheuttanut huolta kansainväliselle yhteisölle ja että kansainvälinen yhteisö on ottanut vastuun asian käsittelemisessä. Meidän pitäisi mielestäni olla iloisia tästä, koska tämänkaltaisissa tärkeissä asioissa Euroopan parlamentin jäsenten tehtäviä voidaan verrata kansainvälisen yhteisön jäsenten tehtäviin.
<P>
Voimme tehdä erilaisia päätelmiä siitä, miksi ydinkoe tehtiin ja mitkä ovat sen seuraukset tulevaisuutta ajatellen. Jotkut meistä ovat käyneet Pohjois-Koreassa. Minäkin olen käynyt siellä ja keskustellut maan johtajan kanssa useaan otteeseen. Viime heinäkuussa Kuala Lumpurissa minulla oli tilaisuus keskustella Pohjois-Korean ulkoministerin kanssa, ja hän totesi, ettei Pohjois-Korea aio palata kuuden osapuolen keskusteluihin. Tuolloin oli siis lähestulkoon selvää, että jotain tällaista saattaisi tapahtua.
<P>
Meidän on kiitettävä kiinalaisia, jotka ovat johtaneet kuuden osapuolen keskusteluja ja pitäneet pintansa. Tällä kertaa he eivät kuitenkaan valitettavasti onnistuneet vakuuttamaan Pohjois-Koreaa, joka toteutti ydinkokeen kokoukseen saapumisen sijasta.
<P>
Olen täysin samaa mieltä niiden kanssa, jotka totesivat, että ydinsulkusopimusta on tarkistettava. Jäsen Napoletano esitti tämän asian kaikkein johdonmukaisimmin ja ponnekkaimmin. Olen hänen tapaansa huolissani siitä, että viimeisin ydinsulkusopimuksen tarkistus epäonnistui. Siinä epäonnistuivat kaikki tarkistukseen osallistuneet, myös ydinasevaltiot, joiden joukossa on myös Euroopan unionin jäsenvaltioita.
<P>
Ydinsulkusopimus tehtiin vuonna 1968. Sitä on tarkistettu jo viisi kertaa, eikä millään kerralla ole onnistuttu poistamaan kyseisessä sopimuksessa olevia hankaluuksia ja oikeudellisia aukkotilanteita. Tämä täytyy todeta. Meidän on kuitenkin lisäksi syytä panna merkille, ettei Pohjois-Korea ole ydinsulkusopimuksen osapuoli. Se irtisanoutui siitä vuonna 2003 eikä ole näin ollen velvollinen noudattamaan sitä. Pohjois-Korea irtisanoutui ydinsulkusopimuksesta, koska se ei halunnut päästää alueelleen tarkastajia, mitä ydinsulkusopimuksessa edellytetään.
<P>
Huomaamme sekä nyt että jatkossa, että ydinsulkusopimusta on tarkistettava ja nykyaikaistettava. Kuten jo totesin, ydinsulkusopimus laadittiin vuonna 1968. Siitä on pitkä aika historiaa ajatellen, ja meidän on siksi ryhdyttävä toimiin. Eurooppalaiset voivat pyytää, että näitä järjestelyjä mukautetaan nykyisiin eikä menneen ajan realiteetteihin. Olen täysin tätä mieltä.
<P>
Seuraamuksista puheen ollen turvallisuusneuvosto ei voi nähdäkseni antaa vain lausuntoa. Turvallisuusneuvoston on toteutettava toimia, sillä muuten sen reagointia tarkkailevat muut valtiot päättelevät, ettei kansainvälinen yhteisö ota tällaista tekoa vakavasti. Muistatteko, mitä tapahtui, kun Pakistan teki ydinkokeen? Pohjois-Korea seurasi, miten kansainvälinen yhteisö reagoi Pakistanin toimiin, ja tämänhetkinen tilanne on luultavasti osittain seurausta tuolloisista tapahtumista.
<P>
Tämä ei tietenkään tarkoita, että jo paljon kärsineisiin Pohjois-Korean kansalaisiin olisi kohdistettava seuraamuksia. He kärsivät poliittisesti ja taloudellisesti, ja myös heidän jokapäiväinen elämänsä on kärsimystä. Tämän vuoksi on toteutettava ja otettava huomioon muita asioita. Meidän olisi mielestäni määrättävä ennen kaikkea sellaisia seuraamuksia, joilla estetään Pohjois-Korean ydinaseiden leviäminen ja joilla Pohjois-Koreaa estetään viemästä ydinteknologiaa muihin valtioihin, jotka saattavat etsiä tällaista teknologiaa, jotta ne voisivat edetä samaan suuntaan. Tämä on luultavasti kaikkein tärkein asia, jonka Yhdistyneiden Kansakuntien turvallisuusneuvosto voi tehdä.
<P>
Diplomatiasta totean, että kaikki parlamentin jäsenet ovat varmasti yhtä mieltä siitä, että kannatamme nimenomaan diplomatian keinoja. Me eurooppalaiset haluamme ratkaista vaikeita ja monimutkaisia ongelmia kaikkein eniten arvostamillamme keinoilla: ajatuksillamme, älykkyydellämme ja diplomatiallamme. Tämä ongelma on epäilemättä vaikea ja monimutkainen.
<SPEAKER ID="062" NAME="Puhemies">
Ennen kuin siirrymme seuraavaan aiheeseen, totean, että jäsen Pflüger on pyytänyt puheenvuoroa antaakseen henkilökohtaisen lausuman työjärjestyksen 145 artiklan nojalla.
<P>
Jäsen Pflüger, mainitsemani artiklan nojalla saatte puhua kolme minuuttia, mikäli esitätte huomautuksia vain omiksenne väitetyistä mielipiteistä tai korjaatte keskustelun aikana esittämiänne kannanottoja.
<SPEAKER ID="063" NAME="Tobias Pflüger" AFFILIATION="GUE/NGL">
(DE) Arvoisa puhemies, huomautukseni koskee jäsen Brokin toteamusta, jossa hän antoi ymmärtää, että syytän Yhdysvaltoja Pohjois-Korean ydinkokeesta. Se ei pidä lainkaan paikkaansa. Parlamentin on päinvastoin keskusteltava vakavasti asiasta, jonka myös jäsen Napoletano tavallaan otti esiin, nimittäin siitä, että jotkin hallinnot - esimerkiksi Yhdysvaltojen sekä lisääntyvissä määrin myös Euroopan unionin hallinto - katsovat, että niiden on puolustauduttava ydinaseilla hyökkäykseltä. Jäsen Brokin vihjaava huomautus ei näin ollen pidä lainkaan paikkaansa.
<P>
Ydinsodan uhkaa aiheuttaa paitsi Yhdysvallat myös Jacques Chirac. Tätä asiaa on pohdittava siksi vakavasti, ja jäsen Brokin toteamus oli näin ollen väärä.
<SPEAKER ID="064" NAME="Puhemies">
Jäsen Brok ei varmaankaan kuullut, mitä sanoitte. Toivon, että joku välittää hänelle huomautuksenne.
<SPEAKER ID="065" NAME="Elmar Brok" AFFILIATION="PPE-DE">
(DE) Arvoisa puhemies, jos saan esittää lyhyen huomautuksen, haluan todeta, että niiden, jotka lyövät, on myös vastaanotettava iskuja. Jäsen Pflüger todellakin esitti syytöksen, jota kommentoin, ja hänen on hyväksyttävä se. Tämä on poliittinen kannanotto eikä mikään vihjaava huomautus.
<SPEAKER ID="066" NAME="Puhemies">
Hyvä jäsen Brok, kukaan ei aio ryhtyä toimiin teitä vastaan. Esititte huomautuksen, ja jäsen Pflüger katsoi aiheelliseksi vastata siihen, mutta tämä asia on nyt loppuun käsitelty.
<P>
Keskustelu on päättynyt.
