<CHAPTER ID="019">
Eurovinjetti (keskustelu)
<SPEAKER ID="382" NAME="Puhemies">
(EL) Esityslistalla on seuraavana Paolo Costan liikenne- ja matkailuvaliokunnan puolesta esittämä suullinen kysymys komissiolle eurovinjetistä - 0386/2007).
<SPEAKER ID="383" NAME="Silvia-Adriana Ţicău">
kysymyksen laatijan puolesta.-(RO) Arvoisa puhemies, aihe, josta keskustelemme, on vaatimus, joka liikenne- ja matkailuvaliokunnalla on ollut jonkin aikaa ja jonka se on toimittanut Euroopan komissiolle esittääkseen ulkoisten kustannusten sisällyttämistä koskevan mallin, jota voidaan soveltaa kaikkiin liikennemuotoihin. Itse asiassa olen pyytänyt komissiota esittämään viimeistään kesäkuussa 2008 sen jälkeen, kun se on tutkinut kaikki vaihtoehdot - mukaan luettuna ympäristönsuojeluun, meluun, ruuhkiin ja terveyteen liittyvät kustannukset - yleisesti sovellettavan, avoimen ja laajan mallin kaikkien ulkoisten kustannusten arviointia varten. Mallilla määriteltäisiin infrastruktuurin käyttömaksut, ja se toimisi perustana myöhemmille laskelmille.
<P>
Mallin kehittämisessä saatujen väliaikaisten tulosten perusteella komission olisi ilmoitettava onko kaikki ympäristökustannukset, kuten ilmastonmuutokseen liittyvät kustannukset, ja äskettäin julkistetut kustannukset, jotka liittyvät terveyteen, tutkittu välikertomuksessa ja otetaanko ne huomioon oleellisina tekijöinä myöhemmissä arvioinneissa ja laskelmissa.
<P>
Haluaisin mainita sen, että direktiivi, johon viittaamme, antaa jäsenvaltioille mahdollisuuden ottaa käyttöön tievero ja ottaa sen laskemisessa huomioon aikaisempaa enemmän kustannustekijöitä. Itse asiassa on käyty keskusteluja niin kutsuttujen ulkoisten kustannusten, kuten ympäristöön liittyvien kustannusten, sisällyttämisestä tiemaksuun.
<P>
Monet jäsenvaltiot vastustavat kyseisten kustannusten sisällyttämistä tieveroon, koska ne katsovat, ettei laskemiseen ole käytettävissä kestävää mallia, mutta toiset jäsenvaltiot uskovat, että verot tuovat tuloja ja että siten saadaan tarvittavia varoja infrastruktuuria varten.
<P>
Haluaisin mainita sen, että on erittäin tärkeää varmistaa reilu kilpailu eri liikennemuotojen välillä mutta että on tärkeää varmistaa myös liikennemelun väheneminen.
<P>
Uskon, että myös ehdotus, jonka Euroopan komissio antaa, auttaa meitä parantamaan liikenteen tehokkuutta ja erityisesti eri liikennemuotojen tehokasta käyttöä sekä tietysti edistää siten yleisesti liikenteen kestävää kehitystä.
<P>
Liikenteestä tulee tai aiheutuu 24,1 prosenttia 27 jäsenvaltion kasvihuonekaasupäästöistä. Siksi meidän on tärkeää tietää, ovatko ympäristökustannukset, kuten ilmastonmuutosta koskevat kustannukset, osa kyseistä ehdotusta.
<P>
Haluaisin mainita senkin, että eurovinjettidirektiivissä annetaan jäsenvaltioille mahdollisuus määrätä lisävero tietyistä teistä herkillä alueilla, kuten Alppien ja Pyreneiden vuoristoalueilla. Kaikki sillä keinoin kerätyt tulot olisi investoitava vaihtoehtoisiin liikennemuotoihin ja niihin liittyvään infrastruktuuriin.
<P>
Haluaisin myös kysyä komissiolta, voisiko se vahvistaa meille sen, että sen jälkeen kun Euroopan unioni ratifioi Alppien suojelua koskevan yleissopimuksen liikennepöytäkirjan, kyseisen pöytäkirjan kohdat tavarankuljetusta koskevien verojen perimistä otetaan huomioon tässä mallissa. Toivon, että komission jäsen Barrot kertoo meille yksityiskohtia ajankohdasta, jolloin komissio aloittaa voimassa olevan eurovinjettidirektiivin uuden tarkistuksen.
<P>
Haluaisin päättää alustukseni kahdella lisäkysymyksellä eli haluaisin kysyä komissiolta, sisällytetäänkö ulkoiset kustannukset maantieliikenteen lisäksi muissakin liikennemuodoissa, jotta varmistetaan eri liikennemuotojen välinen tasapaino, ja haluaisin kysyä komissiolta myös sitä, miten se aikoo valvoa eurovinjettidirektiivin täytäntöönpanoa.
<SPEAKER ID="384" NAME="Jacques Barrot">
komission varapuheenjohtaja. -(FR) Arvoisa puhemies, komissio toteutti tutkimuksen vertaillakseen kaikkia aihetta koskevia julkaisuja ja löytääkseen parhaat käytännöt ulkoisten kustannusten arvioimiseksi. Monet havaituista eri menetelmistä viittasivat komission rahoittamiin tutkimushankkeisiin, kuten Unit, ExternE ja muut vielä uudemmat hankkeet. Nyt laaditaan käsikirjaa, ja aiomme julkaista sen pian. Tämä on ensimmäinen kohta.
<P>
Toiseksi, komissio on käynnistänyt vaikutustenarvioinnin, joka liittyy ulkoisten kustannusten korvauksiin. Monia maksuvaihtoehtoja on löydetty ja toimitettu julkiseen kuulemiseen. Kuuleminen päättyy 31. joulukuuta 2007, ja tammikuussa 2008 järjestetään korkean tason konferenssi, jossa esitellään käsikirja ja julkisen kuulemisen tulokset, ja ne lisätään käynnissä olevaan vaikutusten arviointiin. Siinä on aikataulumme.
<P>
Kuten näette, se on melko tiivis. Harkinnassa ovat seuraavat ulkoiset kustannukset: onnettomuudet, ruuhkat, ilmansaastuminen, ilmastonmuutos ja melu. Arvioinnissa käsitellään kaikkia liikennemuotoja. Siinä suunnitellaan erilaisia järjestelmiä ja erilaisia taloudellisia välineitä kuten verotusta, käyttöoikeuksia ja päästöoikeuskauppaa. Arvioimme välineet käyttäen mallipohjaista kvantitatiivista analyysiä. Kaiken tämän tarkoituksena on tehdä liikennevälineistämme entistä ympäristöystävällisempiä. Tämän työn tulosten mukaisesti komissio julkaisee tiedonannon ennen ensi kesää.
<P>
Haluaisin poiketa hieman asiasta antaakseni Silvia-Adriana Ţicăulle vastauksen Alppien suojelua koskevasta yleissopimuksesta. Yleissopimuksen liikennepöytäkirjan tarkoituksena on luoda erityiset maksujärjestelmät, joissa otetaan huomioon tosiasialliset kustannukset ja joilla kannustetaan mahdollisimman ympäristöystävällisiin liikennejärjestelmiin. Järjestelmällä, joka otettiin käyttöön vuoden 2006 eurovinjettidirektiivillä ympäristöystävällisten liikennejärjestelmien käytön tukemiseksi, pyritään samaan tavoitteeseen kuin Alppien suojelua koskevan yleissopimuksen liikennepöytäkirjalla. Mitä nykyisessä eurovinjettidirektiivissä oikeastaan sanotaan? Siinä säädetään tietullien pakollisesta mukautuksesta vuodesta 2010 alkaen, ja sen mukaan saastuttavat ajoneuvot voivat joutua maksamaan jopa sata prosenttia enemmän kuin ympäristöystävälliset ajoneuvot. Vuoristoalueilla direktiivillä pyritään sisällyttämään ympäristövahinkojen ja ruuhkien ulkoiset kustannukset korkeintaan 25 prosentin lisällä infrastruktuurista perittävään maksuun. Lisämaksuista saatavat tulot on osoitettava hankkeisiin, joilla pyritään suoraan lievittämään ympäristövahinkoja.
<P>
Hyvät naiset ja herrat, haluaisin nyt tehdä asian täysin selväksi: tämä tiedonanto on kaiken mainitsemani työn valossa erittäin vaikea tehtävä, uskokaa minua. Sen avulla voimme arvioida parhaita laskentamenetelmiä tällä alalla. Siinä määritellään menetelmät, joita voidaan käyttää eri liikennemuodoissa. Aion myös antaa kollegiolle kertomuksen ulkoisten kustannusten arvioinnista ja sisällyttämisestä vuoden 2008 puolivälissä, ennen kesää, itse asiassa kesäkuussa. Mainitsin tiedonannon ja niinpä aion esittää tämän mietinnön kollegion suostumuksella yhdessä nykyisen eurovinjettidirektiivin tarkistusta koskevan ehdotuksen kanssa. On selvää, mutta se on sanottava, että nykyistä eurovinjettidirektiiviä koskeva ehdotus muodostaa tarkistuksen, joka mahdollistaa ulkoisten kustannusten sisällyttämisen nykyisen direktiivin puitteissa.
<P>
Siinä oli sanottavani täysistunnolle. Arvoisa puhemies, tiedän, että kaikki tämä on kestävän kehityksen politiikkanne keskiössä. Ulkoiset kustannukset on todellakin sisällytettävä, mutta ulkoisten kustannusten sisällyttämiseksi meillä on oltava yhteisön määritelmä ja meidän on valittava paras mahdollinen sisällyttämismenetelmä.
<P>
Olen yrittänyt olla tänä iltana niin täsmällinen kuin mahdollista, ja palaan mielelläni parlamenttiin raportoimaan vaikeasta ja tärkeästä tehtävästä, jota vaaditaan kertomuksessa, jonka esittelen vuoden 2008 keskivaiheilla.
<SPEAKER ID="385" NAME="Georg Jarzembowski">
PPE-DE-ryhmän puolesta. - (DE) Arvoisa puhemies, arvoisa varapuheenjohtaja, se, mitä sanoitte tutkimusten teettämisestä ja konferenssien valmistelusta, on kovin rohkaisevaa, mutta haluan esittää teille yksinkertaisen kysymyksen. En aio kysyä teiltä, aiotteko esittää tiedonannon viimeistään 10. kesäkuuta 2008, mutta kysyn teiltä, aiotteko esittää viimeistään 10. kesäkuuta 2008, eurovinjettidirektiivin nykyisen version 11 artiklan mukaisesti - siteeraan direktiiviä - ”kaikkien ulkoisten kustannusten arvioimiseksi yleispätevän, avoimen ja ymmärrettävän mallin, jota käytetään vastedes infrastruktuurimaksujen laskennan pohjana”. Saammeko siis mallin ulkoisten kustannusten arviointia ja määräämistä varten, kyllä vai ei? Ensimmäinen kysymykseni on näin yksinkertainen.
<P>
Siirryn toiseen kysymykseeni. Jos tulkitsen tilanteen oikein, päinvastoin kuin mallin esittämistä koskevan vaatimuksen tapauksessa, teillä ei ole minkäänlaista velvollisuutta esittää tarkistusta eurovinjettidirektiiviin vuonna 2008. Se olisikin epäilemättä mahdotonta, koska ajatuksena on, jos ymmärsin oikein, kehittää malli kustannusten jakamista varten ja sitten, täytäntöönpanovaiheessa, jakaa ulkoiset kustannukset kaikkien liikennemuotojen liikenteenharjoittajille - mukaan luettuna sisävesiliikenne, merenkulku, rautatiet, yksityisautot ja niin edelleen. Ei saa käydä niin, että aloitatte tarkistamalla eurovinjettidirektiivin ja jakamalla ulkoiset kustannukset liikenteenharjoittajille mutta ette toimi sen varmistamiseksi, että laivojen, junien ja muiden kulkuneuvojen liikenteenharjoittajat myös maksavat ulkoiset kustannuksensa. Siksi haluaisin tietää, aiotteko tarkistaa eurovinjettidirektiivin samaan aikaan, kun toteutatte ulkoisten kustannusten jakamisen myös muissa liikennemuodoissa.
<P>
Kaksi yksinkertaista kysymystä, joihin toivon saavani kaksi yksinkertaista vastausta.
<SPEAKER ID="386" NAME="Ulrich Stockmann">
PSE ryhmän puolesta. - (DE) Arvoisa puhemies, haluan aluksi kiittää komission jäsentä hänen huomautuksistaan. Kuten tiedätte, arvoisa komission jäsen, olemme käyneet tätä keskustelua ulkoisten kustannusten arvioinnista 1920-luvulta lähtien, ja me parlamentin jäsenet myös ehdotimme erilaisia malleja, kun hyväksyimme eurovinjettidirektiivin. Koska emme kuitenkaan silloin onnistuneet poliittisista syistä sisällyttämään ulkoisia kustannuksia merkittävässä määrin menetelmään, jota käytetään raskaiden tavarankuljetusajoneuvojen tiemaksujen laskemiseen, teimme sopimuksen, että te - komissio - esittelette yhdenmukaisen menetelmän viimeistään kesällä 2008. Kyseinen sopimus on erityisen tärkeä nykyisen ilmastonmuutosta koskevan keskustelun valossa. Koska asia on näin, meillä on nyt kysymyksiä esitettävänämme. Jotkut niistä on jo esitetty.
<P>
Ensinnäkin, aikooko komissio esittää ensi vuoden kesäkuuhun mennessä yleisesti sovellettavan ja avoimen mallin kaikkien ulkoisten kustannusten arvioimiseksi, mallin, jota voidaan pitää yleissitovana? Kun kuulen käsikirjasta, se kuulostaa hyvältä, mutta termi tuntuu viittaavan kirjavaan kokoelmaan hyviä käytäntöjä. Haluamme kuitenkin yleissitovan menetelmän, jota ei myöhemmin kyseenalaisteta.
<P>
Toiseksi, otetaanko mallissa huomioon EU:n asettamat ilmasto- ja ympäristötavoitteet? Kollegani Silvia-Adriana Ţicău kysyi juuri sitä. Menetelmän osalta se ei olisi helppoa, koska kaikissa olemassa olevissa lähestymistavoissa keskitytään pelkästään nykyisten kustannusten sisällyttämiseen eikä ympäristötavoitteiden saavuttamiseen. Jos kyseiset tavoitteet laskettaisiin mukaan, se loisi ohjailevan elementin - normatiivisen ulottuvuuden - kun taas keskustelu on tähän mennessä rajoittunut nykyisiin kustannuksiin.
<P>
Kolmanneksi on selvää, että haluamme lopulta lainsäädäntöehdotuksen. Saanko siksi kysyä, milloin komissio aikoo tarkistaa eurovinjettidirektiivin? Onko se komission aikomuksena, vai onko asia vielä ratkaisematta?
<P>
Neljänneksi, milloin tätä menetelmää tai mallia aletaan soveltaa myös muiden liikennemuotojen infrastruktuurimaksujen arviointiin? Juuri tämä kysymys on askarruttanut meitä, kuten Georg Jarzembowski sanoi. Haluamme päästä eroon eri liikennemuotojen vääristyneestä kilpailusta ja nostaa ne kaikki samalle verrannolliselle tasolle.
<SPEAKER ID="387" NAME="Eva Lichtenberger">
Verts/ALE-ryhmän puolesta. - (DE) Arvoisa komission jäsen, paljon kiitoksia kommenteistanne. Oli jännittävää kuulla, mitä kerroitte meille prosessista ja aikataulusta. Asia, joka tulee käsittelyyn kesäkuussa, on ratkaiseva muillekin kuin Alppien alueelle. Uskon, että te - vuorten mies, kuten olette itseänne kuvaillut - tiedätte sen selvästi ja että se on teille tärkeä. Sillä on huomattavia vaikutuksia kaikille maanteille ja kaikille maille, joiden liikennereiteillä sekä erityisesti maanteillä kulkee paljon liikennettä, ja kaikille, jotka asuvat kyseisten vilkkaiden liikenneväylien lähellä. Tällaisen raskaan liikenteen valtavat kustannukset muodostavat suuren taakan maille, joihin se eniten vaikuttaa. Jo julkaistujen monien tutkimusten mukaan taakka yli kaksinkertaistuu, kun siihen lisätään ulkoiset kustannukset. Tämä seikka on otettava huomioon, ja sen merkityksen on näyttävä paljon entistä selvemmin komission toimissa.
<P>
Arvoisa komission jäsen, emme kuitenkaan ole tyytyväisiä ulkoisten kustannusten arvioinnin filosofiseen ja matemaattiseen käsittelyyn. Tarvitsemme täytäntöönpanoa, mutta emme voi odottaa kahtakymmentä vuotta, kunnes viimeinenkin lobbaaja on vakuuttunut asiasta. Emme myöskään voi odottaa, kunnes myös polkupyörien ympäristösaasteet on laskettu. Ratkaisevaa on se, että toimimme heti. Tarvitsemme ehdotusta sääntelyvälineestä vuoden 2008 aikana, meidän on keskusteltava siitä ja meidän on käytävä se keskustelu nyt eikä kahdenkymmenen vuoden kuluttua, kunnes kaikki ovat vakuuttuneita niiden hallitusten ja maiden taholta, joihin ongelma vaikuttaa usein paljon vähemmän kuin Euroopan unionin keskellä sijaitseviin maihin.
<P>
Arvoisa komission jäsen, vuoret vaativat teiltä toimintaa. Herkät alueet kuten kaupungit ja muut, suojellut alueet tarvitsevat kirjallisen asetuksen, jossa todetaan selkeästi, mitä voidaan laskea mukaan. Jäsenvaltiot eivät voi enää kantaa ympäristön saastumisen taakkaa yksin, eikä niitä pitäisi enää vaatia tekemään niin.
<SPEAKER ID="388" NAME="Reinhard Rack" AFFILIATION="PPE-DE">
(DE) Arvoisa puhemies, arvoisa varapuheenjohtaja, kuten on jo sanottu, kuvailitte itseänne vuorten mieheksi eurovinjetistä käydyn keskustelun aikana ja toimitte pitkälti tuon määritelmän mukaisesti, ainakin noiden aikaisempien keskustelujen yhteydessä.
<P>
Nyt on kuitenkin toteutettava lisää toimia, jotka ovat todennäköisesti vieläkin tärkeämpiä. On tullut aika sisällyttää ulkoiset kustannukset tai, jos voin siirtyä EU:n uuskielestä kieleen jota kansalaiset ymmärtävät, varmistaa, että me kaikki maksamme siitä mitä me saamme liikenteen alalla, ja saada lisää tietoa siitä, kuka aiheuttaa mitkäkin kustannukset, ja varmasti myös lisää tietoa siitä, miten voimme saada kustannukset takaisin niiltä, jotka ne aiheuttavat.
<P>
Olette esitellyt meille tänään aikataulun, joka sisältää ensimmäiset keskeiset elementit siitä, mitä aikanaan lupasitte. Se on nähdäkseni hyvä asia, ja esitykseenne on varmasti oltava tyytyväinen. Se mitä kuitenkin puuttuu - ja tämä on jo mainittu - on välttämätön seuraava askel. Milloin annetaan ehdotus oikeudellisesta välineestä, jolla varmistetaan, että infrastruktuurin eri käyttäjiä veloitetaan heidän toimintansa todellisten kustannusten perusteella. On otettava huomioon monia erilaisia käyttäjiä.
<P>
Odotamme jännittyneinä, osoittautuuko se mahdolliseksi, ja odotamme käyvän niin, että tavoite saavutetaan kuluvalla vaalikaudella, sillä vain jos otamme tämän välineen käyttöön, muista hankkeista, joita olemme hyväksyneet viime viikkoina ja kuukausia ja joista osa on teidän ehdottamianne, tulee kestäviä investointeja.
<P>
Jos käytämme paljon rahaa Brennerin tunnelin rakentamiseen, siitä tulee kestävä investointi, vain jos kustannusrakenteen muutos johtaa todella toivottuun muutokseen Alpit ylittävällä reitillä. Siinä suhteessa luotamme siihen, että te vuorten miehenä autatte meitä tässä tärkeässä asiassa.
<SPEAKER ID="389" NAME="Inés Ayala Sender" AFFILIATION="PSE">
(ES) Arvoisa puhemies, sen jälkeen kun tehtiin laaja sopimus siitä, että liikenne on mukautettava ilmastonmuutoksen haasteeseen ja muihin vaikutuksiin jotta siitä tulisi mahdollisimman kestävää, koska se on ainoa keino tehdä liikenteestä kilpailukykyistä EU:ssa ja koko maailmassa, eurovinjetti on osoittautunut hyödylliseksi ensimmäiseksi välineeksi käsitellä ruuhkia, saastumista ja niin edelleen käyttäen mukauttamista, joka on riittävää ja varsin monipuolista siten, että sitä voidaan soveltaa moniin erilaisiin raskaisiin ajoneuvoihin.
<P>
Koska ongelma kuitenkin on monimutkainen, minulla on monta kysymystä, ja haluaisin kysyä komission jäseneltä onko hänen tarjouksensa ja parlamentin kanssa tehdyn sopimuksen mukaisesti käynnissä olevissa tutkimuksissa käytetty samoja mittaussääntöjä kaikkiin liikennemuotoihin, ja tarkoitan todella kaikkia niitä.
<P>
Haluaisin myös tietää koskevatko, sen jälkeen kun menetelmät on määritelty, annettavat ehdotukset myös kaikkia liikennemuotoja. Mielestäni emme voi jättää käyttämättä tilaisuutta soveltaa tällaista tärkeää toimenpidettä kaikkiin liikennemuotoihin, koska asia koskee niitä kaikkia, ja me tarvitsemme uskottavia ratkaisuja kaikille liikennemuodoille komodaalisuutta koskevan ehdotuksen mukaisesti.
<P>
Haluaisin tietoja myös useista asioista, jotka ovat mielestäni tärkeitä. Miten hän aikoo yhdistää ehdotetun eurovinjetin tarkistuksen ja uuden menetelmän ulkoisten kustannusten sisällyttämiseksi ”vihreisiin käytäviin”, jotka esiintyvät logistiikan toimintasuunnitelmassa ja jotka voisivat ehkä edustaa mahdollisuutta näiden menetelmien laajentamiseksi?
<P>
Miten tämä rahoitusväline sovitetaan nykyiseen keskusteluun EU:n politiikanalojen rahoituksesta? Onko komissio valmis ulottamaan sen myös yksityisautoihin? Eikö se olisi tehokkaampaa ja vähemmän syrjivää? Miten voimme rajoittaa sen vaikutukset monilla alueilla lisääntyvään eristyneisyyden ongelmaan?
<P>
Lopuksi kysyn, uskooko hän, että väline, jota hän parhaillaan valmistelee, osoittautuu sinänsä riittäväksi tarjoamaan rahoitusta julkisille töille, kuten suurille tunneleille, jotka muodostavat osan Euroopan laajuista tieverkkoa?
<SPEAKER ID="390" NAME="Jörg Leichtfried" AFFILIATION="PSE">
(DE) Arvoisa puhemies, arvoisa varapuheenjohtaja, saatatte muistaa, että edellistä eurovinjettidirektiivin tarkistusta koskevissa keskusteluissa, olin yksi niistä, jotka sitkeästi vaativat maantiekuljetusten ulkoisten kustannusten sisällyttämistä. Se ei onnistunut. Siksi olen toisaalta tyytyväinen, että nyt mennään siihen suuntaan.
<P>
En ole tyytyväinen siksi, että puolustin viime kerralla kaikkea tätä, vaan siksi että näen, mitä Itävallassa on tapahtunut tänä lyhyenä aikana. Tilanne ei ole enää sellainen, että vain läntinen Itävalta on tulvillaan raskaita tavarankuljetusajoneuvoja. Olemme saavuttaneet pisteen, jossa myös itäinen Itävalta on ruuhkautunut ja jotkut tiet ovat täysin tukossa ja alue pääkaupunkimme Wienin ympärillä on jo ratkeamaisillaan. Siksi on jo korkea aika, että lopulta onnistumme laskemaan raskaiden tavarankuljetusajoneuvojen ulkoiset kustannukset eurovinjettiin.
<P>
Ymmärrän tietysti, että tällaista järjestelmää on sovellettava kaikkiin liikennemuotoihin, mutta meillä olemassa säännöt raskaista tavarankuljetusajoneuvoja varten, joten siitä meidän on nyt aloitettava. Tarpeetonta sanoa, että meidän on jatkettava siitä muihin liikennemuotoihin. Yhtyisin niihin kollegoihin, jotka kysyivät, milloin meille esitellään varsinainen lainsäädäntöluonnos.
<P>
Toinen kohta, jota haluan käsitellä, on se, että meidän olisi ehkä pohdittava sitä, että tämä asia on ongelma koko EU:ssa, ja korkeiden maksujen määrääminen osissa tiettyjä pieniä maita ei johda mihinkään. Sen sijaan meidän pitäisi laatia yleinen järjestelmä. Ihmettelen tässä yhteydessä, pitäisikö meidän harkita vähimmäismaksujen mahdollisuutta, ainakin Euroopan laajuisten verkkojen reiteillä, keinona liikennemuotojen tasapainottamiseksi koko Euroopassa.
<SPEAKER ID="391" NAME="Jacques Barrot">
komission varapuheenjohtaja. -(FR) Arvoisa puhemies, kuuntelen aina parlamentin jäseniä erittäin kiinnostuneena mutta haluaisin kuitenkin selittää heille muutaman asian. Ensinnäkin, koska kyse on mallin löytämisestä, kuten sanotte, meidän on otettava huomioon se, että jäsenvaltioissa on käytössä tiettyjä käytäntöjä ja että ennen kuin päätämme mallista, meidän on keskusteltava laskentamenetelmistä, joita käytetään eri jäsenvaltioissa. Olen pahoillani, mutta käsikirja ainakin avaa julkisen keskustelun juuri sitä varten: parhaan mallin löytämiseksi. En oikein ymmärrä, miksi komission katsotaan olevan sivussa asiasta, kun se on nähnyt sen vaivan, että on tutkinut kaikki jäsenvaltioiden käytännöt löytääkseen aidon laskentamallin, jota voitaisiin käyttää EU:ssa: päinvastoin, olemme asian keskipisteessä.
<P>
Hyvät naiset ja herrat, minun on kerrottava teille, että tämä on vaikea tehtävä. Minusta myös tuntuu, että minun on puolustettava liikenteen pääosaston tuottamia palveluja. Sen on tällä hetkellä löydettävä luotettavat menetelmät, koska jos meillä ei ole luotettavia menetelmiä, niin EU:ssa ei koskaan hyväksytä niitä ja tätä mallia, kuten Ulrich Stockmann totesi.
<P>
Haluaisin myös ilmaista yllättyneisyyteni Georg Jarzembowskille. Minulle sanotaan: meidän on toimittava, meidän on toimittava kestävän liikenteen hyväksi, liikenteen, joka on ympäristöystävällistä, meidän on tuettava rautateitä, meidän on tuettava jokiliikennettä ja meidän on tuettava meriliikennettä. Kuten Jörg Leichtfried hyvin viisaasti sanoi, meidän on aloitettava alusta, ja voimme korjata asioita myöhemmin. Aloitetaan parantamalla nykyistä eurovinjettidirektiiviä, mikä on ehdotukseni, jos komissio on samaa mieltä kanssani, kesäkuussa 2008. Sisällytämme raskaiden ajoneuvojen ulkoiset kuljetuskustannukset, koska juuri siten me kannustamme muiden liikennemuotojen käyttöä.
<P>
Georg Jarzembowski, joskus tulevaisuudessa me sovellamme laskentamenetelmiä muihinkin liikennemuotoihin. Meidän on edettävä asia kerrallaan. Emmehän voi ryhtyä toimeen ja tehdä kaikkea kerralla. Se ei ole mahdollista. Tarvitsemme menetelmän; jos haluamme EU:n hyväksyvän tämän politiikan, meidän on toimittava älykkäästi. Olen erittäin päättäväinen tässä asiassa.
<P>
Kiitän Reinhard Rackia siitä, että hän antoi tunnustusta vuorikiipeilytaidoistani. En jää puolitiehen, vaikka rinne muuttuisi jyrkäksi; on pidettävä yllä kohtuullista tahtia, jotta pääsee huipulle.
<SPEAKER ID="392" NAME="Puhemies">
(EL) Keskustelu on päättynyt.
<P>
(FR) Puheenvuoronne oli erittäin mielenkiintoinen ja antaumuksella esitetty.
<SPEAKER ID="394" NAME="Jörg Leichtfried" AFFILIATION="PSE">
(DE) Arvoisa puhemies, englannin kielen tulkit eivät ole koskaan aikaisemmin onnistuneet ääntämään nimeäni näin hyvin. Halusin vain käyttää tilaisuutta esittääkseni lämpimät kiitokset. Tämä oli ensimmäinen kerta parlamenttiin tuloni jälkeen, kun nimi on äännetty täysin oikein. Kiitoksia oikein paljon.
