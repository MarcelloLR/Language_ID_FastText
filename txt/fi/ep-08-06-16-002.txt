<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(DE) Arvoisat naiset ja herrat, haluan antaa kaksi julkilausumaa. Toinen niistä on tehty puheenjohtajakokouksen puolesta ja sen pyynnöstä.
<P>
Irlannin 12. kesäkuuta 2008 järjestetyn kansanäänestyksen tulos muodostaa Euroopan unionille yhden sen historian vaikeimmista haasteista. Jäsenvaltioiden kansallisista parlamenteista ja Euroopan parlamentista koostuvan ja julkisesti kokoontuvan kokouksen laatimasta perustuslaista syntyneellä Lissabonin sopimuksella pyritään tekemään Euroopan unionista entistä demokraattisempi, tehokkaampi ja avoimempi. Sillä vahvistetaan Euroopan parlamenttia, annetaan kansallisille parlamenteille entistä enemmän vastuuta EU:n politiikan muokkaamisessa, tarjotaan Euroopan unionin kansalaisille mahdollisuus esittää aloitteita Euroopan toimielimille ja turvataan paikallisen hallinnon rooli.
<P>
Lissabonin sopimus on vastaus yleiseen arvosteluun Euroopan unionin puutteista. Sopimuksella Euroopan unionia tuodaan lähemmäksi sen kansalaisia. Ei ole epäilystäkään siitä, etteikö uudistussopimuksen täytäntöönpano olisi aivan välttämätöntä, jos Euroopan unionin on puolustettava arvojaan ja etujaan 2000-luvulla. Ilman Lissabonin sopimuksen uudistuksia uusien jäsenvaltioiden liittymistä Euroopan unioniin on vaikea kuvitella.
<P>
Pyydämme Brysselissä seuraavana torstaina ja perjantaina pidettävän EU:n huippukokouksen osanottajia ryhtymään kaikkiin tarvittaviin toimenpiteisiin uudistussopimuksen täytäntöönpanemiseksi. Ratifiointiprosessia on jatkettava ilman rajoituksia. Kehotamme Irlannin hallitusta ehdottamaan osaltaan keinoja, joiden avulla voimme toimia yhdessä selvitäksemme tämän Euroopan poliittisen elämän kannalta vaikean ajan haasteista.
<P>
Euroopan parlamentti pyrkii kaikin voimin ja kaikella antaumuksellaan ja sitoutumisellaan ratkaisemaan nämä haasteet. Odotamme Euroopan komission ja kaikkien Euroopan unionin jäsenvaltioiden hallitusten toimivan samoin. Odotamme heidän myös ottavan Euroopan parlamentin täysimääräisesti mukaan ponnisteluihinsa. Tavoitteenamme pysyy Lissabonin sopimuksen voimaantuleminen ennen Euroopan parlamentin kesäkuussa 2009 pidettäviä vaaleja. Teidän suostumuksellanne aion päättäväisesti puolustaa näitä periaatteita Euroopan neuvoston edessä Brysselissä 19. ja 20. kesäkuuta.
<P>
(Suosionosoituksia)
<P>
Keskustelu järjestetään keskiviikkoaamuna neuvoston ja komission kanssa. Tarkoituksena ei ole keskustella itse asiasta nyt tällä kertaa. Eurooppa-neuvoston kokouksen valmistelua koskeva keskustelu pidetään keskiviikkoaamuna, ja se on kaikkein loogisin ajankohta keskustella aiheesta, koska silloin kaikki neuvoston ja komission johtohenkilöt ovat läsnä.
<P>
Meidän on järjestettävä erittäin ohjattu vuoropuhelu, ja olen esittänyt teille asiaan liittyvät omat horjumattomat näkökantani. Olen toiminut näin nyt myös siitä syystä, että Euroopan parlamentin entinen puhemies Simone Veil, jolle myönnetään arvostettu palkinto Espanjassa keskiviikkona, on pyytänyt minua henkilökohtaisesti pitämään juhlapuheen. En voinut tehdä muuta kuin suostua hänen pyyntöönsä ja halusin tästä syystä varmistaa, että tiedätte mitä mieltä olen Irlannin tapahtumista ja meidän tulevista haasteistamme.
<P>
Puheenjohtajakokous on pyytänyt minua kommentoimaan Lähi-idän tilannetta. Lähi-itää käsittelevän työryhmämme neljäntoista hengen valtuuskunta, jota johtavat Veronique De Keyser ja Annemie Neyts-Uyttebroeck, vieraili Israelissa ja Palestiinassa 30. toukokuuta alkaen 2. kesäkuuta 2008 asti. Vierailunsa aikana valtuuskunta arvioi kuusi kuukautta sitten pidetyssä Annapolisin kokouksessa kaikkien osapuolten julkisesti antaman yhteisen julkilausuman tavoitteiden täytäntöönpanoa osana pyrkimyksiä saavuttaa kahden valtion ratkaisu tämän vuoden loppuun mennessä. Keskeisinä seikkoina olivat muun muassa se, että palestiinalaiset itse vahvistavat turvajoukkojaan, siirtokuntien kehittäminen etenkin Jerusalemin ympäristössä, taloudellinen kehitys, rajoitettu liikkuminen Länsirannalla ja humanitäärinen tilanne Gazan alueella, joka on suljettu ja johon kohdistetaan kansainvälisiä pakotteita.
<P>
Eri puolueiden jäsenistä koostuva valtuuskunta hyväksyi yksimielisesti synkän lausunnon, joka esitettiin viime viikolla komission läsnä ollessa neuvostolle ja joka sen jälkeen välitettiin puheenjohtajakokoukselle. Vaikka rohkaisevaa edistystä on saavutettu, kehitys on ollut vain alakohtaista ja sen vaikutukset ovat olleet rajallisia. Tilanteen yleinen kehitys ei anna tilaa optimismille. Nykyisessä tilanteessa Annapolisin kokouksen kunnianhimoisia tavoitteita on erittäin vaikea saavuttaa.
<P>
Valtuuskunta oli yksimielinen puheenjohtajakokouksen tukemassa kannassaan siitä, että Gazan alueen eristäminen on lopetettava ja että ihmisten ja tavaroiden rajatylittävä valvottu liikkuminen on aloitettava uudelleen ja että väkivalta on taltutettava.
<P>
Länsirannan osalta on myös seurattava uutta lähestymistapaa, jonka mukaan palestiinalaishallinnon uskottavuutta on vahvistettava ja jonka mukaan kestävälle taloudelliselle kehitykselle on luotava järjestelmällisesti olosuhteet. Israelin alituisen jakamisen ja maantieteellisen erottamisen politiikkaa on vastustettava. Me vaadimme myös siirtokuntien laajentamisen lopettamista etenkin Itä-Jerusalemin alueella, samoin kuin Yhdysvaltain hallinto, jonka mielipiteen ilmaisi eilen Yhdysvaltojen ulkoministeri Condoleezza Rice.
<P>
Meidän mielestämme kenelläkään ei ole oikeutta luistaa Annapolisin kokouksessa sovituista velvoitteista. Israelilaiset ja palestiinalaiset sitoutuivat neuvotteluihin hyvässä uskossa ja sovittelun hengessä. Heidän on palattava takaisin rauhan tielle ja noudatettava tarkasti velvoitteitaan. Heidän on osoitettava rohkeutta ja voimaa poliittiseen uudistukseen. Meidän eurooppalaisten on tuettava kumppaneitamme tässä kehityksessä. Euroopan parlamentti täyttää sille asetetun velvoitteen määrätietoisesti.
<P>
Euroopan unionin suhteita Israeliin ja palestiinalaishallintoon on kehitettävä siten, että ne edistävät rauhanprosessia kokonaisvaltaisesti. Barcelonan prosessi - Välimeren unioni - voi avustaa osaltaan rauhan rakentamisessa. Euroopan parlamentti odottaa, että sitä kuullaan asianmukaisesti Euroopan tavoitteissa luoda rauhaa Lähi-itään.
<P>
Samaan aikaan, kun pidämme kokoustamme täällä, kalastajat Gazan kaistalla laittavat verkkojaan mereen. Saarron vuoksi ympäristösaasteiden taso on noussut hallitsemattomasti hälyttävän korkealle. Saasteet uhkaavat kalastajien elinkeinoa, mitä vastaan he protestoivat. He ovat osoittaneet mieltään kalastusoikeutensa, elinkeinon harjoittamisen ja vapauden sekä rauhan puolesta. Valtuuskuntamme lupasi tukea näitä kalastajia. Välitän täten kyseisille kalastajille meidän kaikkien puolesta Euroopan parlamentin solidaarisuuden.
<P>
Hyvät naiset ja herrat, kiitos, että kuuntelitte lausuntoni sekä toisen lausunnon, jonka puheenjohtajakokous pyysi minun antavan.
