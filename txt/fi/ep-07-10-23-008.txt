<CHAPTER ID="008">
Esityslista
<SPEAKER ID="105" NAME="Puhemies">
(ES)Hyvät kollegat, ehdotan tämän istuntojakson esityslistaan seuraavia muutoksia yhteisymmärryksessä poliittisten ryhmien kanssa ja parlamentin työjärjestyksen mukaisesti.
<P>
Ensimmäiseksi ehdotan, että EU:n ja Venäjän huippukokousta koskevan keskustelun päätteeksi esitetyistä päätöslauselmaesityksistä toimitettava äänestys siirretään Brysselissä pidettävään seuraavaan istuntojaksoon.
<SPEAKER ID="106" NAME="Graham Watson" LANGUAGE="EN">
Arvoisa puhemies, käytän 166 artiklan mukaisen työjärjestyspuheenvuoron viitaten 45, 77, 89, 113 ja 155 artiklaan. Päätimme eilen, että antaisimme EU:n ja Venäjän huippukokousta koskevan päätöslauselman tällä viikolla, ja ryhmäni mielestä tästä päätöksestä olisi pidettävä kiinni. Tiedän, että päätös yritetään saada uudelleen äänestettäväksi, mutta toivottavasti parlamentti jättää tällaiset ahdasmieliset poliittiset näkemykset järkevästi huomiotta.
<P>
(Suosionosoituksia)
<SPEAKER ID="107" NAME="Puhemies">
(ES)Onko muuta huomautettavaa?
<SPEAKER ID="108" NAME="Hannes Swoboda">
PSE-ryhmän puolesta. - (DE) Arvoisa puhemies, tämä koskee nyt myös kollegoja. Meille ei ole ilmoitettu tästä pyynnöstä. Parlamentissa oli eilen tiedotusvaikeuksia. Tästä pyynnöstä ei ilmoitettu Euroopan kansanpuolueelle (kristillisdemokraatit) ja Euroopan demokraattien ryhmälle eikä omalle ryhmälleni. Tämä on syynä myös siihen, että olemme tunteneet jäävämme melko lailla huomiotta ja äänestäneet tyhjää. Sekä kollegani Joseph Daul että minä olemme molemmat esittäneet tänä aamuna ehdotuksen päätöslauselman huolellisesta täydentämisestä. Panemme merkille päätöslauselmaa koskevan pyynnön ja hyväksymme sen edellyttäen, että päätöslauselmaa täydennetään huolellisesti. Huippukokouksen jälkeen meillä on myös käytettävissämme kaikki saatavilla oleva tieto, ja siksi ehdotus halutaan siirtää huippukokouksen jälkeen.
<SPEAKER ID="109" NAME="Daniel Cohn-Bendit" LANGUAGE="DE">
Arvoisa puhemies, en tiedä, kuinka merkittäviä suurten ryhmien tiedonannot ovat. Olemme aina puhuneet päätöslauselman puolesta, ja tämä on ilmoitettu pääsihteeristöille. Olemme todenneet, että jos te vastustatte tätä, me käytämme samaa oikeutta maanantaina toimitettavassa äänestyksessä. Olemme sanoneet näin koko ajan, ja jos tätä tietoa ei ole välitetty teille, se ei ole meidän ongelmamme vaan teidän.
<P>
Sisällöstä totean seuraavaa: Venäjällä on esimerkiksi viime viikkojen aikana hyväksytty uusi ääriryhmien vastainen laki, joka heikentää selvästi lehdistön vapautta ja mielipiteenvapautta. Siksi haluamme, että päätöslauselma annetaan ennen huippukokousta, jotta EU voi ilmoittaa kantamme Venäjän tilanteesta tässä päätöslauselmassa. Pystymme edelleen laatimaan tuloksia koskevan päätöslauselman huippukokouksen jälkeen, mutta poliittisuuteen pyrkivän Euroopan parlamentin pitäisi ennen huippukokousta myös hyväksyä enemmistöllä poliittinen ilmaisunvapaus osoittaakseen Venäjälle, mitä Euroopan parlamentissa ajatellaan vapaudesta ja demokratiasta.
<P>
(Suosionosoituksia)
<SPEAKER ID="110" NAME="Martin Schulz" AFFILIATION="PSE">
(DE) Arvoisa puhemies, voimme kaikki varmasti yhtyä tähän. Daniel Cohn-Bendit totesi juuri sen, mitä me kaikki ajattelemme. Euroopan parlamentilla on kuitenkin työjärjestys, jota ei ole laadittu kiusallaan vaan siksi, että suurille ryhmille, joissa on pitkälti yli 200 jäsentä, aiheutuu ongelmia siitä, että niiden on voitava neuvotella keskenään. Hyvä Daniel Cohn-Bendit, teidän pienellä ryhmällänne näitä ongelmia on kenties vähemmän. Kun Euroopan kansanpuolueen (kristillisdemokraatit) ja Euroopan demokraattien ryhmän jäsenet ja oman ryhmäni jäsenet lasketaan yhteen, pitkälti yli 450 parlamentin jäsenen kuulemiseen kuluu hieman aikaa.
<P>
Siksi esitän seuraavan ehdotuksen: ilmoitamme Daniel Cohn-Benditin ehdotuksen mukaisesti Venäjän edustajille pitävämme kyseistä lakia epäoikeudenmukaisena ja vaadimme sen peruuttamista, ja komissio ja neuvosto jatkavat tästä eteenpäin. Näin ilmaistaan varmasti koko Euroopan parlamentin tahto, joka on jo tuotu selvästi esiin tässä keskustelussa.
<P>
Kuitenkin myös 60-70 kohtaa käsittävästä päätöslauselmasta on voitava keskustella hieman, ja vain siten se toimii. Siksi pyydämme keskustelun, päätöslauselmaesityksen ja myös äänestyksen siirtämistä seuraavaan istuntoon. Itse asiassa tämä on oikeudenmukainen kompromissi. Pyydän teitä tukemaan sitä!
<SPEAKER ID="111" NAME="Puhemies">
(ES)Hyvät kollegat, parlamentin työjärjestyksen mukaan Graham Watsonin esittämä näkökanta pitää paikkansa, ja sille on vankat perusteet työjärjestyksessä. Tästä kysymyksestä on kuitenkin selvästi erilaisia näkemyksiä.
<P>
Ratkaisemme tämän ongelman työjärjestyksen mukaisesti ainoalla mahdollisella tavalla eli parlamentin itsemääräämisoikeuden perusteella. Toimitamme näin ollen kaksi äänestystä: ensimmäiseksi äänestämme siitä, haluaako parlamentti äänestää tästä asiasta. Jos äänestystulos on hylkäävä, esityslista jätetään entiselleen, eikä siihen tehdä muutoksia. Jos parlamentti päättää äänestää, äänestämme sen jälkeen siitä, siirretäänkö päätöslauselmaesityksistä toimitettava äänestys myöhemmäksi.
<P>
Näin ollen toimitan äänestyksen siitä, haluaako parlamentti äänestää tästä asiasta.
<P>
(Parlamentti päätti äänestää asiasta.)
<P>
Seuraavaksi toimitan äänestyksen parlamentille esittämästäni ehdotuksesta eli EU:n ja Venäjän huippukokousta koskevista päätöslauselmista toimitettavan äänestyksen siirtämisestä Brysselissä pidettävään seuraavaan istuntojaksoon. Ne, jotka äänestävät ehdotuksen puolesta, kannattavat kyseisen äänestyksen siirtämistä seuraavaan istuntojaksoon ja ne, jotka äänestävät sitä vastaan, kannattavat esityslistan säilyttämistä entisellään.
<P>
(Parlamentti hyväksyi ehdotuksen.)
<P>
Toiseksi ehdotan, että seuraavat kaksi mietintöä, joista on määrä keskustella torstaina klo 15:n ja 16:n välillä, kirjataan suoraan torstaina klo 12 toimitettavaan äänestykseen.
<P>
Margie Sudren kalatalousvaliokunnan puolesta laatima mietintö muutetusta ehdotuksesta neuvoston asetukseksi Euroopan yhteisön ja Madagaskarin tasavallan välisen kalastuskumppanuussopimuksen tekemisestä - C6-0064/2007 - ja
<P>
Emanuel Jardim Fernandesin kalatalousvaliokunnan puolesta laatima mietintö ehdotuksesta neuvoston asetukseksi Euroopan yhteisön ja Mosambikin tasavallan välisen kalastuskumppanuussopimuksen tekemisestä - C6-0284/2007 -.
<P>
Ellei huomautettavaa ole, kirjaamme nämä äänestykset suoraan torstaina klo 12 toimitettavaan äänestykseen.
<SPEAKER ID="112" NAME="Christopher Beazley" AFFILIATION="PPE-DE">
(EN) Arvoisa puhemies, käytän työjärjestyspuheenvuoron saman oikeusperustan nojalla kuin Graham Watson. Haluan vain huomauttaa, että kävimme erittäin tärkeän keskustelun demokratian lisäämisestä EU:ssa. Tämä menettely, jota on juuri käytetty ilmeisen menestyksekkäästi, osoittaa, että demokratiaa on jopa Euroopan parlamentissa laajennettava edelleen. Olen hyvin ylpeä kuulumisestani suureen PPE-DE-ryhmään, ja sen jäsenenä voin todeta, että syy päätöslauselman esittämättä jättämisestä pantiin muiden ryhmien niskoille. Sain kuitenkin selville, että tämä oli kahden suuren ryhmän välinen sopimus. On varsin selvää, että tämä on epäasiallinen menettelytapa.
<P>
Hyväksyn päätöksen. Arvoisa puhemies, itse asiassa kehotan teitä varmistamaan, että neuvoston puheenjohtaja ja komission puheenjohtaja toimittavat presidentti Putinille EU:n ja Venäjän huippukokousta koskevan keskustelun sanatarkat istuntoselostukset huippukokouksessa - ei sen jälkeen.
<P>
(Suosionosoituksia)
<SPEAKER ID="113" NAME="Margie Sudre" AFFILIATION="PPE-DE">
- (FR) Arvoisa puhemies, käsittelen kalastusta koskevien mietintöjen kirjaamista. En tiedä, oliko kyseessä tulkintavirhe, mutta totesitte, että mietinnöistä keskustellaan ja että keskustelu on esityslistalla torstaiaamuna. Mietinnöistä ei keskustella, joten luullakseni kyseessä on tulkintavirhe.
<SPEAKER ID="114" NAME="Puhemies">
(ES)Hyvät kollegat, ehdotan, että mietinnöt kirjataan suoraan torstaina klo 12 toimitettavaan äänestykseen. Ne on kirjattu torstaina klo 15:n ja 16:n välillä käytävän keskustelun yhteyteen. Ehdotammekin, että ne kirjataan torstaina klo 12 toimitettavaan äänestykseen ilman keskustelua.
<P>
(Parlamentti hyväksyi ehdotuksen.)
