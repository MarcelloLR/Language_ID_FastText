<CHAPTER ID="021">
Minuutin puheenvuorot poliittisesti tärkeistä asioista
<SPEAKER ID="161" NAME="Puhemies">
(IT) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Arvoisa puhemies, kansainvälisen kaupan valiokunnan jäsenenä kiinnitän luonnollisesti huomiota EU:n ja Kiinan välisiin suhteisiin. Olenkin havainnut, että vuotta 2007 koskevien lukujen perusteella EU:n kauppavaje on kasvanut noin 160 miljardiin euroon.
<P>
Tämä vaje johtuu pahoista esteistä, jotka estävät pääsyn Kiinan markkinoille. Se johtuu varmasti myös kiinalaisten tuotteiden kilpailueduista, jotka kuitenkin perustuvat taloudelliseen, sosiaaliseen sekä ympäristöä koskevaan polkumyyntiin.
<P>
Epätasapainoiset kauppasuhteet eivät kuitenkaan ole ainut huolenaihe; huolta aiheuttaa myös Kiinasta tuotujen tuotteiden vaarallisuus. Näin ollen meidän pitäisi - ja osoitan viestini pääasiassa komissiolle - varmistaa, että Kiinasta tuodut tuotteet tarkistetaan tarkasti ja tehokkaasti, mikä olisi niin kansanterveyden ja eurooppalaisten kuluttajien kuin eurooppalaisten tuotteiden kilpailukyvyn etujen mukaista.
<SPEAKER ID="164" NAME="Neena Gill" AFFILIATION="PSE">
(EN) Arvoisa puhemies, viimeisten päivien myrskyisät tapahtumat rahoitusalalla ovat muuttaneet maailmaa. Olemme kaikki olleet jo jonkin aikaa huolissamme globaalin rahoitusjärjestelmän mahdollisista ongelmista, mutta suurten pankkien nopea romahtaminen yksi toisensa jälkeen on ollut hämmästyttävää.
<P>
Näin ollen panen tyytyväisenä merkille Yhdistyneen kuningaskunnan tämänpäiväiset toimenpiteet vakauden lisäämiseksi. Vaikka Yhdistynyt kuningaskunta ei kuulu euroalueeseen, sen toteuttamat toimenpiteet noudattavat eilisessä Ecofin-neuvostossa tehtyjä päätöksiä. Kunpa vain eräät euroalueen maat olisivat toimineet samoin. Edessämme olevista haasteista selvitäksemme Euroopan unionin on kiireellisesti osoitettava johtajuutta ja koordinoitava strategiaa EU:n kansallisten hallitusten kanssa. Euroopan pitää olla keskeisessä asemassa eikä jäädä taka-alalle, etenkin jos EU haluaa saada yhteyden unionin kansalaisiin.
<P>
Meidän pitää kuitenkin myös tunnustaa, että kriisi johtuu markkinoiden epäonnistumisesta ja asianmukaisen lainsäädännön puuttumisesta ja että se vaikuttaa joidenkin itsekkäiden pamppujen bonuksia koskevien päätösten takia miljoonien, ellei jopa miljardien ihmisten elämään eri puolilla maailmaa. Meidän pitää varmistaa, että tällainen rikollinen holtittomuus ei enää koskaan toistu, ja vastuulliset on saatava täysimääräisesti vastuuseen teoistaan.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Hyvät kuulijat, haluaisin käyttää tämän tilaisuuden pyytääkseni jälleen kerran, että Euroopan unioni osallistuisi voimakkaammin Euroopan unionin jäsenvaltioiden terveyspalvelujen kehittämiseen.
<P>
On täysin totta, että terveydenhuoltojärjestelmän organisointi kuuluu jäsenvaltioiden toimivaltaan. Euroopan yhteisöllä on kuitenkin jonkin verran toimivaltaa, ja Euroopan yhteisön merkittävä rooli terveydenhuoltoalalla vahvistettiin uudelleen Lissabonin uudistussopimuksessa.
<P>
Euroopan unionin kansat vanhenevat ja altistuvat uusille uhkille: pandemiat, fyysiset tai biologiset onnettomuudet, bioterrorismi. Meidän pitää yhdessä löytää ratkaisut kaikkiin niihin.
<P>
Meidän pitäisi myös luoda mekanismit jäsenvaltioiden välistä jäsenneltyä yhteistyötä varten sekä tiedon ja parhaiden käytäntöjen vaihtamista varten sairauksien ennaltaehkäisemiseksi, torjumiseksi ja hoitamiseksi Euroopan unionin maissa.
<P>
Rajatylittäviä sairaanhoitopalveluja koskeva direktiivi oli erittäin hyvä aloite. Mielestäni sen jatkoksi olisi kuitenkin laadittava yhtä rohkeita aloitteita, koska unionin toimielinten olisi täytettävä tärkeä tehtävänsä terveydenhuoltoalan epätasa-arvon poistamiseksi.
<SPEAKER ID="166" NAME="László Tőkés" AFFILIATION="Verts/ALE">
(HU) Arvoisa puhemies, kristittynä ja unkarilaisena sekä Euroopan parlamentin jäsenenä käytän nyt puheenvuoron puolustaakseni niitä puolta miljoonaa alkuperältään unkarilaista ihmistä, jotka elävät Euroopan unioniin kuuluvassa Slovakiassa. Toisin sanoen puhun siis eurooppalaisten demokraattisten arvojen puolesta. Voin onnitella Slovakiaa sen saavuttamista tuloksista talouden alalla, mutta valitettavasti minun on sanottava, että äärikansallismielinen propaganda on kohdistettu Slovakian unkarilaisiin, mikä aiheuttaa pelottavaa hysteriaa. Pyytäisin puhemies Hans-Gert Pötteringiä, Euroopan parlamenttia sekä Euroopan komissiota ryhtymään toimiin ihmisoikeuksien ja vähemmistöjen oikeuksien räikeän rikkomisen sekä etnisen suvaitsemattomuuden, sanallisen pilkkaamisen sekä syrjivän hallinnon torjumiseksi Slovakiassa. Eurooppalaisena Euroopan parlamentin jäsenenä olen valmis ryhtymään välittäjäksi Unkarin ja Slovakian välisen harmonian puolesta.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Arvoisa puhemies, haluaisin kiinnittää parlamentin huomion Vietnamin kristittyjen tilanteeseen. He ovat joutuneet 50 vuoden ajan kieltämään uskonsa, heidän omaisuuttaan on takavarikoitu ja heitä on siirretty asumaan eri alueille. Viime aikoina vainoaminen on ollut erityisen voimakasta Hanoissa, missä viranomaiset pidättävät brutaalisti Thai Ha -yhteisön katolilaisia, jotka vastustavat kyseiselle yhteisölle kuuluvien maiden laitonta haltuunottoa. Yhteisöä johtavat "redemptoristipapit".
<P>
Esimerkiksi 31. elokuuta järjestettyyn kulkueeseen osallistuneet joutuivat silmittömien pahoinpitelyjen uhreiksi. Yli 20 henkilöä joutui vakavien vammojen vuoksi sairaalaan. Myös toimittajia hakattiin, kuten Associated Press -uutistoimiston reportteri Ben Stocking. Meidän pitää tehdä kaikkemme varmistaaksemme, että tällä hetkellä YK:n turvallisuusneuvostossa istuva Vietnam kunnioittaa ihmisoikeuksia.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Arvoisa puhemies, yhteiskunnallisen osallisuuden edistämistä ja köyhyyden, myös lasten köyhyyden torjuntaa käsittelevä mietintöni on tänä iltana viimeinen kohta esityslistalla. Kyse on oma-aloitemietinnöstä, jota käsitellään lyhyitä esittelyjä koskevien työjärjestyksen 131 artiklan a kohdan ja 45 artiklan mukaisesti, eli asia esitellään ilman jäsenten avointa keskustelua tai mahdollisuutta esittää tarkistuksia.
<P>
Vastustan sitä, että Euroopan parlamentin jäsenet itse rajoittavat omia oikeuksiaan, ja pyydän Euroopan parlamenttia muuttamaan näitä sääntöjä. On väärin, ettei tärkeistä asioista, kuten köyhyyden torjunta ja sosiaalinen syrjäytyminen, keskustella täällä avoimesti. Valiokunta kuitenkin keskusteli asiasta intensiivisesti ja laati 200 tarkistusta ja 40 kompromissitarkistusta.
<P>
Kyse on yleisestä edusta ja luovumme vapaaehtoisesti joistakin oikeuksistamme, kun jätämme keskustelematta asiasta täysistunnossa.
<SPEAKER ID="169" NAME="Urszula Krupa" AFFILIATION="IND/DEM">
(PL) Arvoisa puhemies, hindu-teloittajien julmasti murhaamien marttyyrikristittyjen määrä kasvaa edelleen Intiassa. Katolinen kirkko on vedonnut hallituksiin eri puolilla maailmaa sekä kansainvälisiin järjestöihin Intian, Irakin ja Vietnamin kristittyjen auttamiseksi. Toistaiseksi tämä ei ole tuottanut tulosta. Valitettavasti kristittyjen kokemaan vainoon liittyy edelleen passiivisuutta kyseisen maan hallituksen ja oikeuslaitoksen edustajien taholta mutta myös muiden demokraattisten hallitusten ja kansainvälisten järjestöjen taholta, vaikka nämä ovat aktiivisesti mukana muissa ihmisoikeusrikkomuksia käsittelevissä instansseissa. Tämä koskee myös Euroopan unionia.
<P>
Haluaisin näin ollen vastustaa Euroopan parlamentin edessä sitä, että Intiassa, Irakissa ja Vietnamissa tapahtuvista ihmisoikeusrikkomuksista ei välitetä - osoitan tämän myös Euroopan komissiolle - ja haluan pyytää diplomaattista väliintuloa ja vastustusta, jos tällaisia barbaaritekoja tulee ilmi. Passiivinen suhtautuminen vainoon voi olla todiste tietyntyyppisestä katolilaisten syrjinnästä.
<SPEAKER ID="170" NAME="Sergej Kozlík" AFFILIATION="NI">
(SK) Viimeisten 50 vuoden aikana vahva, yli 200 000 slovakialaisen muodostama vähemmistö on melkein täysin tuhottu Unkarissa. Toisaalta unkarilaiset vähemmistöt kasvavat ympäröivissä maissa, esimerkiksi Slovakiassa. Paradoksaalisesti unkarilaiset ovat useita vuosia uskotelleet eurooppalaisille, että syrjinnän kohteena onkin heidän muodostamansa vähemmistö.
<P>
Monet valtaapitävät Unkarin poliittiset johtajat puhuvat avoimesti Suur-Unkaria koskevasta ajatuksesta. Valitettavasti Euroopan senioripoliitikot eivät huomaa tätä. Unkarin parlamentin kamarit pitävät yllä unkarilaisille parlamentin jäsenille rajatylittävää Karpaattien alueen foorumia. Slovakiassa ja Romaniassa toimivat, etniseltä alkuperältään unkarilaisten puolueiden edustajat tapaavat avoimesti keskustellakseen autonomiasta. Tämän päivän Euroopassa tällaiset asenteet ovat vaarallisia eikä niitä voida hyväksyä.
<SPEAKER ID="171" NAME="Marian Zlotea" AFFILIATION="PPE-DE">
(RO) Arvoisa puhemies, Romanialla on valitettavasti vakava ongelma, joka vaarantaa unionin kansalaisten turvallisuuden ja terveyden: Kiinasta tuodun steriloimattoman kirurgisen langan käyttö sairaaloissa.
<P>
Romanian terveysministeriö on tiennyt tästä ongelmasta elokuusta lähtien, mutta huolimatta varoituksista, joiden mukaan tämä saattaisi aiheuttaa infektioita tai jopa johtaa potilaskuolemiin, se ei pysäyttänyt ongelmaa ajoissa.
<P>
Hälytyskellot alkoivat soida, kun potilas kuoli sairaalaan tulehduksen vuoksi, ja muut potilaat ovat vaarassa kokea saman. Mielestäni tämä on varoitus sekä Romanialle että koko unionille.
<P>
On vakava ongelma, että yhä useammat Kiinasta tuodut tuotteet herättävät kysymyksiä ja vaarantavat unionin kansalaisten terveyden ja turvallisuuden.
<P>
Vain vähän aikaa sitten Kiinasta tuodut, melaniinia sisältävän maitojauheen saastuttamat makeiset aiheuttivat ongelmia. Tuomme Kiinasta tuotteita, koska ne ovat halvempia, mutta minun mielestäni unionin olisi asetettava kansalaistensa terveys etusijalle.
<P>
Pyydän komission jäsen Vassiliouta käynnistämään tutkimuksen uusien tapausten estämiseksi jäsenvaltioissa. Tarvitsemme kiireellisiä toimenpiteitä näiden tuotteiden tarkastamiseksi, jotta voimme estää niiden tuonnin sisämarkkinoille riittävän ajoissa.
<SPEAKER ID="172" NAME="Pierre Pribetich" AFFILIATION="PSE">
(FR) Arvoisa puhemies, uusien autojen kysynnän epävakaus näkyy eurooppalaisen autoteollisuuden taantumisena. Johtava ranskalaisvalmistaja ilmoitti juuri 4 000 työpaikan vähentämisestä, ja tähän voidaan lisätä 2 000 työpaikan vähentäminen Euroopassa.
<P>
Kyseinen valmistaja aikoo jatkaa työpaikkojen vähentämistä huolimatta siitä, että sen voitto-osuus kasvoi ensimmäisellä vuosipuoliskolla 37 prosenttia. Järkeistämistä käytetään tekosyynä, ja huomio keskittyy liikaa kannattavuuteen kunnianhimoisten teollisten menettelytapojen kustannuksella ja niistä piittaamatta, ja ennen kaikkea työntekijöistä piittaamatta.
<P>
Haluaisin puhua niiden työntekijöiden puolesta, joita nämä toimenpiteet koskettavat eniten ja jotka joutuvat tämän tilanteen uhreiksi. Kannustan kyseistä valmistajaa pohtimaan uudelleen strategiaansa ja säästämään samalla työpaikkoja.
<P>
Hetkellä, jona työllisyys on kriisissä, tämän pitäisi olla ensisijainen tavoite. Näin ollen uusien autojen hiilidioksidipäästöjen vähentämisestä annettua asetusehdotusta koskevassa päätöksessä on löydettävä tasapaino eri tekijöiden välille: kestävä kehitys ja työllisyyden turvaaminen soveltamalla innovatiivista teollisuuspolitiikkaa kaikilla tasoilla, erityisesti sosiaalisella tasolla.
<SPEAKER ID="173" NAME="Marco Cappato" AFFILIATION="ALDE">
(IT) Arvoisa puhemies, hyvät kuulijat, demokratian periaatteita loukataan Italiassa, joten haluaisin kiinnittää kollegoideni huomion tähän: viimeisten 18 kuukauden aikana Italian parlamentti on kieltäytynyt valitsemasta tuomaria perustuslakituomioistuimeen, vaikka sen olisi Italian perustuslain mukaan näin tehtävä. Ja viimeisten kuuden kuukauden ajan Italian parlamentti on kieltäytynyt nimittämästä parlamentaarista valvontakomiteaa tietojärjestelmää varten.
<P>
Minulla ei ole aikaa käsitellä tätä yksityiskohtaisemmin. Olemme lähettäneet parlamentin jäsenille paketin, joka sisältää yksityiskohtaista tietoa asiasta. Kollegani Marco Pannella on ollut nälkä- ja juomalakossa viime lauantaista keskiyöstä lähtien vastustaakseen Italian tasavallan presidentin laittomia toimia. Olemme vastaanottaneet luottamusäänen 25:ltä Euroopan parlamentin jäseneltä, jotka ovat allekirjoittaneet päätöslauselman perussopimusten 7 artiklan mukaisesti. Minulla ei ole enempää aikaa, joten haluaisin vain pyytää teitä lukemaan sen ja tukemaan sitä.
<SPEAKER ID="174" NAME="Milan Horáček" AFFILIATION="Verts/ALE">
(DE) Arvoisa puhemies, tänä vuonna tulee kuluneeksi 60 vuotta YK:n ihmisoikeuksien yleismaallisen julistuksen antamisesta. Viimeisten 60 vuoden aikana lukemattomat ihmisoikeusryhmät ja -järjestöt eri puolilla maailmaa ovat käyttäneet kyseistä julistusta toimintansa perustana. Näistä voidaan mainita esimerkiksi pöytäkirja 77 Tšekkoslovakiassa, Solidaarisuus-liike Puolassa sekä ihmisoikeusliikkeet Latinalaisessa Amerikassa.
<P>
Ihmisoikeuspolitiikka on yhtä tärkeää tänäänkin. Se ei ole vielä saanut raivattua tietään kaikille politiikan aloille. Emme voi sallia sitä, että ihmisoikeuksia käsitellään vain yhtenä yksittäisenä asiana muiden politiikanalojen yhteydessä. Meidän on pyrittävä taistelemaan ihmisoikeuksien puolesta, vaikka siihen liittyy joitakin haittoja. Ihmisoikeudet ovat perusarvo ja siten yksi "eurooppalaisen talon" tukipilareista, joten meidän on myös pidettävä ne mielessä työskennellessämme.
<P>
Näin ollen tuen ajatusta siitä, että ihmisoikeuksien alivaliokunnasta tehtäisiin sen merkityksen huomioon ottaen pysyvä valiokunta.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, yhteisen maatalouspolitiikan tarkistaminen tuo selkeästi esiin maatalouden eri aloilla piilevät vaarat. Paljon on puhuttu uudistuksen tarpeesta sokerimarkkinoilla, savukemarkkinoilla sekä hedelmä- ja vihannesmarkkinoilla. On mainittu tarve nostaa kiintiötä, esimerkiksi maitokiintiöitä, jotta kesantomaata saadaan vapautettua viljankasvatukseen. Toisaalta muut ongelmat, kuten Euroopan mehiläistalouden ongelmat, on jätetty huomiotta.
<P>
Mehiläisiä kuolee joukoittain erilaisiin sairauksiin, joista tunnetuimmat ovat varroatoosi ja nosematoosi. Mehiläiset liittyvät myös pölytykseen ja takaavat maailmamme luonnon biologisen monimuotoisuuden. Haluaisinkin tänään kiinnittää huomionne tähän seikkaan, koska yleensä yhdistämme mehiläiset hunajaan, propolikseen tai vahaan. Jos asiaa ei olisi otettu esiin parlamentin jäsen Lullingin mietinnössä, Euroopan parlamentti todennäköisesti vain kiertäisi mehiläistalouteen liittyvät ongelmat. Euroopan unionissa tarvitaan kiireellistä ohjelmaa mehiläisten ja mehiläistalouden pelastamiseksi.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Useat yritykset ovat viime aikoina lopettaneet toimintansa Portugalissa. Tämä koskee erityisesti tekstiili- ja vaateteollisuutta maan pohjoisosissa. Esimerkkinä mainittakoon tekstiiliyritys Oliveira Ferreira Riba de Avessa ja useita muita Barcelosin, Santo Tirson ja Fafen alueilla. Ne olivat juuri yhdistyneet Évorassa toimivan monikansallisen Leen kanssa. Lisäksi on mainittava työntekijöihin kohdistuva uhka monissa muissa paikoissa, kuten Vila Nova de Gaiassa ja Lousada.
<P>
Näiden irtisanomisten rinnalla sadat muut yritykset rikkovat työlainsäädäntöä ja käyttävät hyväksi työttömyysuhkaa laskeakseen palkkoja alle lakisääteisen vähimmäispalkan sekä syrjivät nuoria ja naisia, kuten Porton piirin tekstiili-, vaate-, jalkine ja nahkateollisuuden ammattijärjestön Tâmegan ja Sousan alueilla hiljattain tekemä tutkimus osoitti.
<P>
Siksi on ensiarvoisen tärkeää tietää, mitä Euroopan komissio aikoo tehdä Kiinan kanssa käytävää kauppaa koskevalle kaksinkertaisen tarkkailun järjestelmälle, joka umpeutuu tämän vuoden lopussa, ottaen huomioon tarpeen suojella tuotantoa ja oikeudenmukaisia työpaikkoja maissamme.
<SPEAKER ID="177" NAME="Witold Tomczak" AFFILIATION="IND/DEM">
(PL) Arvoisa puhemies, kristittyihin kohdistuvat vainot Intiassa eivät näytä laantuvan. Ihmisiä murhataan edelleen uskonnon vuoksi - vain siksi, että he ovat kristittyjä. Katolisia kirkkoja tuhotaan. Jopa köyhistä huolehtivia puolustuskyvyttömiä nunnia joutuu väkivallan uhreiksi. Intian hallitus ei toimi tehokkaasti ihmisoikeuksien takaamiseksi maassa, ja tämä koskee erityisesti oikeutta elämään ja uskonvapauteen.
<P>
Vaikka Euroopan unionin fraseologia ja toimielimet perustuvat ihmisoikeuskäsityksiin, se ei ole toistaiseksi reagoinut mitenkään vakavasti otettavasti puolustaakseen Intiassa murhien kohteeksi joutuvien kristittyjen oikeuksia. EU:n ja Intian huippukokouksessa Intiaa ei yritetty painostaa, jotta se lopettaisi Kristukseen uskovien marttyyrikuolemat. Euroopan parlamentti järjestää ihmisoikeuksia käsittelevän konferenssin ihmisoikeuksien yleismaailmallisen julistuksen 60-vuotispäivänä. Ovatko erinomaiset puhujat esittäneet yhtään pyyntöä tänä päivänä muuallakin kuin Intiassa vainon kohteeksi joutuvien kristittyjen oikeuksista? On esitettävä seuraava kysymys: ottavatko EU ja sen johtajat ihmisoikeusdoktriinin tosissaan? Sovelletaanko sitä kaikkiin ihmisiin? Onko käytössä ehkäpä kaksoisstandardeja? Onko ihmisoikeuksia julistamalla tarkoitus suojella kaikkia vähemmistöjä seksuaalivähemmistöt mukaan luettuina, mutta ei kristinuskon takia murhattujen ihmisten oikeuksia? Herätys Eurooppa!
<SPEAKER ID="178" NAME="Irena Belohorská" AFFILIATION="NI">
(SK) Slovakia on alusta asti pyrkinyt luomaan tasavertaiset olosuhteet kaikille kansalaisilleen. Slovakia on epäilemättä täydellinen esimerkki siitä, miten kansallisia vähemmistöjä pitää kohdella. Samaa ei voi sanoa Unkarista, missä slovakialaisvähemmistö on julmasti sulautettu muihin.
<P>
Kaikista Slovakiassa elävistä kansallisista vähemmistöistä juuri unkarilaisvähemmistö on erityisasemassa. Slovakiassa sillä on jopa poliittinen puolue parlamentissa. Koulujärjestelmä sallii unkarin kielen opetuksen päiväkodista yliopistoon asti, ja monet opiskelijat valmistuvat yliopistoista osaamatta yhtään slovakin kieltä. Näin ollen pidän Karpaattien alueen foorumin, johon kuuluu Euroopan unioniin kuuluvien itsenäisten valtioiden parlamenteissa istuvia unkarilaisia ja jonka tarkoituksena on saavuttaa itsenäisyys, perustamista provokaationa ja absurdina asiana, joka ei kuulu 2000-luvulle..
<SPEAKER ID="179" NAME="Mairead McGuinness" AFFILIATION="PPE-DE">
(EN) Arvoisa puhemies, pankkialaa koskevasta ahdistuksesta ja huolesta huolimatta toivoa saattaa olla. Olen iloinen siitä, että maatalousasioista vastaava komission jäsen on täällä ja kuulee puheenvuoroni, koska unioni voi mahdollisesti juuri kriisin hetkellä tarttua haasteeseen.
<P>
Muistanette hullun lehmän tautiin liittyneen kriisin, kun koko naudanlihateollisuus ja elintarvikeala olivat romahtamassa, luottamus menetetty ja unionin reagoi hyväksymällä tiukkoja asetuksia, kuten asetukset "maatilalta ruokapöytään" "ja jäljitettävyys rangaistuksen uhalla".
<P>
Meidän pitäisi sanoa pankkialalle, että tämä on nyt sen oma hullun lehmän tauti ja että se nousee vielä tuhkasta, mutta alan sääntelyä on parannettava. On merkittävä ja jäljitettävä, keitä ne ja he ovat - ihmiset ja rahat - ja huonoihin käytäntöihin osallistuneita on rangaistava.
<P>
Mutta toivoa on. Meillä on kokemusta, ja uskon, että unioni on kriisin jälkeen entistä parempi, koska parannamme sääntelyämme.
<SPEAKER ID="180" NAME="Yannick Vaugrenard" AFFILIATION="PSE">
(FR) Arvoisa puhemies, haluaisin palata komission puheenjohtaja Barroson melko epäsovinnaiseen lausuntoon. Hän antaa ymmärtää, että hän voisi olla halukas unohtamaan kilpailun pyhät säännöt, että hän ei olisikaan niin tarkka valtiontuista.
<P>
Jos kyse olisi jonkun tietyn eurooppalaisen teollisuudenalan pelastamisesta, jos kyse olisi siitä, että jäsenvaltioiden annettaisiin investoida tutkimukseen tai että otettaisiin käyttöön merkittävä eurooppalainen laina, olisin tyytyväinen tähän täyskäännökseen. Kyse on kuitenkin siitä, että ostetaan takaisin suuri määrä huonoja rahoitustuotteita rahoitusalan toimijoilta. Lopulta kyse on siitä, että pelastetaan rahoitusalan häiriköt, jotka väheksyvät markkina-alan sääntelijöiden toimia.
<P>
Jos komissio muuttaa doktriiniaan, hyvä niin. Se on kuitenkin tehtävä oikein suhtautumalla joustavammin valtiontukiin tietyillä unionin kannalta strategisilla ja uhattuina olevilla aloilla sekä toteuttamalla toimenpiteitä, jotka kohdistuvat luottoluokituslaitoksiin, elintarvikkeiden hintoihin perustuvaan keinotteluun sekä spekulatiivisiin rahastoihin. Olemme väittäneet näin jo vuosia, ja nyt se on todistettu: vapaata kilpailua ja vapaita markkinoita koskeva uskontunnustus on tullut tiensä päähän.
<SPEAKER ID="181" NAME="Marco Pannella" AFFILIATION="ALDE">
(FR) Arvoisa puhemies, kerrankin meillä on syytä hymyillä. Vallitsevassa ilmapiirissä, jossa Eurooppa, menneisyyden isänmaa, on jälleen tuhoamassa eurooppalaista perusoikeuttamme, on vaikea tietää, mitä sanoa.
<P>
Tähän liittyy kuitenkin yllätys. Eilen ranskalainen sanomalehti Le Monde - ja haluan kiittää sen päätoimittajaa Eric Fottorinoa tästä - julkaisi erinomaisen pääkirjoituksen ja Plantun piirtämän sarjakuvan, jossa juuri keksittyä, toimielinten ulkopuolista G4-kokousta kuvattiin seuraavasti: sakemannit, italiaanot, petolliset englantilaiset ja ranskalaiset ovat yhdistyneet tuhotakseen unionin kunkin tavoitellessa vain omaa pientä etuaan, ja vastassa on parlamentti, tekaistu parlamentti, joka ei edelleenkään tule ymmärretyksi. Kiitos Le Monde, kiitos Plantu! Plantu presidentiksi!
<P>
(Puhemies keskeytti puhujan.)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Arvoisa puhemies, kannanotoissaan Euroopan unioni ilmaisee olevansa kiinnostunut työllisyyden kasvusta ja sosiaaliturvan korkeasta tasosta. Komission lähestymistapa puolalaisia telakoita koskevaan kysymykseen on kuitenkin näiden kannanottojen vastainen. Euroopan unionissa on mahdollista käyttää julkista tukea heikkojen pankkien auttamiseksi, ja sitä voidaan käyttää rajattomasti alueilla, jotka olivat aiemmin osa kommunistista Saksaa. Entäs taloudellisten toimijoiden tasavertainen kohtelu? Niin kutsutun vanhan Euroopan telakat saivat tukea vuosikaudet ja kaikki oli hyvin. Komissio kohtelee kuin valloitettuna maana uusia jäsenvaltioita, joilla pitäisi olla mahdollisuus saavuttaa muut yhteisön maat taloudellisesti.
<P>
Olen vakuuttunut siitä, että tulevissa Euroopan parlamentin vaaleissa puolalaiset äänestäjät osoittavat äänestämällä, miten paljon he vastustavat moista eurooppalaista solidaarisuutta.
<SPEAKER ID="183" NAME="Gerard Batten" AFFILIATION="IND/DEM">
(EN) Arvoisa puhemies, olen vuosien ajan varoittanut siitä, että eurooppalaista pidätysmääräystä saatettaisiin käyttää ilmaisunvapauden rajoittamiseen Internetissä. Nyt se on tapahtunut. Tohtori Frederick Toben pidätettiin 1. lokakuuta Heathrow'n lentoasemalla Saksassa annetun eurooppalaisen pidätysmääräyksen perusteella väitettyjen Internetissä tehtyjen muukalaisvastaisten rikosten varjolla.
<P>
Tohtori Toben kieltää juutalaisten joukkomurhan. Hänen näkemyksensä ovat kaikkien järkevien ihmisten mielestä vastenmielisiä. Mutta tässä ei ole kyse siitä. Hänet pidätettiin Britanniassa, koska hän oli julkaissut näkemyksiään Internetissä Australiassa. Juutalaisten joukkomurhan kieltäminen on inhottavaa, mutta se ei ole Britanniassa eikä Australiassa kiellettyä. Jos kyseinen eurooppalainen pidätysmääräys pannaan täytäntöön, se on osoitus siitä, että jos joku ilmaisee itseään Internetissä oman maansa lakien mukaisesti, hänet voidaan luovuttaa johonkin toiseen EU:n maahan, jossa kyseiset näkemykset ovat laittomia. Tällä olisi syvällisiä vaikutuksia ilmaisunvapauteen kansallisvaltioissa.
<SPEAKER ID="184" NAME="Péter Olajos" AFFILIATION="PPE-DE">
(HU) Kiitos, arvoisa puhemies. Valitettavasti Rába-joen vaahtoamista koskevan riita-asian jälkeen Euroopan parlamentissa käydään nyt uutta keskustelua ympäristönsuojelusta Itävallan ja Unkarin välillä. Itävaltalainen BEGAS-konserni suunnittelee rakentavansa kapasiteetiltaan 325 000 tonnin jätteenpolttolaitoksen Heiligenkreuziin, joka sijaitsee vain muutaman sadan metrin päässä Unkarin rajalta. Uusi laitos ottaisi vastaan jätettä sekä paikallisista lähteistä että muilta alueilta. Hanke on saanut paikallisyhteisöiltä poikkeuksellisen vähän tukea sekä Itävallassa että Unkarissa. Olen erityisen huolissani siitä, että suunniteltu polttolaitos sijaitsisi juuri ja juuri yhden kilometrin päässä unkarilaisesta kaupungista, Szentgotthárdista, joka on vallitsevan tuulensuunnan puolella, sekä Õrségin kansallispuistosta, joka kuuluu Natura 2000 -suojelualueisiin ja jossa hiljattain EDEN-palkinnon voittanut Õrség sijaitsee. Tällä olisi ennalta arvaamattomia vaikutuksia yhteen Unkarin alueeseen, joka on riippuvainen kauniista luonnostaan, kansallispuistoistaan ja ympäristömatkailusta.
<P>
Lopuksi, arvoisa puhemies, haluaisin kysyä, miksi slovakialainen kollega, joka hyökkäsi vihamielisesti unkarilaisia kohtaan, sai puhua kaksi kertaa. Tämä liittyy menettelyyn. Kiitos.
<SPEAKER ID="185" NAME="Monika Beňová" AFFILIATION="PSE">
(SK) Haluaisin vastustaa voimakkaasti täällä kuulemiani kommentteja, joissa Slovakian hallitusta syytettiin vihan levittämisestä ja Slovakian tasavallassa elävien kansallisten vähemmistöjen oikeuksien polkemisesta.
<P>
Hyvät kuulijat, arvoisa kollegani parlamentin jäsen Tõkés, Slovakian hallituksen poliittinen julkilausuma sisältää julistuksen vähemmistöjen oikeuksista ja hallitus valvoo näitä oikeuksia. Pahoittelen syvästi sitä, että unkarilaiset parlamentin jäsenet käyttävät minuutin puheenvuoroja joka ikisen Euroopan parlamentin istuntojakson aikana kritisoidakseen Slovakian hallitusta ja siinä samalla myös Slovakian tasavallan kansalaisia.
<P>
Arvoisa puhemies, Slovakia hallitus arvostaa hyviä suhteita naapurimaihinsa ja haluaa ylläpitää hyviä suhteita naapurimaidensa kanssa. Hyvät kahdenväliset suhteet kuitenkin edellyttävät kahta osapuolta. Toistaiseksi vain Slovakian hallitus on ojentanut kätensä.
<SPEAKER ID="186" NAME="Milan Gaľa" AFFILIATION="PPE-DE">
(SK) Maailman terveysjärjestö on tehnyt kolmivuotisen tutkimuksen terveydellisestä epätasa-arvosta maailman eri väestöjen välillä. Sen tulokset ovat hälyttäviä. Tilanne johtuu sosioekonomisista olosuhteista, ei biologisista tekijöistä. Japanilaisen tytön voidaan esimerkiksi olettaa elävän keskimäärin 83-vuotiaaksi. Afrikan Lesothossa hänen elinajan odotteensa olisi 42 vuotta. Todennäköisyys sille, että nainen kuolee synnytykseen, on Ruotsissa 1:17 000, kun vastaava suhdeluku Afganistanissa on 1:8.
<P>
Eurooppalaisten suurkaupunkien rikkailla alueilla asuvat voivat odottaa elävänsä keskimäärin 28 vuotta kauemmin kuin köyhillä alueilla asuvat. Huono politiikka, epätasa-arvoiset sosiaaliset olosuhteet, alhainen koulutustaso, ala-arvoiset asuinolot, rajallinen mahdollisuus saada tervettä ruokaa ja muut tekijät muodostavat yhdessä syyn sille, miksi enemmistö ihmisistä ei ole niin terveitä kuin se olisi biologisesti mahdollista. WHO:n sosiaalisia tekijöitä käsittelevä komitea on sitä mieltä, että ennakoivalla lähestymistavalla olisi mahdollista vähentää epätasa-arvoa melko lyhyessä ajassa.
<SPEAKER ID="187" NAME="Avril Doyle" AFFILIATION="PPE-DE">
(EN) Arvoisa puhemies, hiljattain julkaistiin kaikkien aikojen ensimmäinen Eurobarometri-tutkimus kansalaistemme ilmastonmuutosta koskevista näkemyksistä. Se merkitsee ilmastonmuutoskysymyksen nousemista yksittäisestä ympäristöasiasta unionin politiikan keskiöön.
<P>
Ottaen huomioon tämänhetkisen talous- ja rahoitusalan myllerryksen ymmärrän täysin, että kollegat ovat huolissaan siitä, että me poliitikot käsittelemme asiaa, joka on eittämättä suurin yksittäinen moraalinen, ympäristöön liittyvä, yhteiskunnallinen ja taloudellinen haaste koko ihmiskunnalle. Kyse on kasvihuonekaasupäästöistämme johtuvasta ilmastonlämpenemisestä tai ilmastonmuutoksesta.
<P>
Se ei kuitenkaan odota; Kööpenhamina ei odota ja meidän on oltava valmiita. Toimin esittelijänä yhdessä neljästä vuoden 2012 jälkeistä ilmastonmuutoshallintoa koskevasta mietinnöstä - kyse on päästökauppajärjestelmän tarkistamisesta - ja luotan täysin hallituksiimme, että ne kykenevät ratkaisemaan lyhyellä aikavälillä nämä merkittävät talous- ja rahoitusongelmat, jotka nyt ovat edessämme, ja ratkaisemaan ne paljon ennen vuotta 2013. Vaikka politiikkaan kuuluu se, että tämän päivän ongelmiin keskitytään tänään, emme saa kääntää huomiotamme pois siitä, että tästä äärimmäisen tärkeästä asiasta on annettava lainsäädäntö nyt pitkää aikaväliä, vuoden 2012 jälkeistä skenaariota silmällä pitäen. Muuten meitä ei muistella historiankirjoissa suopeasti.
<SPEAKER ID="188" NAME="Miloš Koterec" AFFILIATION="PSE">
(SK) On hämmentävää nähdä tähän parlamenttiin kohdistuva väärinkäyttö ja Slovakian poliittiseen näyttämöön keskittyvä politikointi. Kuuntelin tarkkaavaisesti unkarilaisen kollegani, parlamentin jäsen Tõkésin sanoja, ja minun on vastustettava tätä yksipuolista näkemystä tämänhetkisistä tapahtumista sekä niiden esittämistä yleisenä hyökkäyksenä Slovakian tasavaltaa kohtaan.
<P>
Haluaisin korostaa sitä, että vaikka Slovakian nykyisen hallituksen vähemmistöpolitiikka täyttää kaikki eurooppalaiset standardit, hallitus haluaa jatkuvasti kehittää sitä vielä paremmaksi.
<P>
Tuomitsen yritykset käyttää väärin yksittäisiä huonoja hetkiä ja esittää ne huonona asenteena hallituksen taholta jo ihan periaatteen vuoksi. Ennen kaikkea tuomitsen kuitenkin sen, että näin tehdään Euroopan parlamentissa. Etsimällä aktiivisesti kitkaa aiheuttavia kohtia ja vääristämällä tilannetta vain käynnistämme ja ruokimme keinotekoisia konflikteja, jotka ovat turhia ja tarpeettomia ja jotka tekevät Slovakian yhteiskunnan elämästä monimutkaista ja epämiellyttävää.
<SPEAKER ID="189" NAME="Puhemies">
(EN) Keskustelu on päättynyt.
