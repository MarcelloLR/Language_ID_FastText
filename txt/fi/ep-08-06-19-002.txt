<CHAPTER ID="002">
Kohti turvallisempaa, puhtaampaa ja älykkäämpää Euroopan laajuista liikkuvuutta: Ensimmäinen raportti älyautoaloitteesta (keskustelu) 
<SPEAKER ID="006" NAME="Puhemies">
(EN) Seuraavana esityslistalla on keskustelu Zita Gurmain liikenne- ja matkailuvaliokunnan puolesta laatimasta mietinnöstä, jonka otsikko on ”Kohti turvallisempaa, puhtaampaa ja älykkäämpää Euroopan laajuista liikkuvuutta: Ensimmäinen raportti älyautoaloitteesta”.
<SPEAKER ID="007" NAME="Zita Gurmai">
esittelijä. - (HU) Suuret kiitokset! Arvoisat puhemies ja komission jäsen, hyvät naiset ja herrat, Olemme päivittäin yhä riippuvaisempia liikenteestä. Euroopan taloudessakin luotetaan tehokkaisiin maantiekuljetuksiin. Kasvava liikenne on kuitenkin aiheuttanut vakavia yhteiskunnallisia ongelmia. Siitä aiheutuu ruuhkia maanteillä ja taajamissa, vakavia ympäristö- ja terveysongelmia, energian tuhlausta ja ennen kaikkea se aiheuttaa onnettomuuksia. Ollakseni lyhytsanainen esitän muutamia järkyttäviä tilastoja: maantieliikenne tuottaa vuosittain yhteensä 835 miljoonaa tonnia hiilidioksidipäästöjä; maantiellä kuolee 40 000 henkeä vuodessa; liikenneruuhkiin Euroopan unionissa liittyvät kulut nousevat vuosittain 50 miljardiin euroon, mikä vastaa 0,5 prosenttia yhteisön BKT:sta, ja luku voi nousta jopa yhteen prosenttiin EU:n BKT:sta vuoteen 2010 mennessä.
<P>
On minulla hyviäkin uutisia: ongelmaa voidaan lieventää. Sähköisellä ajonvakautusjärjestelmällä voitaisiin säästää joka vuosi noin 4 000 ihmishenkeä, ja jos ajoneuvojen eCall-hätäviestijärjestelmää käytettäisiin täysimääräisesti kaikkialla Euroopassa, voitaisiin kuolemaan johtavia ja muita liikenneonnettomuuksia vähentää jopa 5-15 prosenttia. Näin voitaisiin säästää joka vuosi yli 2 500 ihmishenkeä, mikä merkitsisi taloudellisesti 22 miljardin euron säästöä. Asianmukaiset tietokone-ohjelmistot ja reaaliaikaiset tiedot liikennekeskuksissa vähentäisivät ruuhkia 40 prosenttia.
<P>
Älyautojärjestelmien kiistämättömät edut käyvät ilmi jo näistä muutamista luvuista, joita olen esittänyt, mutta näiden järjestelmien käyttö on toistaiseksi ollut vähäistä; toisaalta Yhdysvalloissa sähköinen ajonvakausjärjestelmä on asennettava kaikkiin uusiin autoihin vuodesta 2010 alkaen. Tärkein syy siihen, etteivät nämä järjestelmät ole levinneet laajemmalle, on niiden kalleus ja asianmukaisten tietojen ja älykkäiden infrastruktuurien puuttuminen. Meidän on kuitenkin mietittävä, hyväksymmekö tilanteen, jossa Euroopan kansalaiset eivät voi nauttia heille kuuluvista oikeuksista. Mielestäni jokaisella on oikeus turvalliseen, kestävään ja tehokkaaseen liikkumiseen.
<P>
Koska liikkuminen on lisääntynyt ja lisääntyy kaiken aikaa, mainitsemani ongelmat ovat Euroopan laajuisia ja jos liikkuminen ei ole parasta mahdollista turvallisuuden kannalta tai se on turvatonta, meidän on vastattava siitä Euroopan tasolla. Markkinaesteet on poistettava, älykkään viestintätekniikan kysyntää on lisättävä ja on kehitettävä Euroopan laajuinen, yhteentoimiva älykäs infrastruktuuri. Euroopan tutkimus- ja kehittämistoiminnassa on jo saatu tuloksia tieto- ja viestintätekniikan alalla, ja niitä olisi huollettava ja kehitettävä edelleen, erityisesti asianmukaisissa ajoneuvojen käyttöliittymissä. Kaikki nämä seikat ovat välttämättömiä Euroopan taloudelle ja yhteiskunnalle, ja ne hyödyttävät myös eurooppalaista teollisuutta, sillä suurimmat kilpailijat ovat Japanin ja Yhdysvaltojen teollinen sektori - vain pari esimerkkiä mainitakseni. Euroopan päätöksentekijät ovat myöntäneet tämän, ja siksi älyautoaloite on i2010-aloitteiden johtohanke.
<P>
Kaiken edellä esitetyn takia panen tyytyväisenä merkille Euroopan komission tiedonannon ja kannatan asiasta vastuussa olevien pyrkimyksiä lisätä ajoneuvojen älytieto- ja -turvallisuustekniikan aiheellista kehittämistä. Prosessi on kuitenkin vasta aluillaan, mutta jo nyt on käytettävissä tietoja kehittelystä, jota on tuotettu älyautoaloitteen käynnistämisestä alkaen. Jo suoritettu työ ei ole vähäpätöistä, ja edistymme kohtuullisesti. Jäänkin odottamaan erittäin uteliaana seuraavaa edistymisraporttia ja uskoisin antaneeni omasta puolestani oman vaatimattoman panokseni ihmishenkiä säästävän, ympäristöä suojelevan, parhaan mahdollisen liikennejärjestelmän mahdollisimman laaja-alaiseen kehittämiseen.
<P>
Lopuksi haluaisin kiittää kaikkia, jotka ovat avustaneet minua tässä työssä: Euroopan komission tietoyhteiskunnan ja viestinten pääosastoa sekä Euroopan parlamentin liikenne- ja matkailuvaliokunnan sihteeristöä. Kiitän kollegojani parlamentissa ja niitä, jotka eivät tänään ole voineet osallistua tähän keskusteluun kommentteineen ja tarkistusehdotuksineen. Kiitän myös toimialajärjestöjä niiden hyvistä neuvoista, rohkaisuista ja selvityksistä. Kiitos teille kaikille tuestanne!
<SPEAKER ID="008" NAME="Antonio Tajani">
komission jäsen. - (IT) Arvoisa puhemies, hyvät naiset ja herrat, hyvä Zita Gurmai, edustan komission jäsentä Redingiä, joka on valtuutettu tämän päivän keskusteluihin. Mielestäni aihe on erittäin tärkeä, sillä se on osa strategiaa, jota me komissiossa ja edustamallani osastolla pyrimme noudattamaan tulevina vuosina ja jonka tarkoituksena on muun muassa vähentää tieliikennekuolemia Euroopan unionissa.
<P>
Meidän on asetettava tämä aloite poliittiseksi painopisteeksi. Kansalaiset valvovat meitä, ja erityisesti nuoret odottavat meidän antavan heille vastauksia, neuvoja, tekevän ehdotuksia ja luovan ideoita, joiden avulla he voivat käyttää Euroopan unionin teitä ilman hengenvaaraa.
<P>
Tämän takia tänään käytävä keskustelu on eilisen keskustelun tavoin erittäin tärkeä, ja tämän takia myös Euroopan komission järjestämät tapahtumat ovat erittäin tärkeitä. Nuorisotapahtuma järjestetään Brysselissä 10. heinäkuuta, ja siinä tarjotaan nuorille mahdollisuus keskustella tieliikenneturvallisuudesta. Useita tieliikenneturvallisuutta käsitteleviä tapahtumia järjestetään Ranskan puheenjohtajakaudella. Tärkein niistä pidetään Pariisissa 13. lokakuuta, ja muissakin Euroopan kaupungeissa järjestetään tapahtumia, joihin liittyy toimintaa yleisen tietoisuuden, erityisesti nuorten tietoisuuden lisäämiseksi.
<P>
Arvoisa puhemies, hyvät naiset ja herrat, haluaisin kiittää tämän päivän keskustelusta koko parlamenttia ja onnitella esittelijää erinomaisesta ja tyhjentävästä mietinnöstä. Erityisen tyytyväisenä panen merkille sen, että mietinnössä tunnustetaan älyautoaloitteeseen kuuluvien järjestelmien ja tekniikan tarjoamat suuret mahdollisuudet. Parlamentin tuki on ratkaisevaa silloin, kun teiden käyttäjiä kannustetaan ottamaan nämä järjestelmät käyttöön.
<P>
Kansalaiset ovat olleet tämän aloitteen keskiössä ja kohteena heti alusta alkaen. Teiden käyttäjinä kansalaiset joutuvat tekemään yhä vaikeampia ratkaisuja liikkumisen suhteen, ja sekä julkiselta että yksityiseltä sektorilta tulevat viestit ovat joskus hämmentäviä ja jopa ristiriitaisia. Tämän vuoksi panen tyytyväisenä merkille parlamentin kehotuksen ottaa käyttöön lisätoimenpiteitä, kuten kannustimia, koulutusta autoilijoille ja tiedotuskampanjoita käyttäjille, jotta turvallisemmat ja ekologisemmat ajoneuvot kasvattaisivat markkinaosuuksiaan.
<P>
Erityisesti minulle, joka olin monen vuoden ajan Euroopan parlamentin jäsen, on hyvin kannustavaa havaita, että parlamentti tunnustaa muun muassa eCall-järjestelmän pääpainopisteeksi älyautoaloitteessa. Olemme edistyneet suuresti juuri eCall-järjestelmän ansiosta, ja komissio esittää tämän vuoden lopulla parlamentille ja neuvostolle uuden tiedonannon, jossa hahmotellaan eCall-järjestelmän toteuttamisen lopulliset vaiheet.
<P>
Olen kiitollinen parlamentille myös sen tuesta pyrkimyksillemme löytää paras tapa saavuttaa energiatehokkuus ja vähentää hiilidioksidipäästöjä älyteknologian avulla ja sen opastuksesta mietittäessä, mihin toimenpiteisiin olisi ryhdyttävä. Ala on kuitenkin vasta aluillaan ja esimerkiksi hiilidioksidipäästöjen vähentämistavoitteiden sääntelyä olisi alettava toteuttaa. Mietin tässä jälleen liikenteen alalla toteutettavia lisätoimenpiteitä, jotka perustuisivat erityisesti yhtenäiseen lähestymistapaan. Tässä yhteydessä parlamentin tuki on ratkaisevaa.
<SPEAKER ID="009" NAME="Dieter-Lebrecht Koch">
PPE-DE -ryhmän puolesta. - (DE) Arvoisa puhemies, komission jäsen, hyvät naiset ja herrat, kansalaisten pitäisi voida hyötyä kahdella tapaa turvallisemman maantieliikenteen mahdollisuuksista. Tämän vuoksi kehotan keskustelumme kohteena olevan mietinnön lisäksi lisäämään tutkimuksia ja opetusta ajoneuvojen käyttöliittymäjärjestelmien hyödyistä. Useimmilla ihmisillä ei ole minkäänlaista käytännön kokemusta näistä järjestelmistä, eivätkä he sen takia voi päätellä ensinnäkään sitä, että käyttöliittymäjärjestelmät tarjoavat kiistämättömän turvallisuusvaihtoehdon - lopultahan kuljettajan virhe on 80 prosentissa tapauksia syynä tieliikenneonnettomuuksiin, eivätkä toiseksi sitä, että nämä järjestelmät helpottavat ajamista, kolmanneksi sitä, että ne vähentävät kuljettajien rasitusta viemättä heiltä lopullista vastuuta, ja neljänneksi sitä, että ne edistävät taloudellisia ja ympäristöä säästäviä ajotapoja. Viimeisimpien tutkimusten mukaan käyttöliittymäjärjestelmillä voitaisiin ehkäistä jopa kolmannes kaikista vakavista onnettomuuksista, jos kaikki kuljettajat käyttäisivät niitä.
<P>
Muun muassa kulkusuuntaista valvontaa suorittava ACC-järjestelmä, kaistanvaihtoavustajat ja sähköinen ajonvakautusjärjestelmä ESC ovat teknisesti hyvin kehiteltyjä ja erittäin luotettavia järjestelmiä. Niidenkin tekniikkaa on kuitenkin tarkastettava säännöllisesti ja niitä on testattava suurempien onnettomuuksien jälkeisissä korjauksissa. Älyautojärjestelmillä voidaan välttää riskitilanteita yleensä, ja koska ne vähentävät kuljettajan rasitusta, ne ohjaavat rennompaan ja ennakoivampaan ajotapaan.
<P>
Valitettavasti nämä järjestelmät eivät vielä kuulu ajoneuvojen perusvarusteisiin. ”Nolla-visiosta” huolimatta liikenneonnettomuuksia sattuu yhä. Vuoden 2010 loppuun mennessä kaikissa uusissa ajoneuvoissa on oltava sähköinen satelliittiperusteinen eCall-hätäviestijärjestelmä, jotta ammattiapua voitaisiin antaa lääkäreiden nimittämällä ”kultaisella hetkellä” heti onnettomuuden satuttua.
<P>
Eurooppalaisella hätäpuhelinnumerolla 112 hätäkeskukset ja pelastuspalvelut saavat nopeasti automaattisen ilmoituksen onnettomuudesta ja sen tarkasta tapahtumapaikasta. Jokaisen olisi kuitenkin pystyttävä antamaan ensiapua ennen pelastuspalvelun saapumista. Nykyaikaisten ajoneuvojen ohjaamossa on kuitenkin vaarana sensorin ylikuormitus. Yhä mutkikkaammat tavalliset toiminnot, kuten ilmastointi, autoradiot ja navigointijärjestelmät yhdistettynä lukuisiin apujärjestelmiin, kuten automaattinen pysäköintijärjestelmä, virheenvalvontalaitteet sekä alkoholi- ja ylikuormituslukot, sekä muut laitteet kuulo- ja näkömerkkeineen voivat herpaannuttaa ja jopa ylirasittaa kuljettajaa.
<P>
Kaikkien näiden mahdollisuuksien yhteydessä jäljelle jää ongelma autokannan korvaamisesta. Siinä on lähinnä kyse edullisuudesta. Valitettavasti ajoneuvojen keski-ikä alenemisen sijaan kasvaa. Ajoneuvojen on pysyttävä kohtuuhintaisina. Se on meidän vastuullamme.
<P>
Lopuksi haluaisin esittää lämpimät kiitokset Zita Gurmaille hänen erinomaisesta työstään.
<SPEAKER ID="010" NAME="Silvia-Adriana Ţicău">
PSE-ryhmän puolesta. - (RO) Arvoisa puhemies, arvoisa komission jäsen, hyvät kollegat, haluaisin onnitella Zita Gurmaita hänen mietinnöstään ja olen vakuuttunut siitä, että myös hänen ansiostaan komission syksyksi 2008 tarkoitetusta suunnitelmasta älyautojen kannustinten käyttöönoton nopeuttamiseksi tulee määrätietoisempi.
<P>
Älyautoaloite käynnistettiin vuonna 2006, ja se on päähanke e2010-ohjelmassa, jossa esitetään komission strateginen kehys vuoteen 2010 mennessä toteutettavalle tietoyhteiskunnalle. Yksi eSafety-ohjelman osa koskee eCall-järjestelmän toteuttamista vuoteen 2010 mennessä. Järjestelmässä puhelu menee automaattisesti pelastuspalveluun ja välittää tietoja ajoneuvon tarkasta sijainnista. On kuitenkin erittäin tärkeää, että jäsenvaltiot allekirjoittavat yhteisymmärryspöytäkirjan. Kannatan tämän järjestelmän liittämistä vakiovarusteena kaikkiin ajoneuvoihin vuoteen 2010 mennessä.
<P>
Vuosittain Euroopassa voitaisiin pelastaa 4 000 ihmishenkeä ottamalla käyttöön sähköinen ajonvakautusjärjestelmä, joka vähentää ajoneuvon ajautumista luisuun. Valitettavasti nämä laitteet ovat autonvalmistajien strategian mukaisesti vain hyvin harvoissa ajoneuvoissa, ja ne kuuluvat usein hyvin kalliiseen lisävarustepakettiin. Mielestäni ei riitä, että asetamme tavoitteen, jonka mukaan ajonvakautusjärjestelmän olisi oltava vuoteen 2010 mennessä kaikissa malleissa, vaan olisi myös otettava käyttöön kannustimia ostajille, jotta he valitsisivat tämän vaihtoehdon. On todettu, että 60 prosenttia yhteentörmäyksistä voitaisiin välttää, jos kuljettajilla olisi hätäjarrutehostimet ja onnettomuuksia estävä tekniikka. Myös näkyvyyttä parantavat järjestelmät mukautuvine valoineen voisivat vähentää kuolemaan johtavia onnettomuuksia, joista 30 prosentissa osapuolena on jalankulkija ja 15 prosentissa pyöräilijä.
<P>
Mielestäni tietosuojan turvaaminen on erittäin tärkeää, ja kiinnitänkin huomiota siihen, että laillisen vastuun tarkentaminen hätäjarrutehostimin ja ajonvakautusjärjestelmin varustettujen ajoneuvojen onnettomuuksissa on erittäin välttämätöntä. Autoteollisuuden olisi hyväksyttävä VASTUUNTUNTOISILLE valmistajille... kuljettajille tarkoitetut eurooppalaiset käytännesäännöt edistyneiden laitteiden kehittelyssä ja testauksessa.
<P>
Lopuksi katson, että olisi perustettava yhteisön tukijärjestelmä ja kansallinen tukijärjestelmä älyautojen ostamista varten, sillä se olisi elintärkeää näiden järjestelmien käytön laajentamiseksi. Haluaisin onnitella Zita Gurmaita mietinnöstä, ja jäämme todellakin odottamaan komission määrätietoista suunnitelmaa älyautojen käyttöönottamiseksi.
<SPEAKER ID="011" NAME="Paweł Bartłomiej Piskorski">
ALDE-ryhmän puolesta. - (PL) Arvoisat puhemies ja komission jäsen, kuten eilen jo todettiin, olette nyt paikalla uudessa asemassanne erityisen sopivaan aikaan, kun keskustelemme liikenteestä.
<P>
Näinä muutamana päivänä olemme keskustelleet monista seikoista, joilla voidaan parantaa tieliikenneturvallisuutta ja liikenteen laatua. Pari päivää sitten keskustelimme jalankulkijoiden ja pyöräilijöiden turvallisuudesta, eilen puhuimme vaarallisten aineiden kuljetuksista ja turvatiejärjestelmistä. Tänään käsittelemme itse ajoneuvoja eli sitä, miten saada Euroopan unionin teillä käytössä olevat ajoneuvot mahdollisimman turvallisiksi.
<P>
Tavoite on selvä. Tarkoituksena on saada EU:n kansalaiset liikkumaan tehokkaammin ja tehdä heidän elämästään mukavampaa, mutta samalla heidän olisi tunnettava olonsa turvallisemmaksi. Sääntelymme ansiosta voimme kertoa äänestäjillemme, kansalaisille yleensä, että olemme saaneet aikaan jotakin myönteistä. Euroopan parlamentin myönteiset toimenpiteet osoittavat parlamentin merkityksen, ja samalla ne osoittavat myös unionin lainsäädännön ja toimielinten tuottavan jotain myönteistä ja tuntuvaa ihmisten elämään.
<P>
Olisi muistettava, että keskustellessamme aloitteista, joilla ajoneuvot saataisiin turvallisemmiksi, emme saisi unohtaa kahta seikkaa. Ensiksi kyseessä ovat autot ja kaikki niihin liittyvät järjestelmät: nopeudensäädin, ajonvakautusjärjestelmä ja etäisyyden tunnistin. Kaikki nämä järjestelmät yhdessä navigointilaitteen kanssa ovat hyvin tärkeitä ja ne parantavat tien käyttäjien välineen eli auton toimintaa.
<P>
Olisi kuitenkin myös muistettava, ja haluan korostaa tätä keskustelun tässä vaiheessa, että viestintä on myös hyvin tärkeää kansalaisille, tienkäyttäjille silloin, kun sattuu onnettomuus tai vaurio. Kansalaisten olisi voitava luottaa siihen, että käyttöön otetut tekniset laitteet ja järjestelmät tuovat heille apua mahdollisimman nopeasti.
<P>
Nämä molemmat seikat ovat tärkeitä. Molemmilla tarkoitan tehokkaita tiedotusjärjestelmiä, joihin tukeutua onnettomuuden sattuessa, ja samalla ajoneuvoja parantavia järjestelmiä.
<P>
Keskustellessamme tästä mietinnöstä, jota ryhmämme tukee, on pidettävä mielessä myös sen rajoitukset. Ensiksi älyautoista puhuttaessa, on muistettava, että hyvin tärkeä osa älyautoa on älykäs kuljettaja. Tämä ei ole vähäpätöinen seikka, ja opetuksella on siinä tärkeä sija. Usein on jouduttu toteamaan, ettei teknisiin parannuksiin liittynytkään turvallisuuden lisääntyminen. Miksi? Siksi että parantuneen tekniikan ja nopeampien autojen ansiosta kuljettajat tunsivat itsensä voittamattomiksi autoissaan. Paremmat tiet merkitsivät nopeampaa vauhtia. Tämän vuoksi hyvin tärkeää on myös opetus, jolla osoitetaan nykyaikaisen tekniikan hyöty ja myös sen rajoitukset ja jolla osoitetaan myös, etteivät kuljettajat saisi käyttää väärin uutta tekniikkaa, jota toivottavasti toteutamme.
<P>
Täällä on tuotu myös esiin markkinavoimien merkitys, ja on todettu, ettei ole takeita siitä, että käyttöön ottamamme sääntely, niin hyvää, hyödyllistä, asianmukaista ja käyttökelpoista kuin se kuljettajille olisikin, saisi aikaan välittömän ajoneuvojen vaihtamisen mielestämme turvallisempiin, tehokkaampiin ja helppokäyttöisempiin malleihin. Takeita ei ole, sillä esteenä on tietenkin hinta. Tämä este voi rajoittaa vakavasti näiden ajoneuvojen hankintaa. En kannata järjestelmiä, joihin liittyy rahoitus. Sekä komissiolla että meillä kaikilla on edessä älyllinen haaste. Meidän olisi tiedettävä, kuinka toimia, eikä vain tehdä turvallisempia ajoneuvoja ja parempia teitä. Meidän olisi saatava kansalaiset, Euroopan unionin kansalaiset haluamaan tällaisia ajoneuvoja ja tehtävä se niin, että heillä olisi taloudelliset mahdollisuudet tähän tarkoitukseen.
<P>
Haluaisin vielä kerran kiittää esittelijää ja ilmaista vankan tukeni tälle mietinnölle.
<SPEAKER ID="012" NAME="Sepp Kusstatscher">
Verts/ALE-ryhmän puolesta. - (DE) Arvoisat puhemies ja komission jäsen, jota tervehdin uutena edustajana parlamentissamme, hyvät naiset ja herrat, käsiteltävänämme on mietintö, jossa tehdään lukuisia ehdotuksia. Minulla on todella syytä onnitella Zita Gurmaita tässä mietinnössä esitettyjen ajatusten runsaudesta. Näiden ajatusten tarkoituksena on tehostaa maanteillämme liikkuvien ajoneuvojen pitkälle vietyä teknistä kehitystä.
<P>
Johdantona haluaisin kuitenkin huomauttaa mietinnössä käytetyistä ilmaisuista ”älyajoneuvo”, ”älykäs infrastruktuuri” ja ”älykkäät turvalaitteet”. Kuten jo totesin liikenne- ja matkailuvaliokunnassa, mielestäni on sopimatonta käyttää tätä termiä autoista ja ajoteistä puhuttaessa. Intellegentia, intellegere, intellegens - nämä latinan sanat merkitsevät oivaltamista, havaitsemista ja ymmärtämistä. Ne viittaavat ihmisen kognitiiviseen kykyyn, taitoon ymmärtää, erottaa, ratkaista ongelmia ja soveltaa tietojaan. Puhtaasti kielitieteelliseltä kannalta katsoen on aivan mieletöntä puhua älyajoneuvoista ja älykkäistä teistä!
<P>
Mietintönsä perusteluissa Zita Gurmai kirjoittaa: ”Kasvava tieliikenne aiheuttaa vakavia sosiaalisia ja ympäristöongelmia: tieverkkojen ja kaupunkialueiden ruuhkautumista, ympäristö- ja terveyshaittoja, energian tuhlausta, onnettomuuksia ja ennen kaikkea tarpeettomia ihmishenkien menetyksiä.” Olen täysin samaa mieltä. En myöskään kiellä sitä, että älykkäästi kehitellyllä tekniikalla, jota tämä asiakirja on pullollaan, voidaan tehdä teistä vaarattomampia ja ympäristön paremmin huomioon ottavia. Ne ovat kuitenkin rajoittunut tapa ratkaista sosiaalisia ongelmia ja ympäristöongelmia.
<P>
Olen viime aikoina vieraillut useissa koululuokissa. Tässä yhteydessä olen kysynyt useilta peruskoulun yläasteen ja lukion oppilailta, mitkä heidän mielestään ovat suurimmat syyt lukuisiin tieliikenneonnettomuuksiin. Ensimmäiseksi he vastasivat aina ”ylinopeus ja vaarallinen vauhti sekä alkoholin vaikutuksen alaisena ajaminen”. Täällä käsittelemämme ratkaisut ovat kuitenkin lähes yksinomaan autoteollisuuden esittämiä. Sehän haluaa myydä aina vain enemmän uusia ja teknisesti pitkälle kehitettyjä ajoneuvoja.
<P>
Jos ongelmana on polttoaineiden hinnannousu, jos on syytä vähentää nopeasti energiankulutusta yleensä, jos vastuuttoman korkeita hiilidioksidipäästöjä on alennettava ja jos haluamme tehdä jotain ilmastonmuutoksen torjumiseksi, emme voi suhtautua näihin asioihin ajatuksella, jonka lähtökohtana on aina vain enemmän, yhä korkeammalle, yhä nopeammin, yhä pitemmälle kehiteltyinä ja aina vain lisää liikkumista, vaan pikemminkin omaksumalla aivan toisen elämäntyylin, jossa tunnuksena on hitaammin, vaatimattomammin ja säästeliäämmin.
<P>
Olen eri mieltä yhdestä seikasta. Esittelijä kirjoittaa: ”Kuluttajan kannalta ratkaisevaa on kannattavuus. Monilla kuluttajilla ei yksinkertaisesti ole varaa näihin järjestelmiin. Siksi on tärkeää, että älykkäät liikennejärjestelmät saadaan mahdollisimman nopeasti kannattaviksi ja laajasti saataviksi". Heidelbergin ympäristötutkimuksen instituutissa UPI:ssa laskettiin muutamia vuosia sitten, että kun kaikki välittömät ja välilliset liikennekustannukset otetaan huomioon, Saksan hallitus, toisin sanoen veronmaksajat, tukee perusautoa noin 3 000 eurolla vuodessa. On sietämätöntä, että ympäristön tuhoamista ja kansanterveyden vaarantamista tuetaan. Päinvastoin vahingon aiheuttajien olisi maksettava kustannusten avoimuuden periaatteen mukaisesti.
<P>
Teiden rakentaminen ja huolto eivät ole ainoita kustannustekijöitä. Niitä ovat myös maankäyttö ja monet tavat vahingoittaa luontoa ja ihmisten terveyttä. Älkää ymmärtäkö minua väärin! En vastusta parempaa tekniikkaa. Vastustan sokeaa uskomista tekniikkaan. Jos liikkumista halutaan tukea, olisi tuettava rautatiematkustamista, paikallista joukkoliikennettä, pyöräilyä ja kävelemistä. Se olisi älykkäämpää, terveellisempää, turvallisempaa ja vihreämpää.
<SPEAKER ID="013" NAME="Wiesław Stefan Kuc">
UEN-ryhmän puolesta. - (PL) Arvoisa puhemies, Zita Gurmain mietintö ja siinä esitetyt suositukset ovat askel kohti tieliikenteen turvallisuuden parantamista Euroopan unionissa. Useimmat meistä käyttävät ajoneuvoja näillä teillä. Ne on varustettu alati kehittyvällä tekniikalla: katalysaattoreilla, ABS-jarruilla, ASC-ohjausyksiköllä, valoilla, turvavöillä ja niin edelleen. Kaikilla asioilla on kuitenkin kaksi puolta. Yleensä nämä sähkölaitteet on asennettu liian kalliisiin autoihin, joille tehdään turvallisuustestejä, lytistymisen estoja, niissä on monenlaiset turvatyynyt ja erityisturvavyöt. Nämä autot kestävät lähes millaisen onnettomuuden tahansa, mutta valitettavasti teillämme liikkuu keskihintaisia tai halpoja autoja. Vielä merkittävämpää on se, että näiden autojen myynti kasvaa jatkuvasti, ja autolehtien mukaan meillä on pian valtavat määrät halpoja autoja Intiasta, Kiinasta ja muista maista. Hinta perustuu tietysti laatuun ja laitteisiin. Autoissa, jotka maksavat 2 000 - 5 000 euroa, ei ole juuri muuta kuin moottori, ohjauspyörä, renkaat, istuimet ja joissakin maissa ehkä vain yksi turvavyö.
<P>
On lohdullista havaita, että tällaisessa tilanteessa jotkut haluavat tehdä olostamme turvallisempaa. Hinnat laskevat jatkuvasti, ja pakollisia laitteita voidaan lisätä kaiken aikaa. Ei pelkästään turvavöitä tai ekologisia moottoreita, vaan ehkä vastaisuudessa ABS-jarrut tai automaattinen ajonvakautusjärjestelmä, ASC-ohjausyksikkö voidaan tehdä pakollisiksi.
<P>
Haluaisin onnitella Zita Gurmaita hänen innovoivasta mietinnöstään. Olen varma siitä, että vaikka näiden laitteiden nimet ja toiminta ovat mutkikkaita, mietintö otetaan vastaan ymmärryksellä ja tuella. Pyrimme ehkäisemään valtavat määrät kuolemaan johtavia onnettomuuksiam ja poliittinen ryhmäni tukee tätä mietintöä, samoin kuin tuimme edellisiäkin mietintöjä, joista kollegani keskustelivat eilen.
<SPEAKER ID="014" NAME="Johannes Blokland">
IND/DEM-ryhmän puolesta. - (NL) Arvoisa puhemies! Kiitän esittelijää Zita Gurmaita hänen mietinnöstään. Hän on valinnut oikean lähestymistavan. Sepp Kusstatscher on tietysti oikeassa filosofisissa arvosteluissaan, jotka koskevat termiä ”älyauto”. Puhumme tietysti nyt tekoälystä, minkä vuoksi käytämme kyseistä sanaa.
<P>
Älyautoa koskevassa päätöslauselmassa on tehtävä selväksi kolme seikkaa. Ensiksi, älyautoa on kehiteltävä puhtaan ympäristön etujen mukaisesti. Toiseksi, sen kehittelyllä on oltava myönteisiä vaikutuksia tieliikenneturvallisuuteen. On hyvä, että nämä kohdat selvennettiin myös Zita Gurmain mietinnössä. Haluaisin lisäksi esittää seuraavat kommentit.
<P>
Ensiksi mielestäni on tärkeää, että älyautoa kehiteltäessä pyritään täyttämään Euroopan unionin ympäristötavoitteet. Mietinnössä todetaan, että komission tavoitteena on päästä uusien henkilöautojen ja kevyiden hyötyajoneuvojen hiilidioksidipäästöissä keskimäärin 120 grammaan kilometriltä. Haluaisi lisätä, että tavoite vuoteen 2020 mennessä on 80 grammaa kilometriltä. Uskoisin, että älyautojen kehittäminen voi osaltaan auttaa tämän tavoitteen saavuttamisessa. Autojen energialähteiden kestävä kehittäminen tarjoaa varmaan muitakin älykkäitä mahdollisuuksia saavuttaa hiilidioksidipäästötavoitteet.
<P>
Toiseksi haluaisin todeta, että älyautojen kehittäminen edistää myös tieliikenneturvallisuutta. Mietinnössä puhutaan siitä paljon, joten en enää puutu asiaan.
<P>
Johdanto-osan J kappaleen osalta on tehtävä selväksi, että vaikka teknologian edistyminen saa kuljettajan tuntemaan olonsa turvallisemmaksi ja näin ollen huolettomammaksi, kunkin kuljettajan on itse ajettava varovaisemmin. Tätä periaatetta on edelleen noudatettava, ja kuljettajille olisi muistutettava asiasta.
<P>
Loppukommenttini koskevat mietintöä kokonaisuudessaan. Älyautojen kehittämistä ei saisi tarkastella erillään älyautoympäristön kehittämisestä. Tämä yhdistelmä tarjoaa erityisen paljon mahdollisuuksia saasteiden vähentämiseksi ja turvallisuuden lisäämiseksi. Hyvät liikennejärjestelyt ovat elintärkeitä yhteiskunnalle. Meidän on kohdattava se tosiasia, että liikenne tapahtuu ympäristön kustannuksella ja että siihen liittyy aina onnettomuuksia.
<P>
Älyautojärjestelmien kehittämisellä voidaan varmasti minimoida näitä liikenteen kielteisiä vaikutuksia. Haluaisinkin kiinnittää jälleen huomiota johdanto-osan 13 viitteeseen. Toivon jäsenvaltioilta ja Euroopan komissiolta voimakasta tukea ekologisten ja ajoneuvojen turvallisuusjärjestelyjen käyttöönotolle.
<P>
Korostaisin myös sitä, että älyautojärjestelmien tietämys olisi jaettava asianmukaisesti. Todennäköisesti tämä tietämys on saatavilla niissä jäsenvaltiossa, jotka verrannollisesti puhuen kärsivät vähemmän jo mainitsemistani liikenteen kielteisistä vaikutuksista. Näin ollen olisi hyvä kehittää järjestelmä, joka toisaalta takaa tärkeän tietämyksen saatavuuden jäsenvaltioissa, joilla on voimakas intressi asiassa, mutta toisaalta olisi myös otettava asianmukaisesti huomioon älyautojärjestelmien kehittäjien teollis- ja tekijänoikeudet. Mielestäni jäsenvaltioiden olisi sovittava keskenään selkeät järjestelyt tässä asiassa.
<SPEAKER ID="015" NAME="Luca Romagnoli" AFFILIATION="NI">
(IT) Arvoisa puhemies, hyvät naiset ja herrat, onnittelen Zita Gurmaita hänen esittämistään lukuisista ajatuksista. Minun on sanottava, että tässä mietinnössä on hyvin paljon ihmis- ja tekoälyä, ja toivon, että ensin mainittu on aina ennen viimeksi mainittua, sillä muuten joudumme vaikeuksiin. Meidän on tämän vuoksi ehdotettava turvallisempia, puhtaampia ja älykkäämpiä ajoneuvoja ja samalla, kuten todettu, puolitettava kuolemaan johtavien onnettomuuksien määrä teillämme vuoteen 2010 mennessä.
<P>
Italiassa oli vähän aika sitten kauhea ilmoitus televisiossa. Siinä näytettiin, miten Italiasta katosi kokonainen kylä, kokonainen kunta, joka vastasi suuruudeltaan samaa kuin jos yli 40 000 eurooppalaista katoaisi Euroopasta päivittäin. Jokainen edistysaskel on siis toteutettava, jotta voidaan tuntuvasti vähentää kuolemantapauksia ja vähentää myös niiden ihmisten määrää, jotka eivät kuole, mutta jotka aiheuttavat valtavia yhteiskunnallisia kustannuksia, sillä monet heistä vammautuvat loppuelämäkseen tai muunasteisesti ja aiheuttavat sosiaalijärjestelmillemme ja omalletunnollemme suuren rasitteen, minkä vuoksi meidän on tehtävä kaikkemme tässä asiassa.
<P>
Olen samaa mieltä Paweł Bartłomiej Piskorskin ja Wiesław Stefan Kucin kanssa siitä, että ajoneuvoihin ja infrastruktuuriin käytettävä teknologia on erittäin tärkeää turvallisuuden kannalta - yhtään kiveä ei saa jättää kääntämättä turvallisuus- ja tukiasioissa - mutta kuljettajien on myös oltava älykkäitä ja tietoisia. Mielestäni tarvitaan jyrkkiä toimenpiteitä nopeuden rajoittamiseksi ja seuraamusten määräämiseksi silloin, kun kuljettajat ovat syyllisiä. Tässä yhteydessä minun onkin todettava, että Italian hallitus aikoo esittää mielenkiintoisia vastauksia.
<P>
Ihmettelen muun muassa sitä, miksi uskomattomaan vauhtiin yltäviä autoja edelleen myydään. Toistaakseni Sepp Kusstatscherin jo mainitsemaa totean, että jos moottoriajoneuvojen kuluttajat, jotka näitä autoja ostavat ja ajelevat niillä kaupungeissamme, eivät ole älykkäitä, vastuu on niiden, jotka hallitsevat ja tekevät päätöksiä henkilöiden vapaudesta. Tällä ei koskaan saa rajoittaa niiden henkilöiden vapauksia, jotka puolestaan usein menettävät henkensä näissä tapauksissa.
<SPEAKER ID="016" NAME="Luís Queiró" AFFILIATION="PPE-DE">
(PT) Arvoisa puhemies, komission jäsen, hyvät naiset ja herrat, käsiteltävänämme oleva mietintö, jonka esittelijää haluaisin onnitella, tarjoaa erinomaisen mahdollisuuden yhdistää teknisen kehityksen parhaat puolet tieliikenneturvallisuuden tärkeimpään osaan eli turvallisuuteen itseensä.
<P>
Uuden tieto- ja viestintätekniikan kehittymisen ansiosta voidaan saavuttaa poliittinen ja yhteiskunnallinen tavoite eli tieliikenneonnettomuuksien uhrien määrän vähentäminen. Nämä onnettomuudethan ovat Euroopan teiden väistämätön vitsaus.
<P>
Jos käytettävissä olevat mahdollisuudet aiotaan käyttää täysimääräisesti, valistuskampanjoihin on laadittava lyhyet, selkeät ja ymmärrettävät tiedot uusista älyajoneuvojärjestelmistä ja niillä on tavoitettava mahdollisimman laaja yleisö.
<P>
On varmistettava, että tieto- ja viestintätekniikkaan perustuvien älyautojärjestelmien kehittäminen ja käyttäminen hyväksytään entistä laajemmin kansainvälisesti, ja on varmistettava, että jäsenvaltiot ja teollisuus kannustavat ja tukevat näihin järjestelmiin tehtäviä investointeja.
<P>
Yhtenäinen lähestymistapa näihin ongelmiin antaa mahdollisuuden ottaa huomioon monia yhteisiä turvallisuus- ja ympäristötavoitteita, erityisesti infrastruktuurin ja ajokäyttäytymisen osalta, kuten monet parlamentin jäsenet ovat jo korostaneetkin.
<P>
Tosiasia on kuitenkin, etteivät kaikki tämän prosessin osat toimi hyvin. Näiden järjestelmien markkinointi on edelleen heikkoa. Niiden kalleus, mikä vieläkin tarkoittaa sitä, että turvallisimmat autot ovat luksus-tuotteita monille, ja niitä koskevien levikinlisäys- ja tiedotuskampanjoiden puuttuminen estää tuntuvamman markkinoille pääsyn.
<P>
Tämän vuoksi on erittäin tärkeää varmistaa, että neuvottelut vakio-eCall-järjestelmän liittämisestä kaikkiin uusiin ajoneuvoihin vuoteen 2010 mennessä onnistuvat, kuten komission jäsen jo totesi. Arvioidaan, että tällä aloitteella yksinään voitaisiin vuosittain säästää jopa 2 500 ihmishenkeä sen jälkeen, kun se on täysimääräisesti otettu käyttöön Euroopassa.
<P>
Toinen tärkeä seikka tässä mietinnössä on, arvoisa puhemies ja komission jäsen, tavoite ottaa sataprosenttisesti käyttöön kaikissa uusissa ajoneuvoissa sähköinen ajonvakautusjärjestelmä vuodesta 2012 alkaen, millä myös säästetään tuhansia ihmishenkiä ja estetään päivittäin monia onnettomuuksia Euroopan teillä.
<P>
Haluaisin siksi kysyä komission jäseneltä, voiko hän vakuuttaa, että tämä tavoite pätee edelleen sille annetun määräajan, vuoden 2012 osalta.
<P>
Meidän on oltava jälleen kerran tietoisia siitä, että taistelemme kuolemaa vastaan Euroopan teillä etsimällä tehokkaita ja kestäviä ratkaisuja uuden teknologian soveltamiseksi maantieliikenteeseen. Näin ollen on tärkeää, että asianomaiset tahot koordinoivat toimintaansa ja että komissio ja jäsenvaltiot tukevat uuden tietotekniikan tutkimusta ja että kuljettajat saadaan tietoisiksi näiden järjestelmien turvallisuuseduista.
<P>
Lyhyesti sanoen kaikkien on yhdistettävä voimansa, jotta näistä järjestelmistä saataisiin markkinoille yleinen ja taloudellisesti saavutettavissa oleva tuote, jonka kysyntä kuluttajien keskuudessa lisääntyy.
<SPEAKER ID="017" NAME="Robert Evans" AFFILIATION="PSE">
(EN) Arvoisa puhemies, yhdyn muiden jäsenten esittelijälle esittämiin kiitoksiin hänen työstään, jonka ansiosta tämä aloite on tuotu parlamenttiin.
<P>
Eilen illalla totesin yhden keskustelun yhteydessä, että viikon päästä Euroopan unionissa aletaan miettiä, mitä Euroopan asia palvelee, miten saamme jälleen yhteyden kansalaisiin ja onnistumme osoittamaan eurooppalaisille, että teemme arvokasta työtä ja puolustamme heitä, heidän perheitään ja etujaan.
<P>
Mielestäni tässä jälleen kerran tarkastelemme turvallisuustoimenpiteitä ja käytämme uusinta teknologiaa vaikeuksien sattuessa. Yritämme vakuuttaa, että autojen olisi oltava paremmin varustettuja. Kyseessä on tietysti Euroopan laajuinen asia, sillä autoja valmistetaan lähes kaikissa Euroopan maissa (tosin on todettava, että Yhdistyneessä kuningaskunnassa paljon vähemmän kuin ennen). Kansalaiset ajavat ranskalaisia, italialaisia tai saksalaisia autoja, jotka on valmistettu Espanjassa tai Yhdistyneessä kuningaskunnassa ja koottu muualla, ja tietysti tarvitaan ylikansallista lainsäädäntöä, jolla tuetaan mahdollisimman korkeita standardeja. Jos siis tällä aloitteella voidaan säästää ihmishenkiä, hankkia sairaanhoitoapua ja auttaa sellaisia henkilöitä, jotka muuten eivät ehkä onnettomuuden jälkeen jäisi henkiin, niin silloin Yhdistyneen kuningaskunnan kansalaiset ja kaikkien muiden Euroopan maiden ja Irlannin kansalaiset olisi voitava saada mukaan.
<P>
Voimme tarkastella tätä aloitetta ja ajatella, että se on hyvin futuristinen, eikä sitä vielä voida toteuttaa. Mutta ei ole kovinkaan kauan siitä - ajattelen aikaa 30 vuotta sitten, kun hankin ensimmäisen autoni, ja katselen nyt ympärilleni tässä huoneessa ja ajattelen, että toiset parlamentin jäsenet täällä ehkä hankkivat ensimmäisen autonsa paljon aikaisemmin - kun autoissa ei vielä ollut radioita. En tiedä, onko enää mahdollista ostaa autoa, jossa ei ole radiota, CD-soitinta tai muuta vastaavaa. Nyt autoista tehdään, kuten edellinen puhuja totesi, aina vain nopeammin kulkevia ja aina vain pidemmälle kehitettyjä kuin ennen: satelliittinavigointijärjestelmät, e-järjestelmät, joista olemme keskustelleet täällä, asennetaan piakkoin autoihin ja ne ovat luultavasti vakiovarusteita 20 vuodessa. Tästä meidän olisi iloittava ja kerrottava kaikille. Siksi onnittelenkin kaikkia asianosaisia.
<SPEAKER ID="018" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, autojen automaattiset ajonvakautusjärjestelmät ja automaattiset onnettomuudenilmoitusjärjestelmät ovat tämän päivän haasteita. Monet seikat puoltavat niitä. Ensimmäisenä on tarve lisätä autonkuljettajien ja muiden tienkäyttäjien turvallisuutta. Euroopan teillä sattuu vuosittain 41 600 kuolemaan johtavaa onnettomuutta. Onnettomuuksista monille muille tuhansille tienkäyttäjille aiheutuva vammautuminen ja terveyshaitat ovat hyvä peruste meille kaikille. Kuolemaan johtavia onnettomuuksia olisi paljon vähemmän, jos ensiapu saataisiin nopeammin paikalle, joten automaattisen onnettomuusilmoitusjärjestelmän käyttöönotto on elintärkeä ratkaisu.
<P>
Kolmas tekijä, joka vaikuttaa merkittävästi onnettomuuksien määrään, on teiden kunto. Investoinnit teihin ovat erittäin tärkeä seikka, erityisesti uusissa jäsenvaltioissa ja vähemmän kehittyneillä alueilla, joiden perusrakenteet ovat heikot. Tieverkostoa uudistettaessa ja laajennettaessa on kiinnitettävä huomiota ympäristöön. Tien vierellä kasvavat puut ovat huomattava kuolemaan johtavia onnettomuuksia lisäävä tekijä.
<P>
Autoteollisuudessa innovointi ei tarkoita ainoastaan ajoneuvojen tai ihmisten turvallisuutta. Siihen liittyy myös autojen hiilidioksidipäästöjen aiheuttamien haitallisten ympäristövaikutusten vähentäminen. On hyvä, että esittelijä on käsitellyt myös tätä ongelmaa, kuten monia muitakin asioita. Tämän vuoksi haluaisin esittää lämpimät onnitteluni hyvin tehdystä työstä.
<P>
Ainoa seikka, jota en kannata, on nimitys ”älyauto”. Olen edellisen puhujan kanssa samaa mieltä siitä, että tämä käsite on varattu tunteville olennoille. Jos jatkamme tällaista päättelyä, päädymme tilanteeseen, jossa ”älyautoja” ajavat teknisesti tehokkaat kuljettajat. Kenet sitten tällaisessa tilanteessa otamme mukaan opetukseen, joka on niin tärkeää tieliikenneturvallisuuden lisäämisessä ja nautittaessa ihmiskunnan teknisistä saavutuksista?
<SPEAKER ID="019" NAME="Reinhard Rack" AFFILIATION="PPE-DE">
(DE) Arvoisa puhemies, olen kaupunkiliikkumista käsittelevän aiheen esittelijä, ja tärkein tehtäväni tällä hetkellä on epäilemättä saada parlamentti äänestämään heinäkuun täysistunnossa mietinnöstä, jota on jo käsitelty liikenne- ja matkailuvaliokunnassa. Näin voimme ajoissa antaa oikeat signaalit kaupunkiliikkumista koskevalle komission toimintasuunnitelmalle, jonka on tarkoitus ilmestyä syksyllä. Yksi näistä signaaleista liittyy suoraan tämän päivän keskusteluun.
<P>
On yleensäkin vaikeaa saada riittävästi rahaa laitteistomme, jolla tarkoitan teitämme, merkittävämpään kehittämiseen. Erityisen vaikeaa tämä on kaupungeissa. Rahan epäämiseen esitetään monia hyviä syitä. Näin ollen meidän on käytettävä ohjelmistoa, toisin sanoen älyautoja ja liikennevirtojen yhtä älykästä organisointia varmistaaksemme, että vähiä varoja eli tieverkostoamme käytetään paremmin. Ruuhkat ovat sitten ongelma, jonka ratkaisemiseen epäilemättä tarvitaan parempaa teknologiaa.
<P>
Tässä yhteydessä järjestimme asian käsittelyn yhteydessä liikenne- ja matkailuvaliokunnassa kuulemistilaisuuden, jossa teollisuuden edustajat kertoivat meille, että kaikki on mahdollista, mikä ei ollut yllättävää. Monet asiat ovat mahdollisia, mutta moottoriteollisuus tarvitsee toisaalta ajoissa signaalin, sillä toisaalta on myös huolehdittava siitä, että nämä käyttöliittymät sopivat kehittelynsä jälkeen suureen määrään ajoneuvoja eivätkä jää vain sellaisten etuoikeutettujen käyttöön, joilla on varaa hankia hyvin varustettuja autoja.
<P>
Tämä seikka on perustellusti tuotu esiin tämän päivän keskustelussa. Parasta uutta tekniikkaa ei voida varata vain harvoille ajoneuvoille ja jättää kuljettajien suuret joukot kamppailemaan samojen vanhojen ongelmien kanssa, mihin liittyy vielä se, etteivät järjestelmät todellakaan ole yhteensopivia. Näin ollen, jos todella halutaan tutkia liikennevirtoja ja niiden aiheuttamia ongelmia ja henkilökohtaisen ajoneuvon tarjoamia mahdollisuuksia, tarvitaan useita erittäin tiiviisti koordinoituja toimia.
<P>
Sallikaa minun tässä yhteydessä esittää lopuksi peruste, johon Dieter-Lebrecht Koch perustellusti viittasi. Uudella, hyvällä, paremmalla tekniikalla saadaan autoista turvallisempia ja tieliikenteestä vähemmän vaarallista, mutta sitä voidaan myös käyttää väärin ja se voi antaa kuljettajille väärän käsityksen, jonka mukaan heidän ei enää tarvitse kiinnittää paljon huomiota turvalliseen ajamiseen, koska heidän autonsa kykenee kaikkeen. Rentoutunut ajaminen on hyvä asia, mutta mielestäni on paljon tärkeämpää ajaa turvallisesti ja ennen kaikkea olla tietoinen ajokäyttäytymisestä aiheutuvista seurauksista. Tälläkin alalla on muistettava uuden kehityksen psykologiset vaikutukset.
<SPEAKER ID="020" NAME="Bogusław Liberadzki" AFFILIATION="PSE">
(PL) Arvoisat puhemies ja komission jäsen, haluaisin onnitella lämpimästi Zita Gurmaita. Henkisen panoksensa lisäksi hän on johtanut useita asianedistämistoimia ja tehnyt todella kaikkensa tämän mietinnön hyväksi. Haluan ilmaista suuren arvostukseni ja kiitokseni esittelijälle.
<P>
Keskustelemme tänään älyautosta. Ei kannata murehtia sitä, onko ilmaus ”älykäs” oikea. Eilen keskustelimme älykkäistä teistä kutsumatta niitä kuitenkaan älykkäiksi teiksi. Eilen olimme paljon varautuneempia kuin tänään. Tänään ymmärrämme toisiamme paremmin. On tietysti kolmaskin tekijä - älykäs kuljettaja. Mitä kuljettajan äly tarkoittaa? Ensiksi hänen olisi haluttava älyauto. Kuljettajat olisi saatava vakuuttuneiksi siitä, että asia voidaan laskea. Kuinka paljon tuskaa olemme valmiit sietämään, kuinka monta päivää sairaalassa, säästääksemme 1 000 euroa ostaessamme tekniikaltaan heikomman auton? Meidän on lisättävä tietämystä siitä, että tämä tekniikaltaan edistyneempi auto tai tie tarkoittaa vähemmän onnettomuuksia, vähemmän vakavia onnettomuuksia ja parempaa elämänlaatua. Meidän on ymmärrettävä, että tämä on saavutettavissa, toistan, ymmärrettävä, että kannattaa tuhlata ne 1 000 euroa tähän uuteen teknologiaan.
<SPEAKER ID="021" NAME="Malcolm Harbour" AFFILIATION="PPE-DE">
(EN) Arvoisa puhemies, sallikaa minun aivan ensimmäiseksi toivottaa Antonio Tajani lämpimästi tervetulleeksi ja onnitella häntä hänen nimityksestään. On hyvin tärkeää, että hän on täällä tässä merkittävässä keskustelussa.
<P>
Haluan aivan ensiksi onnitella Zita Gurmaita, joka on tehnyt upeaa työtä, ei ainoastaan tämän mietinnön laatimisessa, vaan myös koko älyauto-eSafety-ohjelman edistämisessä.
<P>
Haluan myös sanoa komissiolle, että tässä on erinomainen esimerkki siitä, miten komission aloite voi koota ihmiset yhteen eri yksiköistä, sillä kuten tiedätte, komission jäsen Reding ja hänen edeltäjänsä Liikanen osallistuivat aktiivisesti tähän työhön. Olen iloinen nähdessäni ystäväni André Vitsin ja Juhani Jääskeläisen istumassa komission jäsenen takana, sillä he ovat saattaneet tehokkaasti yhteen kaikki osanottajat ja vieneet asiaa todella eteenpäin. Olen Robert Evansin kanssa samaa mieltä siitä, että tämä on erinomainen esimerkki siitä, miten unioni toimielimet voivat olla yhteistyössä ilman raskasta lainsäädäntöä ja osoittamalla selvän näkemyksen siitä, miten edetä.
<P>
Valitan tänään ainoastaan sitä, arvoisa puhemies - ja toivon, että otatte tämän huomioon parlamentin puolesta - että koko älyauto-ohjelman muut päätekijät ovat näkyvästi poissa paikalta tänään, sillä neuvostolla on ratkaiseva vastuu tässä asiassa. Jäsenvaltiot ovat suurelta osin vastuussa yksityiskohtaisesta lainsäädännöstä, joka osaltaan edistää näiden ohjelmien käyttöönottoa ja auttaa kansalaisia. Missä ne nyt ovat, kun olisi kuunneltava tätä keskustelua?
<P>
Haluan esittää vain pari huomautusta jatkaakseni sitä, mitä kollegat ovat todenneet autoihin ja teihin liittyvistä ratkaisevista seikoista. Sallikaa minun todeta kollegoille, jotka ovat puhuneet ajoneuvojen turvallisuusseikoista, että teollisuuden koko kehittymisprosessi on ollut teknologian edistystä. On kyllä totta, että turvallisuusinnovaatiot otettiin ensimmäisinä käyttöön kalliimmissa autoissa, joita valmistettiin vähemmän, mutta sen jälkeen ne ovat yleistyneet ja tulleet käyttöön myös halvemmissa autoissa. Nyt kaikissa Euroopan unionissa myytävissä autoissa on lukkiutumattomat jarrut. Sekin on älykäs järjestelmä, sillä älykkyys tarkoittaa mielestäni tiedon keruuta ja käyttöä. Sitä nämä järjestelmät juuri tekevät. Kun on saatu aikaan tiedonkeruujärjestelmä, voidaan käyttää lukkiutumisenestojärjestelmiä. Lisäkustannukset ovat paljon vähäisemmät.
<P>
Kun saadaan aikaan eCall-järjestelmä, kaikissa autoissa on ulkoinen tiedonkeruujärjestelmä, jonka olisi toimittava yhdessä niiden älykkäiden moottoriteiden kanssa, joilla myös kerätään tietoja.
<P>
Kotiseudullani - ja muuten Robert Evans, Yhdistyneen kuningaskunnan autonvalmistus on nykyään lähellä historiallisesti korkeaa tasoa, ja Yhdistyneessä kuningaskunnassa on enemmän autonvalmistajia valmistamassa autoja kuin muissa Euroopan unionin maissa, joten älkää lopettako autoteollisuuttamme - paikallisella moottoritiellä on Yhdistyneen kuningaskunnan ensimmäinen älykäs moottoritien osuus, joka avaa ajokaistoja ja valvoo nopeuksia liikennevirran mukaan, ja voin kertoa, että sen lisäksi, että liikenne on sujuvampaa, myös polttoaineen kulutus on vähentynyt: tässä tilanteessa kaikki voittavat.
<P>
Tästä juuri on kyse. Kyse on voittamisesta, kun käytetään älykkyyttä, ja toivon, että tuette sitä.
<SPEAKER ID="022" NAME="Genowefa Grabowska" AFFILIATION="PSE">
(PL) Arvoisa puhemies, haluaisin onnitella kollegaani Zita Gurmaita, sillä hän on saanut aikaan jotain suurenmoista - hän on ohjannut ja valmistanut erinomaisen mietinnön alalla, jota voitaisiin pitää hyvin teknisenä ja ”miehisenä”.
<P>
Yhteiskuntaamme hallitsee tietotekniikka. Tällaiset laitteet seuraavat meitä koko ajan. On helppo havaita, että ne helpottavat elämää ja opimme nopeasti nauttimaan niistä. Tämän vuoksi on erinomaista, että Euroopan komissio on löytänyt osaksi tietoyhteiskunnan ja viestimien kokonaisstrategiaa aiheen, joka koskee meitä jokaista, nimittäin ihmisten turvallisuuden ja tieliikenteen turvallisuuden, ja että se on valmistellut älyautoaloitteen. Minä pidän nimestä ”älyauto”. Ei minulla ole mitään sitä vastaan, sillä mielestäni se on kuvitteellinen. Nimi on hyvin mielenkiintoinen, ”älyauto”. Se kiinnittää ihmisten huomiota, kiinnostaa viestimiä. Ei sitä ole tarkoitettu kirjaimellisesti ymmärrettäväksi. Minulle tämä nimi on symboli nykyaikaiselle eurooppalaiselle liikenteelle, josta uuden tieto- ja viestintätekniikan ansiosta tulee entistä turvallisempaa, ekologisempaa ja tehokkaampaa.
<P>
Älyauton tärkein tehtävä on auttaa ihmisiä. Toisella sijalla on sen tuottama hyöty ympäristölle ja kolmanneksi sen olisi tehostettava Euroopan liikennettä. En tiedä, tarvitseeko älyauto valtavaa menekinedistämistä ja mainontaa. Ihminen on luonnostaan utelias, ja hänestä on kiva ostaa uutuuksia, erityisesti jos se on taloudellisesti mahdollista.
<P>
Olen vakuuttunut siitä, että vaikka tällainen auto on hieman kalliimpi, jokainen, joka sellaisen ostaa, katsoo sijoittaneensa rahaa omaan turvallisuuteensa. En myöskään usko, että ostaja tuntee tuhlanneensa muutaman euron liikaa varmistaessaan turvallisuutensa. Haluaisin kuitenkin sanoa, että käyttäjien olisi tunnettava älyauto ja tiedettävä sen lisäksi, miten se toimii. Heidän olisi myös opittava käyttämään uutta tekniikkaa, johon usein kyllä pääsemme tutustumaan teoreettisesti, mutta jota emme juuri käytä.
<P>
Mielestäni tämä on osa turvallisuustiedotusta. ”Älyautojen” pitäisi vapauttaa kuljettajat matkapuhelimen käytöstä, ja matkapuhelimet olisi asennettava autoihin niin, etteivät ne vie kuljettajan huomiota pois tiestä.
<P>
Viimeisenä näkökantanani haluisin sanoa, että älykkäinkään auto kaikkine uusimpine vempaimineen ja teknologioineen ei täytä odotuksia, jos kuljettaja tekee virheen ja jos Euroopan tieverkosto ei ole yhtä hyvä kuin se jo on tietyissä Euroopan unionin jäsenvaltioissa.
<SPEAKER ID="023" NAME="Marian-Jean Marinescu" AFFILIATION="PPE-DE">
(RO) Arvoisa puhemies, hyvät kollegat, arvoisa komission jäsen, olen iloinen voidessani puhutella teitä uudessa asemassanne. Onnittelen Zita Gurmaita tästä erittäin aiheellisesta mietinnöstä.
<P>
Hyvät kollegat, öljyn hinta on noussut huolestuttavasti, eivätkä pyrkimykset korvata perinteiset polttoaineet ole vielä tuottaneet toivottuja tuloksia. Toistaiseksi ratkaisut ovat joko liian kalliita tai ristiriitaisia tai niitä ei ole testattu riittävästi tekniseltä kannalta. Auto pysyy kuitenkin eurooppalaisten suosituimpana liikennevälineenä, ja valitettavasti tämä suosiminen aiheuttaa monia ongelmia, sekä sosiaalisia että ympäristönsuojeluun liittyviä, ja se aiheuttaa aineellisia vaurioita aiheuttavia onnettomuuksia ja erityisesti ihmishenkien menetyksiä.
<P>
Älykkäiden liikennejärjestelmien ja ennen kaikkea sähköisen ajonvakautusjärjestelmän laaja käyttö on välttämätöntä. Niillä voidaan säästää tuhansia ihmishenkiä, vähentää saastetta, väljentää liikennettä ja parantaa kuljettajien mukavuutta ja turvallisuutta sekä liikenteen käyttäjien välisiä suhteita. Jäsenvaltioiden ja yksityisyrittäjien olisi osallistuttava aktiivisemmin eSafety-aloitteiden kehittämiseen ja toteuttamiseen ja suunniteltava uusia onnettomuuksienestojärjestelmiä, uusia tarvikkeita ja sensoreita, joilla yhdistetään toisiinsa autot ja toisaalta myös autot ja tiet. On selvää, ettei älyautoaloitetta voida erottaa älykkään tien aloitteesta. Tuen varauksetta komission ehdotusta ajoneuvojen välisten yhteisjärjestelmien toteuttamista koskevan ohjelman käynnistämiseksi ja siihen liittyvien radiotaajuuksien saatavuuden varmistamiseksi. Niistä saatava hyöty on kokeiluvaiheessa ollut tuntuva useissa valtioissa, ja kaikki kustannukset huomioon ottaen niistä saadaan pitkän aikavälin tuloksia.
<P>
Nämä järjestelmät tosin koskevat lähinnä moottoriteitä ja Euroopan laajuisen liikenneverkon liikennettä. Korostan sitä, että ajan myötä on välttämätöntä vähentää tärkeimpien perusrakenteiden ja muiden tietyyppien välisiä eroja, erityisesti uusissa jäsenvaltioissa. Jäsenvaltioiden on hyödynnettävä tehokkaasti niille tarjottuja Euroopan rahastoja ja niiden on myös löydettävä muita rahoitusta ja tekniikkaa koskevia ratkaisuja suunnitellakseen ja toteuttaakseen pitkän aikavälin strategioita, jotka koskevat käyttöliittymä- ja yhteisjärjestelmäajamista todella ongelmallisilla alueilla: kansallisilla, alueellisilla ja paikallisilla teillä, tavarankuljetuksen liittymäteillä, kaupunkien liittymäteillä, kaupunkien lähialueilla ja rajat ylittävillä alueilla.
<P>
Euroopan komission ja jäsenvaltioiden olisi pyrittävä edelleen yhdenmukaistamaan eCall-järjestelmän ja 112-hätäpuhelinnumeron lainsäädännöllinen kehys, sillä nämä ovat perusturvallisuuden tukipilareita. Niiden olisi myös vahvistettava kestävää liikkumista Euroopan kansalaisten hyväksi.
<SPEAKER ID="025" NAME="Pierre Pribetich" AFFILIATION="PSE">
(FR) Arvoisat puhemies ja komission jäsen, hyvät naiset ja herrat, ensimmäiseksi haluan onnitella kollegaamme Zita Gurmaita tästä älyautoaloitetta koskevasta mietinnöstä. Tiedämme hyvin, että yhteiskunnallisessa kehityksessä liikkuminen on vaurauden ja kasvun lähde, ja näin ollen se lisää kykyä edistää alueiden ja kansojen välistä solidaarisuutta. Jos halutaan kestävää kehitystä, lukuisat liikennevälineet on yhdistettävä liikennevirran parantamiseksi kaupungeissa ja maaseudulla. Vaikkei varmaankaan haluta, niin kuin ennen, rakentaa yhteiskuntaa auton varaan, moottoriajoneuvot pysyvät kuitenkin tavoitellun älykkään ja kestävän liikkumisen tärkeinä välineinä. Jos tämä halutaan toteuttaa, on suunniteltava älykkäitä ja kestäviä ajoneuvoja, jotka perustuvat kolmeen vaatimukseen: niiden on oltava turvallisempia, puhtaampia ja älykkäämpiä. Tämän periaatteen mukaisesti unionin on tuettava tätä aloitetta käytännössä direktiiveillä ja politiikalla, joilla pitkällä aikavälillä yhdistetään kaikki sähköiset järjestelmät, olivatpa ne liikkuvia tai ei, ja joiden avulla voidaan valvoa prosesseja ja ajaa turvallisempia ja puhtaampia autoja, joiden hiilidioksidi- ja hiukkaspäästöt ovat vähäisempiä.
<P>
Tätä varten autonvalmistajia on kannustettava harkitsemaan jo tässä vaiheessa kaikkien näiden sähköisten järjestelmien liittämistä uusien autojen suunnitteluun tehokkuuden lisäämiseksi ja ajamisen helpottamiseksi, kuten myös tämän kaiken seurauksena kustannusten alentamiseksi ja valmistuksen ja asennusten yksinkertaistamiseksi.
<P>
Jos halutaan saada aikaan kestävä liikkuminen, tämän politiikan soveltamisalaa on myös laajennettava. Tutkimushankkeilla ja innovoinnilla olisi voitava tuottaa älykkäitä teitä, joilla lisätään turvallisuutta, alennetaan energiakustannuksia, käytetään ajoneuvojen välisiä yhteyksiä ja parannetaan liikennevirtoja. Euroopan unioni haluaa edistää tietoyhteiskuntaa ja kestävää kehitystä. Näiden aloitteiden on oltava etusijalla tässä yhteydessä.
<P>
Lopuksi haluaisin korostaa tarvetta olla kunnianhimoinen, asettaa kunnianhimoiset tavoitteet ja luoda Euroopassa edellytykset kasvulle ja edistykselle. Kollegamme Zita Gurmain mietintöä mukaillen Euroopan parlamentti on vakuuttunut siitä, että komissio vastaa siihen asetettuihin odotuksiin ja tarpeisiin asettaa uudet rajat Euroopan älyautolle ja myöntää lopultakin tarvittavat varat tämän tavoitteen saavuttamiseksi.
<SPEAKER ID="026" NAME="Etelka Barsi-Pataky" AFFILIATION="PPE-DE">
(HU) Arvoisa puhemies, tuen esittelijän Zita Gurmain mietintöä. Arvoisa varapuhemies, on tullut aika toteuttaa älykkään liikenteen järjestelmät ja niiden kautta avata uusi aikakausi Euroopan liikennehistoriassa. Kuten tiedetään, älykkäiden liikennejärjestelmien toteuttaminen on tärkeimpiä välineitä - voitaisiin jopa sanoa aseita - jotka ovat käytettävissä, jos halutaan vastata asianmukaisesti ilmastonmuutokseen. Vain kaksi vuotta sitten totesin täällä Euroopan parlamentin täysistunnossa, että mielestäni suurimpia haasteita nykyajan liikenteelle on selvästi älykkäiden liikennejärjestelyjen saattaminen laajaan käyttöön Euroopassa. Vuoden kuluttua siitä esittelin Euroopan parlamentille katsauksen Euroopan liikennepolitiikan valkoiseen kirjaan, ja parlamentti tuki, niin kuin nytkin, ehdottomasti älykästä liikennettä Euroopan liikennepolitiikan tärkeimpiin kuuluvana painopisteenä. Miksi sitten etenemme niin hitaasti? Tekniikka on laajalti käytettävissä.
<P>
Tähän kuuluu esimerkiksi älyauto ja tietotekniikkaan perustuvat kaupunkiliikenteen hallintajärjestelmät; Euroopan geostationaarinen navigointilisäjärjestelmä (EGNOS) tulee käyttöön vuodesta 2009 alkaen ja Galileo-järjestelmä vuodesta 2013. Eurooppalaisen teollisuuden vahvuuksia on autoteollisuus, jossa menestymme hyvin kilpailussa, ja tähän vaikuttaa nimenomaan alalla toimivien pienten ja keskisuurten yritysten korkea innovointitaso. Lisäksi nykyään ala kehittyy sekä Länsi- että Itä-Euroopassa. Esimerkiksi Budapestissa on kaksi huomattavaa eurooppalaisen tason osaamiskeskusta, jotka toimivat yhdessä Budapestin teknisen korkeakoulun ja kauppakorkeakoulun kanssa. Tämän vuoksi ala on saatu mukaan. Nyt on yhteisön ja ennen kaikkea jäsenvaltioiden vuoro toimia. Esimerkiksi Equal-ohjelmalla on varmistettava, että infrastruktuuriin tehdään kaikki tarvittavat investoinnit. Älyautoaloitteella ja älykkään infrastruktuurin aloitteella on tarjottava asianmukainen taloudellinen ympäristö näiden kehittämistä varten. Uuden tekniikan käyttöönotto ei tietenkään ole helppoa, mutta prosessia voidaan vauhdittaa järkevin julkisin hankinnoin. Käytettävissä on välineiden kirjo. Pyydämme komissiota laatimaan asianmukaisen, eri alat kattavan strategian älykkäiden liikennejärjestelyjen toteuttamiseksi.
<P>
Euroopan kansalaiset tuhlaavat arvokkaita minuutteja, jopa tunteja matkustamiseen. Samaan aikaan ajoneuvot saastuttavat tarpeettomasti ilmaa, ja yksityisautoilu on vaarassa, osittain koska ajoneuvojen käyttämän polttoaineen hinta tekee siitä kannattamatonta. Älykkäällä liikenteellä on ratkaiseva osuus näiden ongelmien ratkaisemisessa. Euroopan kansalaiset ovat nyt valmiit harkitsemaan kaikkia keinoja edellä esitettyjen ongelmien ratkaisemiseksi. Meidän on siis toimittava!
<SPEAKER ID="027" NAME="Jörg Leichtfried" AFFILIATION="PSE">
(DE) Arvoisa puhemies, komission jäsen, hyvät naiset ja herrat, sallikaa minun käyttää tilasuutta hyväkseni esittääkseni vilpittömät kiitokseni esittelijällemme Zitalle tästä mietinnöstä. Minä tiedän, Zita, että olet sellainen henkilö, että kun johonkin ryhdyt, teet sen nopeaälyisesti, määrätietoisesti, älykkäästi ja tarmokkaasti. Mielestäni tällainen juuri on tämän mietinnön henki.
<P>
Myös minä haluaisin käyttää tilaisuutta hyväkseni ja jatkaa Genowefa Grabowskan esittämää ajatusta. Mielestäni autoja ei ole tarkoitettu pääasiallisesti miehille. Pikemminkin päinvastoin. Jos on uskomista asiasta julkaistuihin tilastoihin, naiset ajavat enemmän ennakoiden ja varovaisemmin ja turvallisemmin. Toisin sanoen naiset ajavat älykkäämmin, ja mielestäni tässä on yksi peruste sille, että juuri nainen on laatinut tämän mietinnön.
<P>
Ja nyt asiaan. On tunnettua, että maantieliikenne kuluttaa paljon energiaa ja päästää suuret määrät pakokaasuja ympäri Eurooppaa. Se on suurimpia riskejä ihmisten elämälle Euroopassa. Liikenneonnettomuuksissa kuolee tai vahingoittuu vuosittain monia ihmisiä. Siksi on tärkeää, että unionin lainsäädännöllä pyrittäisiin pienentämään näitä lukuja. Näin ollen on välttämätöntä, että ajoneuvoista saataisiin älykkäämpiä sanan varsinaisessa merkityksessä, jotta tällaiset onnettomuudet vähentyisivät tulevaisuudessa.
<P>
Mielestäni tämä mietintö on oikeansuuntainen. Avain menestykseen on kuitenkin - tässä olen aivan sama mieltä Reinhard Rackin kanssa - näiden järjestelmien saamisessa autonomistajien suurten joukkojen käyttöön, jotta niillä olisi yleisiä vaikutuksia, eivätkä ne jäisi aiempaan tapaan vain pienen ihmisjoukon etuoikeudeksi. Mielestäni mietinnössä tuodaan selvästi esiin tämä näkemys. Siksi meidän olisi minun mielestäni tänään hyväksyttävä tämä mietintö.
<SPEAKER ID="028" NAME="Emanuel Jardim Fernandes" AFFILIATION="PSE">
(PT) Arvoisat puhemies ja komission jäsen, aluksi haluan kiittää Zita Gurmaita erinomaisesta mietinnöstä ja siitä, että hän on ottanut asian tärkeäksi painopistealaksi, mikä kannustaa kaikkia toimijoita osallistumaan.
<P>
Ongelma on vakava. Emme voi unohtaa, että vuonna 2005 kuoli 42 000 ihmistä. En voi unohtaa, että Portugalissa tapahtui 150 kuolemaan johtanutta onnettomuutta miljoonaa asukasta kohti vuonna 1993, vaikka luvut ovatkin nyt pienentyneet.
<P>
Tämän mietinnön ja kollegamme työn panos on ratkaiseva, ja haluan korostaa kahta seikkaa.
<P>
Liikkuminen on nykyään erittäin tärkeää yhteiskunnan toimivuudelle Euroopassa. Olemme kaikki päivittäin riippuvaisia liikenteestä, ja liikenteen ja liikkumisen intensiivisyys aiheuttaa kasvavia sosiaalisia ja ympäristöongelmia. Välttämättömät vastaukset on siksi annettava vaiheittain, ja ne on myös annettava ja nopeasti. Kuluttajien ja autoteollisuuden hämmennys on otettava huomioon, mutta se ei saa estää turvallisuustavoitteen saavuttamista.
<P>
Toinen seikka on tiedotus. Kuluttajille on tiedotettava älykkäistä infrastruktuureista ja älyautoista. Tiedon on oltava selvää ja ymmärrettävää, ja sitä on annettava oikeaan aikaan. Autojen vähittäismyyjillä, myyntihenkilöstöllä, kaikilla asiasta vastaavilla tahoilla, jäsenvaltioilla, alue- ja paikallisviranomaisilla on suuri vastuu tässä asiassa, samoin kuin viestimillä. Euroopan unionin on varmistettava tällainen yhteistyö, sillä me emme yksin voi saavuttaa lopullista tavoitetta, joka on epäilemättä myös komission ja esittelijämme tavoite.
<SPEAKER ID="029" NAME="Inés Ayala Sender" AFFILIATION="PSE">
(ES) Arvoisa puhemies, haluaisin esittää lämpimät onnitteluni kollegalleni Zita Gurmaille hänen innostaan muuttaa nuoruutemme fantasia-auto Euroopan tulevaisuuden autoksi.
<P>
Tietysti kyseessä on tekniikka, ja kaikki hänen aloitteellisessa mietinnössään esittämänsä ehdotukset auttavat meitä etenemään jatkuvasti logistiikan kehittämisessä, mihin Euroopan unioni on sitoutunut.
<P>
Uskon myös, että nyt kun on päästy sopimukseen Galileon mukaan ottamisesta, älyautoaloitteesta tulee aloite, jolla rikastutetaan Galileo-järjestelmää.
<P>
Pelkästään eilen hyväksyimme direktiivin tieturvallisuusinfrastruktuurista, jossa jo korostetaan tarvetta kehittää älykkäitä ja interaktiivisia järjestelmiä ja ajoneuvoja. Jos meillä jo on infrastruktuuri, tarvitsemme enää älykkään ajoneuvon.
<P>
Älyautolla voidaan myös parantaa liikennerikkomusten ehkäisyä ja valvontaa, erityisesti yhteistyössä liikennevalojen, nopeusrajoitusten ja alkoholilukkojen kanssa. Tieliikenneturvallisuudessa tietysti kaikki, mikä liittyy jalankulkijoiden ja muiden haavoittuvien tienkäyttäjien joukkosensoreihin, on ratkaisevaa.
<P>
Tietysti eSafety-järjestelmä, hyvä komission jäsen, on aivan liian myöhässä. Jo aikoinaan esitimme sen liittämistä muihinkin kuin luksusautoihin, myös kaikkien hintaluokkien autoihin, mikä Zita Gurmain mielestä on toteutettava mahdollisimman nopeasti.
<P>
Esitimme myös, että se liitetään ammattikäytössä oleviin ajoneuvoihin, erityisesti maatalousajoneuvoihin, joissa kuljettajan eristyneisyydestä johtuen kaikkien onnettomuuksien seuraukset ovat vakavammat ajan myötä.
<P>
Kysyn teiltä, arvoisa komissio jäsen: milloin voimme toivoa tämän eSafety-järjestelmän käyttöä myös ammattiajoneuvoissa ja ennen kaikkea maatalousajoneuvoissa?
<P>
Älyauton olisi joka tapauksessa oltava kaikkien ulottuvilla, ja tätä tekniikkaa olisi tuettava, jotta siitä tulisi halvempaa ja se olisi sitä eniten tarvitsevien valtioiden lisäksi kaikkien Euroopan kansalaisten käytettävissä.
<SPEAKER ID="030" NAME="Milan Gaľa" AFFILIATION="PPE-DE">
(SK) Mietinnössä todetaan, ettei älyautoaloitetta voida toteuttaa täysin, jos se erotetaan älykkäitä teitä koskevista aloitteista. Sitä ei kuitenkaan voida myöskään toteuttaa, kuten muutkin parlamentin jäsenet ovat todenneet ennen minua, ilman älykästä kuljettajaa, joka ymmärtää liikennesäännöt ja jolla on asianmukaiset tekniset tiedot.
<P>
Lääkärinä haluan lisätä, että älykkään eurooppalaisen kuljettajan olisi myös oltava paremmin valmistautunut ensiavun antamiseen onnettomuuksissa. Kuljettajia on koulutettava jatkuvasti, ei vain teoriassa, vaan sopivin onnettomuussimulaattorein, niin että he ovat valmiit reagoimaan oikein ja pystyvät antamaan hyvää ensiapua ja siten säästämään ihmishenkiä stressaavassa onnettomuustilanteessa. Koska kyseisen aloitteen tavoitteisiin kuuluu ihmishenkien säästäminen, halusin lyhyesti tuoda tämän esiin.
<SPEAKER ID="031" NAME="Marusya Ivanova Lyubcheva" AFFILIATION="PSE">
(BG) Arvoisat puhemies ja komission jäsen, hyvä esittelijä, on aivan selvää, että tarvitaan yhteinen lähestymistapa ja yhdennetty politiikka, jotta kansalaisten tieliikenneturvallisuus voitaisiin varmistaa. Tähän liittyy monia tärkeitä seikkoja. Ensiksi tulevat ennaltaehkäisy, infrastruktuurin parantaminen, ajotaidon parantaminen sekä turvallisuus- ja teknologiainnovaatioiden käyttöönotto autojen suunnittelussa. Sen jälkeen tulee valvonta ja toteuttaminen koko ketjussa tieliikenneturvallisuuden varmistamiseksi. Esittelijä ansaitsee kaiken tuen tälle aloitteelle ja mietintönsä erinomaiselle laadulle. Tieliikenneturvallisuus on erittäin tärkeää meille kaikille, sillä sitä koskevilla toimenpiteillä voidaan säästää ihmishenkiä. Älyautoaloite ei merkitse pelkästään teknisiä ratkaisuja. Se merkitsee vähemmän riskejä ja enemmän turvallisuutta. Se merkitsee hengissä pysymistä, ja elämän pitäisi olla mahdollista kaikille kansalaisille. Tämän mietinnön laatimista edelsi hyvä tiedotuskampanja, ja esittelijää on syytä onnitella myös siitä.
<SPEAKER ID="032" NAME="Tomáš Zatloukal" AFFILIATION="PPE-DE">
(CS) Tieliikenneturvallisuutta olisi tuettava tukijärjestelmin. Kuljettajat hyötyvät näistä järjestelmistä, ja liikennevirta tehostuu. Niiden tarkoituksena on helpottaa ajamista ja vähentää keskittymiskyvyn herpaantumisriskiä. Älyautotekniikalla näitä ongelmia voidaan vähentää ja ne voidaan jopa poistaa. Kannatan esittelijän näkemystä, jonka mukaan älyautojärjestelmien ja niiden sovellutusten nykyiset markkinaosuudet ovat hyvin alhaiset niiden mahdollisuuksiin nähden. Mielestäni näitä järjestelmiä ja niiden sovellutuksia on ehdottomasti käytettävä hyvissä ajoin täysimääräisesti hyväksi. Älyautojen tueksi on myös saatava aikaan älykkäät infrastruktuurit, mutta älykkäitä teitä ei vielä ole kehitetty loppuun asti. On selvää, että autojen aktiivisilla turvalaitteilla voidaan vähentää kuolemaan johtavia liikenneonnettomuuksia. Tehokas lisä tienkäyttäjien kaikkinaiseen turvallisuusjärjestelmään on eCall-järjestelmä. Onnittelen esittelijää hänen mietinnöstään.
<SPEAKER ID="033" NAME="Antonio Tajani">
komission jäsen. - (IT) Arvoisa puhemies, hyvät naiset ja herrat, parlamentin työn tuloksena, täällä edustamani komission jäsenen Redingin laatiman tiedonannon tuloksena ja Zita Gurmain erinomaisen työn tuloksena olemme mielestäni tänään antaneet meitä lehterillä kuunteleville kansalaisille, jotka teoriassa edustavat 500 miljoonaa Euroopan kansalaista, tärkeän viestin siitä, että unionin toimielimet kuuntelevat kansalaisia ja pyrkivät löytämään ratkaisuja kansalaisten tarpeisiin, minkä on oltava parlamentin, neuvoston ja komission työn tärkein painopiste.
<P>
Vain tällä tavoin voidaan poistaa Euroopan kansojen ja toimielinten välinen kuilu. Paras vastaus skeptikoille, jotka äänestävät ”ei” kansanäänestyksissä, on osoittaa heille, että unioni toimii lähellä kansalaisia. Meidän on lähetettävä myönteinen viesti ja edettävä rohkeasti ja tehtävä selväksi, että tärkein painopisteemme ovat kansa ja kansalaisten tarpeet. Siksi otin mielihyvin vastaan kutsunne, arvoisa puhemies.
<P>
Tieliikenneturvallisuus on minulle komission jäsenenä ja liikenneasioista vastaavalle pääosastolle työn painopiste - sanoin sen jo puheessani, jolla hankin parlamentin luottamuksen, josta esitän jälleen kerran kiitokseni toimittuani täällä niin monta vuotta, kiitän minulle osoitetusta luottamuksesta - kuten sanoin, kansalaisten turvallisuus: yksilöiden on oltava aloitteemme keskiössä.
<P>
Olen kuunnellut tätä keskustelua suurella mielenkiinnolla, ja toimielimet ovat tänään todella osoittaneet päättäväisyyttä ratkaista ongelmat ja säästää ihmishenkiä. Jokainen ihmishenki, jonka onnistumme säästämään lainsäädännöllämme, sitoutumisellamme, merkitsee arvokasta työtä, joka lasketaan ansioksemme. Tämän takia meidän on edettävä, ja tämän vuoksi olen myös samaa mieltä niiden useiden parlamentin jäsenten kanssa, jotka korostivat älykkäiden välineiden ja älyautojen merkitystä. Ensin on kuitenkin varmistettava ihmisen älykkyys, sillä päävastuu on ratin takana istuvilla kansalaisilla, joiden on ymmärrettävä, että toisten ihmisten henki riippuu heidän toimistaan.
<P>
Tekniikan on epäilemättä oltava ihmisen palveluksessa inhimillisenä osana ja perusosana. Siksi kannatan niitä - sanoin tämän jo avauspuheenvuorossani - jotka katsovat, että kuljettajia on koulutettava ja että kansalaisille on tiedotettava uusista välineistä, joita tekniikka ja tutkimus tuottavat kansalaisten käyttöön. Muuten on hyödytöntä tuhlata julkisia tai yksityisiä varoja tutkimukseen, jos tehtyjä löytöjä, aloitteita, jotka on saatettu onnistuneesti päätökseen, ei saateta kansalaisten käyttöön ihmishenkien säästämiseksi. Juuri siksi toistan, että tieliikenneturvallisuus on tärkeä painopisteala - ja teen tämän sitoumuksen muodollisesti Euroopan parlamentille - ja tärkeimpiä toimia, joiden toteuttamista komissio ja liikenneala jatkavat tulevina kuukausina.
<P>
Haluaisin lyhyesti vastata Pierre Pribetichin esittämään kysymykseen ajoituksesta. Euroopan komissio on ehdottanut 23. toukokuuta 2008 käynnistetyn kuulemisen tulosten perusteella asetusta ajoneuvojen yleisen turvallisuuden tyyppihyväksymisvaatimuksista, joiden mukaan sähköiset ajonvakautusjärjestelmät on asennettava vuodesta 2012 uusiin autoihin, jotta näiden ajoneuvojen turvallisuutta parannettaisiin merkittävästi. Asetuksessa viitataan YK:n Euroopan talouskomission maailman talousfoorumissa yhdenmukaistettuihin teknisiin sääntöihin.
<P>
Vastauksena Inés Ayala Senderille toteaisin raskaista ajoneuvoista, että marraskuussa 2007 ajoneuvoja koskevien sääntöjen yhdenmukaistamista käsitellyt UNECE:n maailman talousfoorumi hyväksyi tekstin ajonvakautusjärjestelmän ja siihen liittyvien teknisten standardien pakollisuudesta. Euroopan komissio tuki tätä tekstiä, mikä merkitsee sitä, että ajonvakautusjärjestelmä on asennettava raskaiden ajoneuvojen yleisimpien luokkien uusiin malleihin vuodesta 2010 alkaen.
<P>
Hän mainitsi myös ammattiajoneuvot, erityisesti maatalousalalla käytettävät ajoneuvot - valitettavasti Euroopassa sattuu edelleen maatalousajoneuvojen aiheuttamia kuolemaan johtavia onnettomuuksia, joista osa johtuu huolettomasti ajavien kuljettajien vastuuttomuudesta - ja minun on todettava, ettei toistaiseksi ole annettu säännöksiä tai määräyksiä, sillä etusijalle on asetettu autot ja raskaat ajoneuvot. Panen tyytyväisenä merkille hänen ehdotuksensa omalla toimialallani ja välitän sen myös komission jäsenelle Redingille, sillä se on mielestäni tärkeä ehdotus ja vastaa erityisesti maaseudun tarpeita. Toistan uudelleen, että maataloudessa sattuu valitettavasti edelleen paljon kuolemaan johtavia onnettomuuksia, jotka eivät satu teillä vaan viljelymailla, emmekä voi väittää, ettei tämä olisi ongelma.
<P>
Tämän vuoksi kiitän teitä Inés Ayala Sender ehdotuksestanne ja kiitän kaikkia puheenvuoron käyttäneitä parlamentin jäseniä. Toistan jälleen kerran, että komissio - olen lopettamassa, arvoisa puhemies, ja pyydän anteeksi, jos olen käyttänyt ylimääräisiä minuutteja, mutta mielestäni aihepiiri on riittävän tärkeä oikeuttaakseen säännöissä määrätyn ajan ylityksiin. Kuten totesin, panen tyytyväisinä merkille Zita Gurmain mietinnön ja kiitän häntä hänen innostuksestaan, sillä meidän on osoitettava innostuksemme sitoutua puolustamaan kansalaisten oikeuksia.
<P>
Kiitän parlamenttia kannustuksesta ja tuesta eCall-järjestelmälle ja toimenpiteille, joilla sen toteuttamista edistetään, ja siksi uskon, että tämän päivän keskustelujen tulokset ovat myönteisiä, sillä komissio, parlamentti ja toivottavasti myös neuvosto, arvoisa puhemies, ovat sopineet kansalaisten suojelemisesta näillä pyrkimyksillä, joiden tavoitteena on säästää mahdollisimman monia ihmishenkiä.
<SPEAKER ID="034" NAME="Zita Gurmai">
esittelijä. - (HU) Suuret kiitokset, arvoisa puhemies. Arvoisa komission jäsen, hyvät naiset ja herrat, suuret kiitokset kommenteistanne ja mielipiteistänne. Mielestäni nyt on todella alkanut uusi aika Euroopan liikenteen historiassa, kuten kollegani Etelka Barsi-Pataky asian ilmaisi. On hyvin tärkeää, että kaikki täällä parlamentissa ovat ilmaisset tukensa tälle mietinnölle. Ilmeinen totuus on, että Vihreiden / Euroopan vapaan allianssin ryhmää miellyttääkseen on oltava mahdollisimman vihreä, ja on hyvä, että lopulta hekin tukivat tätä mietintöä. Haluan korostaa tämän seikan suurta merkitystä. Arvoisa komission jäsen, olen samaa mieltä kanssanne siitä, että jos onnistumme säästämään edes yhden ihmishengen tiellä, olemme jo saavuttaneet jotain. Mielestäni nimittäin merkittävintä, mitä eurooppalaisina päätöksentekijöinä voimme tehdä, on suojella ihmishenkiä. Monet teistä ovat lainanneet järkyttäviä tilastoja: 41 600 henkeä menehtyy teillä.
<P>
Kiitän teitä myös tuestanne, sillä jotta tämä asia saataisiin päätökseen, tarvitaan jokaisen panosta. Olen hyvin ylpeä Viviane Redingistä ja hänen ryhmästään, Andrésta ja Juhanista, jotka ovat paikalla. He ovat olleet mukana koko prosessin ajan, ei vain kuluneina kuukausina, vaan kuluneina vuosina, sillä tekniikkaa on testattava sen todellisen toimivuuden selvittämiseksi. Muistatteko vielä aikaa, jolloin ei ollut turvavöitä? Nyt ne ovat itsestään selvyys. Tai kuten Robert Evans asian ilmaisi, jokaisessa autossa on nykyään radio. Uusi tekniikka on jonain päivänä yhtä luonnollista kuin nykyajan turvavyöt ja radiot. Unionin kansalaiset olisi saatava ostamaan näitä älykkäitä järjestelmiä, kunhan he ymmärtävät niiden tuomat hyödyt. Autonvalmistajat olisi myös saatava puolellemme, sillä vuosittain Euroopassa valmistetaan 17 miljoonaa autoa ja ala työllistää kaksi miljoonaa henkeä. On tärkeää, että jäsenvaltiot ovat puolellamme tässä asiassa, vaikka minun onkin todettava Malcolm Harbourin tavoin: neuvosto on näkyvästi poissa.
<P>
Ei ole juurikaan hyötyä siitä, että komissio ja Euroopan parlamentti tekevät voitavansa, jos neuvosto ei ota tätä asiaa riittävän vakavasti. Neuvoston on ymmärrettävä, että sekin edustaa unionin kansalaisia. Toimikaamme siis yhdessä! Pyydän tätä, koska teot tuntuvat enemmän kuin sanat. On meidän kaikkien edun mukaista myöntää, että kaikki voittavat, jos saamme tuloksia tällä alalla, sillä voimme matkustaa turvallisesti, liikenne on optimaalista, ympäristösaasteita voidaan vähentää ja Euroopan teollisuus voi saada johtavan aseman tieto- ja viestintätekniikan alalla. Nyt voidaan todella saada aikaan muutos. Älkäämme menettäkö tätä mahdollisuutta!
<P>
Kiitos tarkkaavaisuudestanne! Uskon todella, että komission jäsen Tajani tekee kaikkensa, jotta tästä unelmasta tulee totta.
<SPEAKER ID="035" NAME="Robert Evans" AFFILIATION="PSE">
(EN) Arvoisa puhemies, esitän työjärjestyshuomautuksen. Minulla ei ole parlamentin työjärjestystä, mutta olen varma, että yksiköllänne se on, joten suokaa anteeksi, jos nousen ylös. Tämä ei liity Zita Gurmain mietintöön, sillä olemme puhuneet siitä.
<P>
Teidän puhuessanne ja erityisesti Zita Gurmain tehdessä yhteenvetoa mietinnöstään huomasin, että yleisöä tuli lehterille. Toivotan heidät lämpimästi tervetulleiksi ja mielestäni on hyvä ja tärkeää, että yleisölehterille tullaan, mutta olen myös tietoinen siitä, että heti kun istun alas tämän spontaanin puheenvuoroni päätyttyä, te keskeytätte istunnon kello 12.00 asti äänestyksiä varten.
<P>
Nämä ihmisrukat, joista monet ovat matkustaneet monia satoja kilometrejä, eivät ole kuulleet tämän aamun keskustelua ja puheenvuoroja. He kuulevat vähän minun sanoistani, mutta mietin, voisitteko te ja avustajanne kääntyä asia hoitavien viranomaisten puoleen ja pohtia, millä tavalla voitaisiin varmistaa, että silloin, kun keskustelu päättyy kello 11.30, kuten tänä aamuna, jolloin mitään ei ole suunniteltu kello 14.00 asti, voitaisiin tehdä jotain tämän hetken ja kello 12.00 välillä, joko tärkeitä iltapäivän asioita tai jotain muuta mieltä askarruttavaa.
<P>
Puhun niiden noin sadan henkilön puolesta, jotka ovat tulleet lehterille kuuntelemaan puheenvuoroja, mutta jotka kuulevat vain pari minuuttia minun hölinääni, jolla kuitenkin tuon esiin hyvin vakavan asian.
<P>
(Suosionosoituksia)
<SPEAKER ID="036" NAME="Puhemies">
(ES) Hyvä Robert Evans, teille annettiin minuutin puheenvuoro, ei kahden minuutin.
<P>
Panemme merkille aina yhtä nokkelan Robert Evansin ajatuksen.
<P>
Haluaisin kuitenkin ennen istunnon keskeyttämistä välittää teille ja komission jäsenelle hyvät uutiset, joiden mukaan pari tuntia sitten niinkin tärkeän valtion kuin Ison-Britannian ja Pohjois-Irlannin yhdistyneen kuningaskunnan parlamentin ylähuone ratifioi Lissabonin sopimuksen. Ymmärtääkseni kuningatar Elizabeth allekirjoittaa parhaillaan kyseistä asiakirjaa, joten Yhdistynyt kuningaskunta ratifioi tällä toimenpiteellä Lissabonin sopimuksen. Olemme varmaan kaikki iloisia kuullessamme nämä uutiset, myös poissa olevat, vaikka he ovat jättäneet lippunsa pöydälle, eivätkä yleensä ole paikalla parlamentissa silloin, kun on tehtävä töitä.
<P>
Päätän tämän keskustelun näihin iloisiin uutisiin.
<P>
Äänestykset toimitetaan kello 12.00.
<P>
(Istunto keskeytettiin klo 11.30 ja sitä jatkettiin klo 12.00)
