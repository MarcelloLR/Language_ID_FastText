<CHAPTER ID="014">
Minuutin puheenvuorot poliittisesti tärkeistä asioista
<SPEAKER ID="036" NAME="Puhemies">
(PL) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="037" NAME="Elena Băsescu" AFFILIATION="PPE">
(RO) Helmikuun 8. päivänä 2010 Romania hyväksyi Yhdysvaltain presidentin esittämän pyynnön osallistua Yhdysvaltojen ohjustentorjuntajärjestelmän kehittämiseen. Tämä on todiste maatani kohtaan osoitetusta luottamuksesta. Lisäksi on pidettävä mielessä Romanian armeijan osoittama ammattimaisuus Afganistanissa ja Irakissa. Kolme ohjuspatteria, joista kussakin kahdeksan ohjusta, sijoitetaan Romanian alueelle. Yhdysvaltojen kanssa sovitun aikataulun mukaan ohjuspuolustusjärjestelmän on määrä olla toimintakunnossa vuodesta 2015 alkaen.
<P>
Mielestäni ohjustentorjunnasta on tehtävä ajankohtainen kysymys, ja se on otettava Euroopan unionin asialistalle, sillä meidän on oltava selvillä ballististen ohjusten ohjelmien leviämisriskistä.
<P>
On korostettava, ettei uuden järjestelmän kohteena ole Venäjä. Itse asiassa jotkin Venäjän hallituksen huomautukset ja pyynnöt on otettu huomioon Yhdysvaltojen järjestelmän rakenteen uudelleenmäärittelyssä. Välittömästi seuraavassa vaiheessa aloitetaan kahdenväliset neuvottelut, jotta saadaan allekirjoitettua tarvittavat sopimukset, jotka Romanian parlamentin on ratifioitava.
<P>
Kiitos.
<SPEAKER ID="038" NAME="Georgios Papastamkos" AFFILIATION="PPE">
(EL) Arvoisa puhemies, pääasiallinen olettamukseni on, että euroalueeseen kuuluvan jäsenvaltion julkisen talouden vahvistaminen on euroalueen omalla vastuulla. Yhteisvaluutan suojaaminen keinottelulta edellyttää kuitenkin koordinoituja toimia.
<P>
Kreikan hirveä talouskriisi ja muiden jäsenvaltioiden taloudellinen epätasapaino ovat korostaneet poliittisesti johdetun Euroopan talouden ohjausjärjestelmän tarpeellisuutta. Komissiolle 17. helmikuuta 2010 esittämässäni kysymyksessä ehdotin Euroopan valuuttarahaston perustamista. Olen iloinen siitä, että komission jäsen Olli Rehn on etenemässä siihen suuntaan. Odotamme komission yhdennettyä ehdotusta.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Arvoisa puhemies, Espanjan keskusrikostuomioistuimen tuomari on vahvistanut sen, minkä monet meistä jo tiesivätkin, nimittäin että Venezuelan presidentti Hugo Chávez tekee yhteistyötä ETAn FARC:n terroristien kanssa. Tämä todistaa, että presidentti Chávez on yhteistoiminnassa terroristien kanssa, antaa murhanhimoisille terroristeille turvapaikan Venezuelan maaperällä ja auttaa heitä antamalla heille virallisen aseman Venezuelan hallituksessa. Toisin sanoen presidentti Chávez tekee yhteistyötä ETAn rikollisten kanssa.
<P>
Baskina, espanjalaisena ja eurooppalaisena paheksun diktaattori Hugo Chávezin kauhistuttavaa asennetta ja tuomitsen sen. Vaadin EU:n toimielimiä toteuttamaan kaikki välttämättömät toimenpiteet Hugo Chávezin tuomitsemiseksi ja siten myös tuomitsemaan hänen tukitoimensa terroristeille.
<P>
Muistuttaisin myös Jose Luis Rodríguez Zapateron hallitukselle, joka hoitaa tällä hetkellä Euroopan unionin kiertävää puheenjohtajuutta, ettei ole mitään järkeä suhtautua ystävällisesti ja myötäillen Hugo Cháveziin, kuten tähän saakka on tehty. Myöskään myötämielisyyden osoituksissa tai ystävällisissä eleissä ja yhteistyössä ei ole järkeä, sillä kun Espanjan hallitus rikkoo lupauksensa ja nöyristelee presidentti Chávezin edessä, kuten se äskettäin teki, merkitsee se käytännössä terrorismin uhrien rankaisemista, espanjan oikeusjärjestelmän halveksuntaa ja siten vapauden ja demokratian polkemista.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) Vaikka Euroopan unionin solidaarisuusrahasto toimii kaiken kaikkiaan hyvin, sen käyttöönoton alkuvuosina saadut kokemukset osoittavat, että rahaston toiminnassa on edelleen merkittäviä vaikeuksia ja puutteita. Ne liittyvät rahaston tuen myöntämisen hitauteen, rahaston varojen käyttöönottoperusteiden avoimuuteen alueellisten katastrofien yhteydessä ja luonnonkatastrofeja koskeviin rajoituksiin.
<P>
Muistutan teille, että Romania sai Euroopan unionilta rahoitustukea tulva-alueilla toteutettuihin hankkeisiin. Rahaston varat kuitenkin maksettiin myöhässä siihen ajankohtaan nähden, jolloin niiden käyttö olisi ollut tuloksekkainta.
<P>
Tällä perusteella olen sitä mieltä, että mahdollisuus myöntää katastrofin koettelemalle maalle sen pyynnöstä tukea suorien tappioiden alustavaan arviointiin perustuvan ennakkomaksujärjestelmän muodossa, olisi katastrofialueiden kannalta erittäin arvokas väline välittömästi katastrofin jälkeen.
<P>
Kiitos.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Arvoisa puhemies, presidentti Fidel Castro ja hänen oligarkkinsa pettivät Kuuban vallankumouksen ihanteet jo kauan sitten. Nuo ihanteet yhdistivät ihmisiä kaikkialla maailmassa, erityisesti kansainvälisen nuorison parhaimmistoa, jota ne innoittivat.
<P>
Nykyisin kuitenkin Fidel Castron veljen diktatuuria luonnehtii säälimätön asenne poliittisia vankeja ja mielipidevankeja sekä omaa kansaansa kohtaan. Yleisesti rikollisina pidettyjen poliittisten vankien huono kohtelu ja samanlainen järkähtämätön ylenkatse maanpakolaisia kohtaan palauttavat mieleeni ajan, jolloin Francisco Franco oli kuolinvuoteellaan.
<P>
Castrolle on käynyt samoin kuin Francolle ja kaikille valtaan linnoittautuneille vapauden vihollisille. Meihin kuitenkin vedotaan henkien pelastamiseksi ja myötätunnon osoittamiseksi niille, jotka taistelevat ja kärsivät. Se on velvollisuutemme demokratiaan, vapauteen ja ihmisoikeuksiin sitoutuneina eurooppalaisina.
<SPEAKER ID="042" NAME="Gianni Vattimo" AFFILIATION="ALDE">
(IT) Arvoisa puhemies, hyvät kollegat, tiedämme, että komissio ja puheenjohtajavaltio Espanja kiirehtivät suuresti assosiaatiosopimusneuvotteluja joidenkin Keski- ja Etelä-Amerikan maiden kanssa tehdäkseen sopimukset ennen toukokuussa pidettävää Euroopan unionin ja Latinalaisen Amerikan maiden huippukokousta.
<P>
EU:n ja Latinalaisen Amerikan parlamentaarisen edustajakokouksen yhtenä varapuheenjohtajana haluan kiinnittää parlamentin huomion siihen, että joidenkin näiden maiden suhteen vaarana on, että neuvotteluja nopeutetaan, vaikka tärkeät ihmisoikeusnäkökohdat ja ihmisoikeuksien kunnioittaminen laiminlyödään useilla alueilla. Esimerkiksi Kolumbiassa ammattiyhdistysaktivistien murhia tapahtuu edelleen käytännössä päivittäin. Hondurasissa, jonka kanssa EU käy sopimusneuvotteluja, on vallassa hallitus, joka on yksinkertaisesti muodostettu viime vuonna tapahtuneen sotilasvallankaappauksen yhteydessä. Guatemalassa on samankaltaisia ongelmia, jotka eivät liity ihmisoikeuksiin vaan koskevat määrättyjä sopimusnäkökohtia, jotka jätetään huomiotta.
<P>
Mielestäni on tärkeää, että komissio ja puheenjohtajavaltio etenevät harkitsevammin.
<SPEAKER ID="043" NAME="Diana Wallis" AFFILIATION="ALDE">
(EN) Arvoisa puhemies, koska on kansainvälinen naistenpäivä, halusin tuoda esiin erityisen naisten terveysongelman, jota edelleen itsepintaisesti väheksytään. Käytin täällä kaksi, ehkä kolme vuotta sitten puheenvuoron hiljaisesta, näkymättömästä, tuskallisesta ja terveyttä heikentävästä naistentaudista - endometrioosista. Tämä sairaus tuhoaa elämiä, perheitä ja hedelmällisyyden: joillakin naisilla ei siis edes ole mahdollisuutta tulla äidiksi. Kenties siksi, että kyse on naisten kuukautisista, emme halua puhua siitä emmekä edes mainita sitä. Sanon sen siis vielä kerran: endometrioosi.
<P>
Sen syytä ei edelleenkään tunneta, siihen ei ole hoitokeinoa ja siitä kärsii edelleen jopa yksi naista kymmenestä, ja määrä kasvaa. Tämä viikko on myös endometrioosia käsittelevä eurooppalainen tiedotusviikko. Milloin siis aiomme ottaa nuo naiset, heidän perheensä ja heidän kärsimyksensä vakavasti? Arvoisa komission jäsen, on hyvä, että olette paikalla kuulemassa tämän. Kenties osoitatte asianmukaiset varat - toivottavasti ennen ensi vuotta.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Arvoisa puhemies, hyvät kollegat, sivusitte juuri Länsi-Eurooppaan iskenyttä Xynthia-myrskyä, joka vaati lähes 60 kuolonuhria ja aiheutti huomattavat aineelliset vahingot.
<P>
Olen tänään äärimmäisen surullinen, mutta myös vihainen, sillä tämä inhimillinen katastrofi olisi voitu välttää, ja ainakin sen vaikutuksia olisi voitu vähentää. Vielä aivan viime aikoihin saakka Ranskassa ja kaikkialla Euroopassa on rakennettu rannikko- ja tulva-alueille EU:n ja varsinkin jäsenvaltioiden nykyisestä lainsäädännöstä huolimatta ja sitä rikkoen.
<P>
Ne ovat usein Natura 2000 -alueita, ja niiden suojelu kaupungistumiselta on välttämätöntä, jotta samankaltaisten luonnontapahtumien vaikutuksia voidaan vähentää. On meidän tehtävämme toimia vastuullisemmin ja varmistaa, että yhteisön säädöksiä - erityisesti lintudirektiiviä ja luontotyyppidirektiiviä - noudatetaan jäsenvaltioissa tiukasti sekä asettaa kestävän kehityksen, turvallisuuden ja biologisen monimuotoisuuden vaatimukset rakennerahastovarojen ehdoksi.
<P>
Eurooppa 2020 -strategia on ainutlaatuinen tilaisuus määritellä uudelleen suhteemme ympäristöön.
<P>
(Puhemies keskeytti puhujan.)
<SPEAKER ID="045" NAME="Ivo Strejček" AFFILIATION="ECR">
(CS) Arvoisa puhemies, hyvät kollegat, merkittävät tšekkiläiset viestimet raportoivat viime viikolla, että Saksan liikennepoliisi on ottanut käyttöön tšekkiläisiä kuljettajia koskevat paljon tiukemmat tarkastukset Saksan puoleisella rajalla. Raporttien mukaan tarkastuksia tehdään useammin ja ne ovat huomattavasti perusteellisempia. Todistajien mukaan tilannetta pahentaa se, että joidenkin ihmisten on jopa annettava tarkastuksissa virtsanäyte sellaisissa olosuhteissa, jotka käytännössä loukkaavat ihmisarvoa. Kyse ei näin ollen ole tavanomaisista tienvarsitarkastuksista sekä niihin liittyvistä matkustusasiakirjojen tai ajoneuvon teknistä kuntoa tai alkuperää koskevien asiakirjojen tarkastuksista. Schengen-alueella vapaasti matkustavia Tšekin kansalaisia ei pitäisi pitää toisen luokan kansalaisina. He ovat Euroopan unionin jäsenvaltion täysivaltaisia, tasa-arvoisia ja itsenäisiä kansalaisia, ja heitä on kohdeltava sellaisina. Arvoisa puhemies, pyydän teitä välittämään tämän tiedon asiasta vastaaville viranomaisille, jotta he voivat tutkia sen asianmukaisesti ja sopia tarvittavista korjaustoimista.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
(EN) Arvoisa puhemies, liikalihavuutta koskeva eurooppalainen teemapäivä on aloite, joka kokoaa yhteen lääketiede- ja potilasyhteisöt sekä poliittiset yhteisöt tukemaan ylipainoisia ja liikalihavia Euroopan kansalaisia. Tavoitteena on vahvistaa 22. toukokuuta vuosittain vietettäväksi lihavuutta koskevaksi eurooppalaiseksi teemapäiväksi, lisätä tietoisuutta Euroopan laajuisten toimien tarpeellisuudesta ja varmistaa, että ylipainoiset ja liikalihavat potilaat saavat äänensä kuuluviin.
<P>
Liikalihavuus on sairaus, ei ongelma. Jokaisen jäsenvaltion pitäisi vastata haasteeseen ja antaa tehokasta tukea tälle väestöryhmälle. Maailman terveysjärjestön mukaan lihavuutta koskevat tilastot koko Euroopassa - eivät vain EU:ssa - ovat järkyttäviä ja saavuttavat epidemian mittasuhteet. Jos toimiin ei ryhdytä, lihavien aikuisten määrän arvioidaan kasvavan Euroopassa 150 miljoonaan - 20 prosenttiin väestöstä - ja lihavien lasten ja nuorten määrän 15 miljoonaan - 10 prosenttiin väestöstä - vuoteen 2020 mennessä. Siksi lihavien ja ylipainoisten potilaiden on saatava äänensä paremmin kuuluviin.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Arvoisa puhemies, tänään vietämme kansainvälisen naistenpäivän julistuksen satavuotispäivää. Naistenpäivästä on tullut vallankumoustaistelun symboli. Tänä maailmanlaajuisena päivänä, jolloin muistetaan naisten toimintaa oikeuksiensa puolesta ja kaikkia syrjinnän muotoja vastaan, tervehdin kaikkia naisia, mutta erityisesti niitä, jotka edelleen kärsivät syrjinnästä, epätasa-arvosta ja erilaisesta väkivallasta.
<P>
Nykyään on myös tärkeää korostaa, miten ajankohtainen tämä yhdenvertaisuutta lain edessä ja elämässä koskeva taistelu on, kun otetaan huomioon, että kapitalismin kriisillä on konkreettisia seurauksia naisten elämälle: he ovat epävarmojen ja alipalkattujen työsuhteiden ja köyhyyden pääasiallisia uhreja! Suurin osa Euroopan unionin 85 miljoonasta köyhyydessä elävästä ihmisestä on naisia.
<P>
Näin ollen viettäessämme tätä päivää ja kehottaessamme kaikkia naisia pitämään kiinni unelmistaan korostamme epäoikeudenmukaisuuden ja syrjinnän torjumisen merkitystä, joka avaa uusia näköaloja parempaan, tasa-arvoiseen tulevaisuuteen.
<SPEAKER ID="048" NAME="John Bufton" AFFILIATION="EFD">
(EN) Arvoisa puhemies, haluan kiinnittää huomionne siihen, että Walesissa järjestetään nyt tosiaankin kansanäänestys. Uskokaa tai älkää, kansanäänestys. Emme saaneet järjestää kansanäänestystä perustuslaista emmekä Lissabonin sopimuksesta, mutta Walesin kansalliskokouksen toimivallan lisäämisestä sellainen on määrä järjestää.
<P>
Tästä siis on kyse, mutta asiassa on ikävä puolensa. Kaikki Walesin poliittiset puolueet - Labour, Plaid Cymru, liberaalidemokraatit ja konservatiivit - kannattavat tätä ja haluavat lisää toimivaltaa. Minullapa on heille uutinen: minä en halua.
<P>
Ihmisiä kohdellaan Walesissa kuin typeryksiä. Aikanaan kun itsenäisyys tulee seuraavaksi asialistalle, kansalliskokouksen jäsenten määrä saattaa nousta 80:een. Walesissa hoitokoteja on uhattuna, kouluja uhkaa sulkeminen ja tiemme ovat kuin kehitysmaissa, ja silti poliitikot Cardiff Bayssa, kuten täälläkin, ovat päättäneet viedä tätä hullua ideaa eteenpäin.
<P>
Olen tyytyväinen siihen, että asiasta järjestetään kansanäänestys, mutta toivon, että kunnon walesilaiset äänestävät selvästi "ei".
<SPEAKER ID="049" NAME="Miroslav Mikolášik" AFFILIATION="PPE">
(SK) Haluan ilmaista syvän myötätuntoni ja solidaarisuuteni Madeiran luonnonkatastrofin uhreille.
<P>
Hätätilanne edellyttää joustavia toimia, jotta on mahdollista tyydyttää nopeasti ihmisten perustarpeet, toimittaa aineellista apua ja korjata vahingoittunut perusinfrastruktuuri pikaisesti. Toivon, että Portugalin viranomaiset arvioivat tuhojen määrän mahdollisimman pian ja ettei Euroopan unionin solidaarisuusrahastosta myönnettävälle tuelle aseteta muodollisia hallinnollisia esteitä.
<P>
Koska solidaarisuusrahaston varojen käyttöönottoon tarvitaan Euroopan parlamentin suostumus, luotan siihen, että parlamentti näyttää esimerkkiä reagoimalla viipymättä ja antamalla tähän tähtäävän päätöslauselman. Ilmaisen vielä kerran myötätuntoni katastrofin takia, jonka Vendéen alueen rankkasateet aiheuttivat Länsi-Ranskassa.
<SPEAKER ID="050" NAME="Lena Kolarska-Bobińska" AFFILIATION="PPE">
(EN) Arvoisa puhemies, täällä Euroopan parlamentissa annettiin hiljattain Ukrainaa koskeva päätöslauselma, jossa kyseenalaistimme korkean valtionpalkinnon, jonka Ukrainan entinen presidentti myönsi yhdelle maan itsenäisyystaistelun johtajista, Stepan Banderalle. Kyseinen päätöslauselman kohta on herättänyt paljon arvostelua Länsi-Ukrainassa.
<P>
Haluan sanoa, ettei päätöslauselmassa kyseenalaistettu Banderan tavoitetta, itsenäistä Ukrainaa. Päätöslauselmassa tosiaankin tuettiin vahvaa, yhtenäistä ja vapaata Ukrainaa, jolla on Euroopan unionin ja kotimaani Puolan täysi tuki, mutta pahoiteltiin sitä, että palkinto annettiin ottamatta juurikaan huomioon Ukrainan itsenäisyystaistelun järkyttäviä sodanaikaisia olosuhteita. Silloin etnisiä puhdistuksia suoritettiin myös Banderan nimissä.
<P>
Oman näkemykseni mukaan Banderalle myönnetyn palkinnon yhteydessä olisi pitänyt esittää pahoittelut taistelun syyttömistä uhreista. Vasta silloin se olisi täysin palvellut tavoitetta itsenäisestä Ukrainasta, joka elää rauhassa naapurivaltioiden kanssa. Palkinnon yhteydessä olisi pitänyt pyrkiä sovintoon perheiden kanssa.
<P>
(Puhemies keskeytti puhujan.)
<SPEAKER ID="051" NAME="Csaba Sógor" AFFILIATION="PPE">
(HU) Slovakian kielilaista on esitetty lukuisia kriittisiä huomautuksia viime aikoina. Kiinnittäisin nyt huomionne Euroopan komission oikeudellisen yksikön lausuntoon. Siinä todetaan, että kielilaki ja sen soveltamisasetukset eivät nykyisessä muodossaan ole perusoikeuksien, Euroopan neuvoston keskeisten asiakirjojen tai edes vähemmistöjen suojelua koskevan Slovakian lain mukaisia. Lausunnossa pahoitellaan sitä, etteivät kielivaatimukset ole kohtuullisia eivätkä oikeasuhteisia. Siinä katsotaan lain vaarantavan työntekijöiden vapaan liikkuvuuden, joka on yksi Euroopan yhdentymisen suurimmista saavutuksista, ja se uhkaa myös Euroopan unionin yhdentyneiden sisämarkkinoiden toimintaa. Lisäksi oikeudellinen yksikkö on ilmoittanut muutetun lain olevan ristiriidassa audiovisuaalisia mediapalveluja koskevan direktiivin sekä Euroopan unionin toiminnasta tehdyn sopimuksen 56 artiklan kanssa, joka koskee palvelujen tarjoamisen vapautta. Kertomuksessa todetaan, että terveydenhoitolaitoksia koskeva osa saattaisi käytännössä johtaa syrjintään ja että sikäli kuin on kyse perusoikeuksista, säännöt turvaavat valtion edut paljon paremmin kuin yksilön oikeudet. Pyydän komissiota toteuttamaan tarvittavat toimet yhteisön oikeuden ehdottoman ensisijaisuuden varmistamiseksi.
<SPEAKER ID="052" NAME="Rovana Plumb" AFFILIATION="S&amp;D">
(RO) Minun on mainittava naisten osallistumista työmarkkinoille koskeva aihe. Eurostatin tiedot vahvistavat rohkaisevan kehityssuunnan. Vaikka naisten osuus Euroopan työmarkkinoilla jäi 1970-luvulla alle 30 prosenttiin, vuonna 2008 määrä kasvoi 43 prosenttiin, ja maailmanlaajuinen kriisi on nostanut sen arviolta 50 prosenttiin.
<P>
Myös Romania on mukana tässä kehityksessä talouskriisin takia, joka on vaikuttanut pääasiassa miesvaltaisiin toimialoihin. Työmarkkinoilla on kuitenkin palkkasyrjintää naisten ja miesten välillä. Siksi komission suunnittelemaan lainsäädäntöpakettiin on tärkeää sisällyttää sukupuolten välisten palkkaerojen poistamiseen liittyviä tavoitteita, jotta edistetään naisten suurempaa osallistumista työmarkkinoille. Lainsäädäntöpaketin on myös oltava tärkeä osa Euroopan unionin Eurooppa 2020 -strategiaa.
<SPEAKER ID="053" NAME="Evelyn Regner" AFFILIATION="S&amp;D">
(DE) Arvoisa puhemies, Turkin viimeaikaiset tapahtumat ovat jälleen kerran vahvistaneet, ettei ammattijärjestöjen ja työntekijöiden oikeuksilla vielä ole riittäviä takeita. Yli kahden kuukauden ajan nykyään yksityisomistuksessa olevan valtion entisen tupakkamonopolin, Tekelin, 12 000 työntekijää ovat vastustaneet joukkoirtisanomisia, lyhennettyä työaikaa ja saavuttamiensa sosiaalisten oikeuksien menettämistä.
<P>
Presidentti Recep Tayyip Erdoğan uhkasi useita kertoja lakon aikana tyhjentää mielenosoittajien leirit Ankarassa poliisivoimin. Lakon alussa poliisi hyökkäsi työntekijöiden kimppuun kyynelkaasulla ja vesitykeillä.
<P>
Pyytäisin teitä vetoamaan Turkin viranomaisiin, että ne kohtelisivat ammattijärjestöjä työmarkkinaosapuolina, joilla on yhtäläiset oikeudet, ja antaisivat säännöksiä, joilla taataan ammattiyhdistysoikeuksille ehdoton suoja. Oikeuksien on oltava EU:n normien ja ILOn yleissopimusten mukaisia.
<SPEAKER ID="054" NAME="Luigi de Magistris" AFFILIATION="ALDE">
(IT) Arvoisa puhemies, hyvät kollegat, Italiassa on äskettäin tapahtunut jälleen uusi ympäristökatastrofi Lambro- ja Po-joilla. Äskettäin myös Euroopan unionin tuomioistuin Luxemburgissa tuomitsi Italian kansanterveyden vaarantamisesta laittomilla jätteidenkäsittelytoimilla ja kykenemättömyydestä valvoa jätteiden keräystä Campaniassa. Leukemiatapausten on hiljattain ilmoitettu lisääntyneen Ilva-terästehtaan takia Tarantossa sekä asbestin poistamisen takia Crotonen kouluissa ja dioksiinien takia Campaniassa. Kyse on jatkuvasta ympäristökatastrofista.
<P>
Vaadin komissiolta selvitystä siitä, mitä se aikoo tehdä saadakseen Italian hallituksen noudattamaan Euroopan unionin direktiiveissä asetettuja vaatimuksia, etenkin kun on kyse Euroopan unionin tuomioistuimen äskettäisestä ratkaisusta, jossa tuomittiin Italia voimakkaasti siitä, ettei se ollut pystynyt huolehtimaan jätteidenkäsittelystä Campaniassa. Napolin kaupunki oli viikkojen ja kuukausien ajan koko maailman pilkanteon kohteena.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Arvoisa puhemies, Lontoon Afganistan-konferenssin takia paniikkiaalto on pyyhkäissyt läpi Afganistanin yhteiskunnan, ja varsinkin naiset pelkäävät. Rauhansopimukseen, josta 70 maata pääsi yhteysymmärrykseen, sisältyy rahasto talibanien ja Loya Jirgan - rauhanneuvoston - uudelleenintegroimisen edistämiseksi. Sopimuksen on tultava voimaan lähikuukausina, jotta sovinto saadaan toteutettua.
<P>
Naiset eivät halua eikä heidän pidä maksaa tämän sovinnon hintaa. Talibanit vaativat edelleen naisten oikeuksien tukahduttamista ja šaria-lain palauttamista. Vaarana on, että Loya Jirga muuttaa perustuslakia ja että naisten oikeuksien suojelua koskevat artiklat, erityisesti 2 luvun 22 artikla, poistetaan.
<P>
Tänään, 8. maaliskuuta 2010, pyydän juhlallisesti, että Euroopan unioni toimisi Afganistanin naisten tulevaisuuden takaajana, sillä historian aikana eniten naisia surmanneen hallinnon uutta valtaannousua ei voida hyväksyä.
<SPEAKER ID="057" NAME="Simon Busuttil" AFFILIATION="PPE">
(MT) Sveitsin ja Libyan välinen diplomaattinen selkkaus on laajentunut, ja sillä on erittäin vakavat seuraukset monille Euroopan unionin kansalaisille, jotka haluavat matkustaa Libyaan, mutta joilta evätään maahanpääsy. Erityisesti haittavaikutuksista kärsivät työntekijät, jotka ansaitsevat elantonsa Libyassa, sekä eurooppalaiset sijoittajat, joita estetään lähettämästä työntekijöitään maahan. Samanaikaisesti työntekijät, jotka jo ovat Libyassa, yrittävät pysyä siellä mahdollisimman pitkään ja toimia niiden sijaisina, jotka eivät vielä pääse maahan. Euroopan unioni ei ole millään tavoin osallisena tässä selkkauksessa, ja se on jäänyt puun ja kuoren väliin kahden kolmannen maan välisessä kysymyksessä. Siksi vetoan Euroopan unioniin, että se toteuttaisi kaikki mahdolliset toimenpiteet tämän asian ratkaisemiseksi pikaisesti.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Arvoisa puhemies, Espanjan hallitus on pyytänyt Venezuelan hallitukselta selitystä tuomioistuimen ratkaisun johdosta, joka koskee väitettyä yhteistyötä Venezuelan hallituksen ja ETAn välillä.
<P>
Carlos José Iturgaiz Angulon pitäisi päivittää tietojaan, sillä lauantaina Venezuelan hallitus ja Espanjan hallitus esittivät tätä asiaa koskevan yhteisen tiedonannon. Tiedonannossa molemmat hallitukset vahvistivat uudelleen pyrkimyksensä täysipainoiseen yhteistyöhön ja yhteisiin toimiin terrorismin torjumiseksi.
<P>
Meidän kaikkien pitäisi iloita tästä suunnitelmasta ja kiittää Venezuelan hallitusta sen ilmaistua yhteistyöhalukkuutensa Espanjan hallituksen kanssa terrorismin ja ETAn torjumiseksi sen sijaan, että pidämme kiihotuspuheita tai yritämme saada poliittista hyötyä terrorismin kaltaisesta vakavasta asiasta.
<P>
Mielestäni on tärkeää kunnioittaa oikeuslaitoksen riippumattomuutta, diplomaattisuhteita ja ennen kaikkea valtioiden välistä yhteistyötä yrittäessämme jatkaa elintärkeää kamppailua terrorismia vastaan.
<SPEAKER ID="059" NAME="Olle Schmidt" AFFILIATION="ALDE">
(SV) Arvoisa puhemies, lauantaina Islannin kansa sanoi jyrkästi "ei" Icesave-sopimukselle. Vain viikko sitten komissio suositteli, että EU:n pitäisi aloittaa jäsenyysneuvottelut Islannin kanssa.
<P>
On totta, että Yhdistyneen kuningaskunnan ja Alankomaiden valtiovarainministereillä on oikeus puolellaan, mutta silti heillä on myös merkittävä vastuu. Niillä kuluttajilla, jotka harkitsemattomasti sijoittivat varojaan Icesave-pankkiin, on myös oikeus jonkinlaiseen korvaukseen tappioistaan. Vaatimusten on kuitenkin oltava kohtuullisia ja oikeasuhteisia. Yhdistyneen kuningaskunnan ja Alankomaiden hallitusten kanssa on nyt aloitettava uudet neuvottelut.
<P>
Islantilaiset on saatava tuntemaan itsensä tervetulleiksi EU:hun, mutta on selvää, etteivät he koskaan aio äänestää EU-jäsenyyden puolesta, jos Yhdistyneen kuningaskunnan ja Alankomaiden valtiovarainministereiden annetaan päättää Islannin kohtalosta. Yhdistyneen kuningaskunnan ja Alankomaiden valtiovarainministeriöt eivät saa hallita Euroopan unionia. EU:n on aika ryhtyä toimiin ja osoittaa yhteisvastuuta Islantilaisia kohtaan.
<P>
Siteeraan Edda-runoelman Korkean runosta (Hávámal) Odinin sanoja: (Puhuja puhui islantia)
<P>
Tämä on islantia: "Meidän pitää ratkaista ongelmat yhdessä".
<SPEAKER ID="061" NAME="Yannick Jadot" AFFILIATION="Verts/ALE">
(FR) Arvoisa puhemies, helmikuun 27. ja 28. päivän välisenä yönä Xynthia-myrsky iski Länsi-Ranskaan erityisen voimakkaasti vaatien useita kuolonuhreja. Luonnollisesti ajatuksemme ovat uhrien ja kaikkien heitä auttaneiden kanssa. Vaadimme selvin sanoin Euroopan komissiota ottamaan solidaarisuusrahaston nopeasti käyttöön eniten kärsineiden ihmisten auttamiseksi. Meidän on kuitenkin myös otettava opiksemme tästä murhenäytelmästä.
<P>
Miten on mahdollista, että Ranskassa 5-6 miljoonaa ihmistä elää tulva-alueilla? Ilmeisesti kiinteistöalan eturyhmät luovat paineita, mutta pitää myös paikkansa, että joitakin kuukausia sitten presidentti Nicolas Sarkozy vaati tulva-alueille rakentamisen sallimista. Vastuu on siis poliitikoilla.
<P>
Vaadimme, että kaiken jälleenrakennukseen ja entisöintiin liittyvän EU:n osarahoituksen ehdoksi asetetaan lainmukaisuus: rannikoita koskevan lain ja tulvariskin ennaltaehkäisysuunnitelmien noudattaminen. Luonnollisesti vaadimme jälleen kerran osoittamaan pikaisesti tukea kaikille pahiten kärsineille aloille, erityisesti äyriäisten viljelylle.
<SPEAKER ID="062" NAME="Ashley Fox" AFFILIATION="ECR">
(EN) Arvoisa puhemies, Buckfastin luostari on tuottanut väkevää viiniä vaalipiirissäni Devonissa vuodesta 1890. Valitettavasti jotkut Labour-puolueen poliitikot ovat nyt hyökänneet tätä viiniä vastaan. He syyttävät epäsosiaalisen käytöksen lisääntymisestä mieluummin yhtä alkoholituotetta kuin myöntävät sosiaalipolitiikkansa epäonnistuneen.
<P>
Buckfastin viini pitäisi ilmeisesti kieltää, sillä se sisältää sekä alkoholia että kofeiinia. Jos näin käy, mitä tapahtuu seuraavaksi? Kielletäänkö nuoria sekoittamasta Red Bullia vodkaan? Kielletäänkö Irish coffee? Miten tätä aiotaan valvoa?
<P>
Tämä on holhousyhteiskunnan hullutuksia. Vaatimus yhden tuotteen kieltämisestä ei ratkaise vastuuttomaan alkoholinkäyttöön liittyviä ongelmia. Meidän pitäisi antaa kuluttajien nauttia haluamiaan juomia. Enemmistöä ei pitäisi rankaista muutaman moukan tekojen takia.
<P>
Luulevatko ihmiset todella, että Buckfastin viinin kieltäminen saisi sitä nykyään juovat huligaanit siirtymään teenjuontiin?
<SPEAKER ID="063" NAME="Rui Tavares" AFFILIATION="GUE/NGL">
(PT) Arvoisa puhemies, joitakin vuosia sitten kun euro oli vahva, Wall Street Journal löi vetoa sen epäonnistumisen puolesta ja selitti, miten se voisi tapahtua. Se totesi euromaiden talouksien olevan hyvin erilaisia. Vain kaikkein heikoimpien epäonnistuminen riittäisi.
<P>
Juuri näin kävi, ja nyt kaikki valittavat ulkomaalaisista keinottelijoista. Heidän olisi kuitenkin parempi valittaa itsestään ja Euroopan johtajista. Kukaan ei pakottanut meitä muodostamaan rahaliittoa ilman poliittista unionia ja sosiaalista yhteenkuuluvuutta. Kukaan ei myöskään pakottanut meitä epäröimään ja empimään, kun niin sanotut "syrjäiset" talousalueet joutuvat vaikeuksiin.
<P>
Meidän on tehtävä hyvin selväksi yksi asia: syrjäisiä talousalueita ei ole olemassa. Kun jokin euroalueen talous on uhattuna, myös euro on uhattuna. EU on uhattuna, ja sen olisi toimittava yhteisvastuullisesti: samalla yhteisvastuulla, josta oli hyötyä Itä-Euroopalle ja josta Saksa hyötyi jälleenyhdistyessään.
<P>
Ellei nyt osoiteta yhteisvastuuta, vaikuttimena on myöhemmin oma etu näiden markkinoiden koon ja niiden velkojen vuoksi sekä niille altistuvien keskieurooppalaisten pankkien vuoksi. Meidän olisi parempi toimia yhteisvastuullisesti.
<SPEAKER ID="064" NAME="John Stuart Agnew" AFFILIATION="EFD">
(EN) Arvoisa puhemies, EU:n kaiken yhdenmukaistavalle politiikalle uhrataan monta asiaa, jopa Yhdistyneen kuningaskunnan yksityislentäjille tarkoitettu mittarisääolosuhteisiin (Instrument Meteorological Conditions, IMC) perustuva luokitus. Tämän ensiarvoisen tärkeän turvallisuusluokituksen ansiosta koneiden omistajat voivat lentää pilvisellä säällä ja näkyvyyden ollessa huono, mikä ei ole luvallista yksityislentäjän lupakirjalla. Luokitus on käytössä vain Yhdistyneessä kuningaskunnassa arvaamattomien sääolosuhteiden takia, ja se on myös tuntuvasti parantanut turvallisuutta.
<P>
Suunnitellessaan yhdenmukaista eurooppalaista lentolupakirjaa Euroopan lentoturvallisuusvirasto on pyyhkäisemässä pois IMC-luokituksen, jolloin moni yksityislentäjä menettää mahdollisuuden lentää, ellei voi taata pilvetöntä säätä koko lentomatkan ajaksi. Tämä on hiukan sama kuin takaisi, että Englanti voittaa maailmancupin rangaistuspotkukilpailussa. Menetettyään näkövaikutelman harjaantumattomalla lentäjällä on noin 50 sekuntia aikaa saada se takaisin ennen kuin hän menettää ilma-aluksen hallinnan. Siksi IMC-luokituksen poistaminen on vakava uhka yksityisilmailun turvallisuudelle ja tulevaisuudelle.
<P>
Euroopan lentoturvallisuusviraston on harkittava uudelleen. Tämä on jälleen yksi esimerkki järkevän, käytännönläheisen Yhdistyneen kuningaskunnan lain jäämisestä toisarvoiseen asemaan kohtuuttomaan ja kalliiseen EU:n lainsäädäntöön nähden.
<SPEAKER ID="065" NAME="Angelika Werthmann" AFFILIATION="NI">
(DE) Arvoisa puhemies, hyvät kollegat, yksi vuosituhattavoitteista on maailman köyhyyden puolittaminen. Komissio julisti vuoden 2010 köyhyyden ja sosiaalisen syrjäytymisen torjunnan eurooppalaiseksi teemavuodeksi. Eurooppalaisista 16 prosenttia - toisin sanoen 79 miljoonaa ihmistä - elää köyhyysrajan alapuolella. Eurooppalaisista 79 miljoonan on tultava toimeen vain 60 prosentilla maansa keskiansiosta. Jos olet köyhä, menetät mahdollisuuden osallistua laajoihin osiin kansalaisyhteiskuntaa. Jos olet köyhä, kärsit. Köyhyyden ja sosiaalisen syrjäytymisen torjunnan eurooppalaisen teemavuoden strategioilla on oltava vaikutusta jopa talouskriisin aikana.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Arvoisa puhemies, hyvät kollegat, käytän puheenvuoron kiinnittääkseni huomiota rantaviivasta annetun Espanjan hallituksen lain täytäntöönpanoon ja erityisesti vaikutuksiin, joita sillä on Formenteran saareen, ja paheksuakseni tätä. Formentera kuuluu Baleaareihin. Se on 19 kilometriä pitkä ja sen ympärysmitta on 69 kilometriä.
<P>
Lain täytäntöönpano vaikuttaa myönteisesti kaupunkirakentamisen tuhoamiin alueisiin. Se ei kuitenkaan ole myönteistä Formenteran saaren kannalta, sillä se edellyttää, että suurin osa saaren matkailupalveluista karsitaan, mikä iskee pieniin perheyrityksiin. Nämä palvelut ovat saaren elinkeino, ja ne on perustettu laillisesti 30-40 vuotta sitten. Esimerkkinä voisin mainita hotelli Rocabellan, joka oli saaren ensimmäinen hotelli, tai kansainvälisesti tunnetun ravintolan nimeltä Blue Bar, joka on auttanut markkinoimaan saarta ulkomailla. Edellä mainitun lain täytäntöönpano vahingoittaisi 70:tä prosenttia näistä palveluista, vaikka niiden perustaminen on tapahtunut laillisesti. Tämä laki ainoastaan mahdollistaisi takavarikoinnin.
<P>
Siksi vaadimme oikeudenmukaista järjestelmää Formenteran saaren rajojen määrittämiseksi. Siksi vetoan Espanjan hallitukseen, että se määrittäisi rajat uudelleen yksityistä omistusoikeutta kunnioittaen ja Strasbourgin Euroopan ihmisoikeustuomioistuimen aiheesta tekemien lukuisien ratkaisujen mukaisesti. Tällaista lakia, jolla on taannehtiva vaikutus, ei pitäisi koskaan enää laatia. Se aiheuttaa paljon vahinkoa. Erityisesti olisi pidettävä mielessä, että kaikki nämä palvelut rakennettiin ympäristöä kunnioittaen. Lisäksi rannikko on suojeltu kansallisen ja paikallisen lainsäädännön mukaisesti. Rakentaminen tai hotellimajoituksen lisääminen 300 metrin säteellä rannikosta on kielletty
<SPEAKER ID="067" NAME="Proinsias De Rossa" AFFILIATION="S&amp;D">
(EN) Arvoisa puhemies, puhemies Jerzy Buzekin pääministeri Benjamin Netanjahulta hiljattain saamaan vastaukseen, jossa hän perusteli kieltoaan päästää parlamentin valtuuskunta Gazan alueelle viime joulukuussa, on reagoitava määrätietoisesti. Hän voi vapaasti vastustaa palestiinalaisten kanssa Gazan alueella ja Itä-Jerusalemissa pitämiämme kokouksia, mutta hänellä ei ole oikeutta kieltää niitä - eikä ainakaan puuttua Euroopan parlamentin demokraattisiin oikeuksiin.
<P>
Korkean edustajan Catherine Ashtonin on jatkettava määrätietoista pyrkimystään vierailla Gazan alueella; hänen on painostettava Israelia lopettamaan piiritys ja humanitaarinen kriisi, jota Richard Goldstone on kuvannut väestön lainvastaiseksi kollektiiviseksi rankaisemiseksi.
<P>
Lopuksi haluan antaa tukeni lähentymisneuvotteluja koskevalle sopimukselle, mutta olen todella huolissani siitä, että lisääntyvä jännitys Itä-Jerusalemin ja Hebronin uskonnollisten kohteiden ympäristössä saattaa tuhota edistymismahdollisuudet. Mielestäni korkean edustajan Catherine Ashtonin pitäisi toimia jännityksen vähentämiseksi.
<SPEAKER ID="068" NAME="Tunne Kelam" AFFILIATION="PPE">
(EN) Arvoisa puhemies, kuten parlamentin puhemies meille ystävällisesti muistutti, Liettua ja Viro viettävät 11. maaliskuuta kahden perussäädöksen hyväksymisen 20:ttä vuosipäivää.
<P>
Kun Liettuan korkein neuvosto antoi itsenäisyysjulistuksen, Viron kongressin ensimmäinen istunto Tallinnassa antoi julistuksen laillisen valtiovallan palauttamisesta tuolloin vielä Neuvostoliiton miehittämässä valtiossa.
<P>
Viron kongressi esitteli ainutlaatuisen demokraattisen vaihtoehdon silloiselle neuvostojärjestelmälle. Kongressin esitys, jonka puolesta oli äänestänyt 90 prosenttia äskettäin rekisteröidyistä Viron kansalaisista, sai taakseen virolaisten ehdottoman enemmistön, ja siinä oli edustettuina lähes 30 poliittista puoluetta ja liikettä, joiden tavoitteena oli todellisen itsenäisyyden ja kansallisvaltion palauttaminen. Tavoitteessa onnistuttiin myös suureksi osaksi Euroopan solidaarisuuden ansiosta.
<SPEAKER ID="069" NAME="Corina Creţu" AFFILIATION="S&amp;D">
(EN) Arvoisa puhemies, pysytte niin tiukasti ruodussa, että mielestäni edes tänään, kansainvälisenä naistenpäivänä, näiden minuutin puheenvuorojen osalta olisi pitänyt tehdä myönnytys naisille.
<P>
- (RO) Kiinnitän huomionne tänään muutamiin syrjintätapauksiin romanialaisia kohtaan Euroopassa. Valitettavasti ne ovat viime aikoina säännöllisesti lisääntyneet. Aivan hiljattain Kööpenhaminan poliisin edustaja antoi rasistisia ja muukalaisvastaisia lausuntoja romanialaisista, kun taas Tanskan lehdistö leimaa kokonaisen kansakunnan ilmeisesti romanialaisen maahanmuuttajan tekemän rikoksen takia.
<P>
Tämän vuoden alussa 13-vuotias romanialaistyttö teki itsemurhan Italiassa jättäen jälkeensä järkyttävän viestin koulutoverien häneen kohdistamasta syrjinnästä. Tekin olette saattaneet nähdä viime aikoina Ranskan valtionrautateiden (SNCF) junissa julisteita, joissa pyydetään asiakkaita ilmoittamaan kaikista romanialaisten tekemistä laittomuuksista SNCF:n turvallisuusyksikölle.
<P>
Luullakseni olette kaikki kanssani samaa mieltä siitä, että lainrikkojia on rangaistava. Kokonaisen kansakunnan leimaaminen tällä tavoin on kuitenkin kohtuutonta. Tapaukset, joista teille kerroin, kuvastavat todellakin etnisten ryhmien välisen rinnakkaiselon ilmapiirin huonontumista perinteisesti demokraattisissa maissa. Nämä ovat osoituksia sellaisista menettelyistä, jotka ovat ristiriidassa Euroopan unionin perusperiaatteiden kanssa ja turmelevat huolestuttavasti Euroopan yhteisön hengen paljastaen häpeällisen rautaesiripun EU:n kansalaisten välillä.
<SPEAKER ID="071" NAME="Seán Kelly" AFFILIATION="PPE">
(GA) Arvoisa puhemies, minulla on muutama sana sanottavana Atlantin alueen strategiasta.
<P>
(EN) Viime viikkoina ja kuukausina olen kuunnellut kiinnostuneena ja varsin hyväksyvästi keskustelua Tonavan alueen strategiasta ja Itämeren alueen strategiasta, mutta Atlantin alueen strategiasta en koskaan kuullut puhuttavan sanaakaan. Mielestäni tässäkin asiassa on paljon kehittämisvaraa.
<P>
Eurooppa 2020 -strategiassa on tuotu hyvin selvästi esiin, että mikään maa ei voi toimia yksin, ja varmasti Atlantin alueen rannikkovaltiot kuten Irlanti, Yhdistynyt kuningaskunta, Ranska, Portugali ja Espanja voivat kehittää todella pitkälle monia aloja, etenkin merituulivoimaa, merentutkimusta, kalastusta, telakka- ja laivanrakennusteollisuutta, satamia ja biologista monimuotoisuutta. Kehotan puheenjohtajavaltio Espanjaa tekemään tästä ensisijaisen tavoitteen lähikuukausina.
<P>
(GA) Jos se onnistuu siinä, se on saavuttanut puheenjohtajakautensa loppuun mennessä jotain suurta.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) Viimeisten kolmen kuukauden aikana Portugalissa on tapahtunut kuusi hyvin vakavaa merionnettomuutta, joissa on menehtynyt 13 kalastajaa. Kahdeksassa tapauksessa ruumista ei vielä ole onnistuttu löytämään, ja alukset on menetetty kokonaan ja monilta muilta on mennyt elinkeino.
<P>
Castelo de Neiven, Matosinhosin, Setúbalin, Areosan, Penichen ja Caminhan kalastajayhteisöillä on suruaika. Haluan tänään puheenvuorollani seistä heidän rinnallaan.
<P>
Melko ankara talvi, joka rajoitti kalastusmahdollisuudet hyvin vähiin, ja maihin jääneiden kalastajien saatavilla oleva niukka tuki pakottivat heidät lähtemään merelle vaikeissa olosuhteissa. Joidenkin alusten vanhentuminen, puutteet alusten turvallisuudessa ja asianmukaisen turvallisuuskoulutuksen puute tekevät onnettomuuksista vieläkin todennäköisempiä. Tämä on kestämätön tilanne, johon on nopeasti löydettävä ratkaisu.
<P>
Tässä tilanteessa sellaisten olosuhteiden luominen, joilla voidaan varmistaa kalastajien turvallisuus, pitäisi olla yksi yhteisen kalastuspolitiikan uudistuksen päätavoitteista. Tarvitaan investointeja alusten nykyaikaistamiseen, turvallisuustoimenpiteiden tiukentamiseen, kalastajien perusturvallisuuskoulutukseen ja kohtuullisiin elinoloihin silloin, kun olosuhteet merellä puoltavat maihin jäämistä.
<SPEAKER ID="075" NAME="Alajos Mészáros" AFFILIATION="PPE">
(EN) Arvoisa puhemies, käsittelen puheenvuorossani tarvetta Kosovon tunnustamista koskevalle yhtenäiselle lähestymistavalle. Hyväksyessään Lissabonin sopimuksen jäsenvaltiot ovat suostuneet moniin uusiin sitoumuksiin. Yksi niistä on uusi yhdennetty ja yhtenäinen toimintamalli ulko- ja naapuruuspolitiikassa.
<P>
Toistaiseksi Kosovon on tunnustanut itsenäiseksi valtioksi 65 maailman maata, niiden joukossa 24 Naton 28 jäsenvaltiosta ja 22 EU:n 27 jäsenvaltiosta. Tämä on oikea aika rohkaista epäröiviä jäsenvaltioita, nimittäin Kyprosta, Kreikkaa, Romaniaa, Slovakiaa ja Espanjaa, unohtamaan tätä asiaa koskevat huolenaiheensa ja enemmistön mukana tunnustamaan Kosovo mahdollisimman pian. Tämä olisi EU:n tiiviimmästä yksimielisyydestä ja yhdentymisestä kertova tärkeä signaali.
<SPEAKER ID="076" NAME="Andrew Henry William Brons" AFFILIATION="NI">
(EN) Arvoisa puhemies, globaali kapitalismi liikuttaa ihmisiä ympäri maailmaa - toisia laillisesti, toisia laittomasti - aivan kuin he olisivat vain uhrattavaksi kelpaavia tuotantovälineitä.
<P>
Se liikuttaa tavaroita ja jopa palveluja ympäri maailmaa myydäkseen halvemmalla kuin viimeisin uhrinsa, sulkien tehtaita, tiloja ja toimistoja sekä tehden työntekijöitä tarpeettomiksi.
<P>
Se liikuttaa rahaa ympäri maailmaa sulkien työpaikkoja Euroopassa ja teollisuusmaissa ja avaten niitä paikoissa, joissa palkat ovat vain murto-osa kustannuksista.
<P>
Euroopan unioni on ottanut globaalin kapitalismin omakseen, ja sen syleily tukahduttaa meidät kaikki. Aina talouskriisin aikana poliitikot tuomitsevat yhtenä rintamana protektionismin. Kuitenkin vain protektionismin avulla voimme vahvistaa tuotantopohjaamme ja taata kansalaisille toimeentulon. Taloudet ovat olemassa, tai niiden pitäisi olla olemassa, kansalaisiamme varten. Me emme ole olemassa palvellaksemme taloudellisia voimia.
<P>
Eurooppa ei voi mitenkään kilpailla kolmannen maailman kanssa tulematta osaksi sitä, ja näin on jo käymässä.
<SPEAKER ID="077" NAME="Carlos José Iturgaiz Angulo" AFFILIATION="PPE">
(EN) Arvoisa puhemies, valitettavasti jotkut tänään paikalla olevista parlamentin jäsenistä päättivät kiittää Hugo Chávezia, joka toimii yhteistyössä terroristien kanssa ja on ottanut ETAn johtajia hallitukseensa. Ryhmäni ja minä, joiden oli tehtävä valinta presidentti Chávezin ja Eloy Velascon kaltaisen oikeusvaltiota edustavan keskusrikostuomioistuimen tuomarin välillä, emme epäröineet lainkaan tukea kyseistä keskusrikostuomioistuimen tuomaria.
<P>
Jos José Luis Rodríguez Zapatero lisäksi lakkaisi olemasta hyvää pataa presidentti Chávezin kanssa ja nöyristelemästä tämän edessä ja kohtelisi sen sijaan presidentti Chávezia sinä, mikä hän todellisuudessa on, terrorismin kannattajana, Espanjan ulkopolitiikan kansainvälinen uskottavuus paranisi.
<SPEAKER ID="078" NAME="Franz Obermayr" AFFILIATION="NI">
(DE) Arvoisa puhemies, jälleen kerran viittaan edellisessä keskustelussa minuutin puheenvuoroista käytyyn keskusteluun, jossa ilmaisimme tyytymättömyytemme siihen, että on ilmeisen epäselvää, milloin kenenkin vuoro on, ja että kun joutuu pyytämään puheenvuoroa viisi kertaa, olisi mukava tietää, milloin oma vuoro on. Useat kollegat esittivät tämän pyynnön. Tuolloin se ilmeisesti sai ymmärtämystä osakseen. En voi ymmärtää, miksi me selvästikään emme ota tästä opiksemme ja yritä tehdä asiaa helpommaksi Euroopan parlamentin jäsenille vahvistamalla selvän menettelyn ja pitämällä siitä kiinni. Ilmoitin nimeni klo 17.00, enkä oikein ymmärrä menettelyä.
<SPEAKER ID="079" NAME="Puhemies">
(EN) Noudatamme menettelyä, mutta teidän on otettava huomioon, että saimme yli 60 pyyntöä ja tähän menettelyyn on varattu aikaa 30 minuuttia. Noin 35 jäsentä sai puheenvuoron.
<P>
Merkitsemme nimenne muistiin ja lupaan teille, että ensi kerralla te olette ensimmäisten joukossa, mutta tämä on menettelytapamme. Haluaisin antaa puheenvuoron teille kaikille, mutta valitettavasti meillä ei ole aikaa.
<SPEAKER ID="080" NAME="László Tőkés" AFFILIATION="PPE">
(HU) Arvoisa puhemies, valitan samasta asiasta. En ole saanut puheenvuoroa kuuteen kuukauteen. En tunne sääntöä. Istumme aina koko keskustelun ajan täällä turhan takia.
<P>
- (EN) Puoleen vuoteen en ole saanut puheenvuoroa. En tiedä säännöistä, joten istun täällä turhaan.
<SPEAKER ID="082" NAME="Puhemies">
(EN) Hyvä jäsen László Tőkés, annoin teille henkilökohtaisesti puheenvuoron ainakin yhden kerran. Minusta ei ole oikein sanoa, että ette koskaan saanut puheenvuoroa.
<P>
Muistutan parlamentin jäseniä ilmoittamaan nimensä hyvissä ajoin ennen kuin aloitamme, sillä laadimme luettelon. Vakuutan teille, että seuraavalla kerralla olette ensimmäisten joukossa.
