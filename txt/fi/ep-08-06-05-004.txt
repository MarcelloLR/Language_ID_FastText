<CHAPTER ID="004">
Edellisen istunnon pöytäkirjan hyväksyminen
<SPEAKER ID="074" NAME="Monica Frassoni" AFFILIATION="Verts/ALE">
(IT) Arvoisa puhemies, hyvät naiset ja herrat, komissio käynnisti eilen hälytyksen Slovenian Krškossa sattuneen häiriön aiheuttamasta radioaktiivisesta vaarasta. Häiriöön liittyvät tapahtumat ovat edelleen epäselviä. Hälytyksen julkistamisessa noudatettiin epätavalliseksi kuvattua menettelyä, mutta sen syyt ja seuraukset ovat yhä täysin sekavia ja epäselviä.
<P>
Siksi me pyydämme puheenjohtajavaltiota Sloveniaa ja komissiota säilyttämään komission tukeman avoimuuden ja kertomaan Euroopan parlamentille ja suurelle yleisölle, mitä todella tapahtui ja mitä tapahtuu nyt, koska nyt kiertää huhuja, jotka eivät ole sen paremmin selviä kuin täysin yksiselitteisiäkään. Siksi me vaadimme EU:n viranomaisilta tarvittavaa selvennystä.
<SPEAKER ID="075" NAME="Roberto Musacchio" AFFILIATION="GUE/NGL">
(IT) Arvoisa puhemies, hyvät parlamentin jäsenet, haluaisin ilmaista hyvin lyhyesti tukeni kollegani pyynnölle. Reaktorissa, jossa on ollut aiemminkin ongelmia, on nyt tapahtunut hyvin vakava häiriö. Tarvitaan mahdollisimman suurta avoimuutta jo siksikin, että tiedämme, että reaktorin sulkeminen ja turvallisuuden varmistaminen ei ole helppoa. Minun maani sijaitsee vain muutaman kymmenen kilometrin päässä Sloveniasta, joka lisäksi toimii nyt neuvoston puheenjohtajana.
<SPEAKER ID="076" NAME="Puhemies">
(DE) Olemme kuulleet asiasta kahdelta puhujalta, ja mielestäni se riittää.
<SPEAKER ID="077" NAME="Günter Verheugen">
komission varapuheenjohtaja. - (EN) Arvoisa puhemies, komissio antoi 1. kesäkuuta Euroopan yhteisön säteilyhätätilanteita koskevan nopean tietojenvaihdon järjestelmän (ECURIE) kautta saatujen tietojen perusteella ja varovaisuusperiaatetta noudattaen julkisen lausunnon Slovenialta klo 17.38 paikallista aikaa saadusta hälytysviestistä. Se koski Lounais-Sloveniassa sijaitsevan Krškon ydinvoimalaitoksen jäähdytysjärjestelmässä tapahtunutta jäähdytysainevuotoa.
<P>
Slovenian viranomaisilta saatujen tuoreimpien tietojen mukaan Krškon ydinvoimalaitoksen reaktori suljettiin kokonaan keskiviikkona 4. kesäkuuta klo 19.30. Suhteellisen pieni vuoto pysyi suojarakennuksen sisällä. Slovenian viranomaiset ovat vahvistaneet, että päästöjä ympäristöön ei tapahtunut. Tilanteen voidaan katsoa olevan täysin hallinnassa.
<P>
Komissio välitti nämä tiedot välittömästi kaikille jäsenvaltioille menettelyn mukaisesti ja antoi toisen julkisen lausunnon. Tiedot häiriöstä saatiin Euroopan yhteisön säteilyhätätilanteita koskevasta nopean tietojenvaihdon järjestelmästä ECURIE:sta. ECURIE-järjestelmä edellyttää, että jäsenvaltiot ilmoittavat viipymättä komissiolle ja kaikille asiaankuuluville jäsenvaltioille vastatoimenpiteistä, joita ne suunnittelevat väestön suojelemiseksi säteily- tai ydinonnettomuudelta. Euroopan yhteisön on välitettävä tämä ilmoitus välittömästi kaikille jäsenvaltioille.
<P>
Kaikki 27 jäsenvaltiota sekä Sveitsi ovat allekirjoittaneet ECURIE-sopimuksen. Komissio korostaa, että ECURIE-järjestelmä on ydintapaturmia koskeva tiedonjakojärjestelmä, ja komissio katsoo, että täysi avoimuus on sopivin vastaus ydintapaturmatilanteissa.
<SPEAKER ID="078" NAME="Rebecca Harms" AFFILIATION="Verts/ALE">
(DE) Arvoisa puhemies, arvoisa komission jäsen, hyvät naiset ja herrat, sain Krškon säteilymittausasemalta hiljattain säteilymittaustietoja, jotka osoittavat, että säteilytasoissa havaittiin hämmästyttävä piikki päivää ennen hälytyksen antamista. Sille on oltava selitys.
<SPEAKER ID="079" NAME="Puhemies">
(DE) Lopetamme tämän aiheen käsittelyn tähän. Komissio ottaa tämän kaiken huomioon. Jatkamme nyt normaalia menettelyämme.
<P>
(Edellisen istunnon pöytäkirja hyväksyttiin.)
