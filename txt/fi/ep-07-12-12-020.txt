<CHAPTER ID="020">
Toimivalta ja yhteistyö elatusapuasioissa  (keskustelu)
<SPEAKER ID="390" NAME="Puhemies">
(EL) Esityslistalla on seuraavana Genowefa Grabowskan kansalaisvapauksien sekä oikeus- ja sisäasioiden valiokunnan puolesta laatima mietintö ehdotuksesta neuvoston asetukseksi tuomioistuimen toimivallasta, sovellettavasta lainsäädännöstä, tuomioiden tunnustamisesta ja täytäntöönpanosta ja yhteistyöstä elatusapuun liittyvissä asioissa - C6-0079/2006 -.
<SPEAKER ID="391" NAME="Franco Frattini">
komission jäsen. - (EN) Arvoisa puhemies, elatusvelvollisuuksista annetulla säädösehdotuksella pyritään parantamaan toimeentulosta riippuvaisten ihmisten epävarmaa asemaa.
<P>
Euroopan unionissa, jossa ihmiset liikkuvat yhä enemmän, elatusavun saajien, etenkään lasten, ei pitäisi joutua kohtaamaan esteitä heille kuuluvien avustusten saamisessa etenkään silloin, kun maksaja, kuten esimerkiksi lapsen vanhempi, on lähtenyt kodista tai muuttanut ulkomaille.
<P>
Haluan kiittää esittelijä Genowefa Grabowskaa työstä, jonka hän on tehnyt antaakseen äänen sidosryhmille, kuten hallituksista riippumattomille järjestöille, jotka avustavat elatusavun saajia 11. syyskuuta pidettävässä erittäin tärkeässä julkisessa kuulemistilaisuudessa.
<P>
Yleisesti ottaen kannatamme Genowefa Grabowskan mietintöä, joka tukee asetusehdotusta keskeisiltä osin.
<P>
Tekisin muutaman huomion joistakin esitetyistä tarkistuksista. Ensinnäkin oikeusperustasta olemme sitä mieltä, että nykyinen asetusehdotus liittyy perheoikeuteen. Ymmärrän kuitenkin parlamentin huolen, kun otetaan huomioon asiaa koskevat nykyiset oikeussäännöt. Sen vuoksi olemme asetusehdotuksen kanssa samaan aikaan annetussa tiedonannossamme kehottaneet neuvostoa päättämään EY:n perustamissopimuksen 67 artiklan 2 kohdan mukaisesti, että asetusehdotus hyväksyttäisiin yhteispäätösmenettelyssä. Tämä on mielipiteeni, ja pyydän neuvostoa toimimaan tämän kehotuksen pohjalta.
<P>
Sovellettavaa lainsäädäntöä koskevista muista tarkistuksista voin todeta, että neuvottelut elatusvastuiden kansainvälistä perintää koskevasta yleissopimuksesta saatiin viime kuussa päätökseen kansainvälistä yksityisoikeutta käsitelleessä Haagin konferenssissa.
<P>
Kun otetaan huomioon yleissopimuksen ja siihen liitetyn, sovellettavaa lainsäädäntöä koskevan pöytäkirjan onnistuminen, yhteisö ja sen jäsenvaltiot ovat halukkaita noudattamaan yleissopimuksen kansainvälisiä sääntöjä. Siten asetuksen sääntöjä ja ehdotettuja tarkistuksia olisi tarkistettava, jotta varmistetaan niiden yhtäpitävyys kansainvälisten sääntöjen kanssa.
<P>
Mietinnössä ehdotetaan, että tuomioistuimet voisivat soveltaa tapausten käsittelyssä omia oikeussääntöjään, jos sillä nopeutetaan riita-asioiden ratkaisua. Ymmärrämme halun nopeuttaa oikeudenkäyntiä, mutta mielestämme ehdotettu ratkaisu ei takaa riittävää oikeusvarmuutta, ja vaarana on, ettei se ole elatusapuun oikeutettujen henkilöiden edun mukaista. Heidän etunsa on turvattava soveltamalla samaa lakia riippumatta siitä, mikä tuomioistuin käsittelee asiaa.
<P>
Parlamentti äänestää nyt mietinnöstä. Asiaa koskevat kansainväliset oikeussäännöt ovat selkiytyneet. Toivon hartaasti, että hanke saadaan käynnistettyä uudelleen täydessä mitassa vuonna 2008. Luotan vakaasti siihen, että neuvosto nostaa hankkeen etusijalle tulevina kuukausina.
<SPEAKER ID="393" NAME="Genowefa Grabowska">
esittelijä. - (PL) Arvoisa puhemies, saanen aloittaa esittämällä kiitokseni. Haluan esittää suurkiitokset Euroopan komissiolle erinomaisesta yhteistyöstä perustyössä. Kiitän myös kansalaisvapauksien sekä oikeus- ja sisäasioiden valiokuntaa ja varjoesittelijöitä sekä erityisesti oikeudellisten asioiden valiokuntaa ja valiokunnan lausuntoluonnoksen laatinutta Diana Wallisia todella hienosta yhteistyöstä. Diana Wallis otti harteilleen raskaan taakan saadakseen komission vakuuttuneeksi tarpeesta tehdä tarkistuksia oikeusperustaan.
<P>
Minun olisi kenties syytä aloittaa oikeusperustasta, sillä ehdotettu päätöslauselma esitettiin meille menettelyssä, jota parlamentti ei voi hyväksyä. Halusimme, että asetus annetaan yhteispäätösmenettelyssä eikä kuulemismenettelyssä. Olin siten iloinen komission jäsenen sanoista, ja olen tietoinen neuvostolle annettavasta tiedonannosta, jossa komissio kehottaa neuvostoa antamaan meille mahdollisuuden yhteispäätösmenettelyyn. Lisäisin vain yhden asian komission jäsenen puheenvuoroon.
<P>
En kyseenalaista sitä, että elatussuhteet kuuluvat perheoikeuden piiriin. Väittäisin kuitenkin, että kokonaisuutena ajatellen elatussuhteiden luonne on hyvin monimutkainen. Se, että ne liittyvät perheoikeuteen ei tarkoita, että ne rajoittuisivat vain perheoikeuden piiriin. Elatussuhteilla on vaikutuksia yhteismarkkinoihin ja molempien osapuolten, eli sekä elatusapuun oikeutetun henkilön että elatusvelvollisen taloudelliseen tilanteeseen. Olemme siten oikeutettuja poistamaan elatussuhteet perheoikeudesta ja liittämään elatusvelvollisuuksien täyttäminen perheoikeuden sijasta aloille, joilla parlamentti on toimivaltainen. Näitä aloja ovat yhteismarkkinat, kotihoito ja ihmisoikeusasiat. Siten minusta menettelyn vaihtamisessa ei pitäisi olla ongelmaa.
<P>
Tämä ehdotus ansaitsee siis mielestäni neuvoston huomion mutta myös sen hyväksynnän. Asetusta valmistellessamme järjestimme kuulemistilaisuuksia, jotka olivat suoraan sanottuna yhtä valitusta. Naiset nimittäin kertoivat meille vaikeuksistaan, kun he yrittivät saada elatusmaksuja lapsilleen, joiden toinen vanhempi asuu toisessa valtiossa, eikä ole kovin kiinnostunut jälkikasvunsa kasvatuksesta tai koulutuksen maksamisesta.
<P>
Elatusvastuun pakoilussa turvaudutaan erilaisiin temppuihin. En mainitse kaikkia, vaan otan yhden esimerkin. Voidakseen kadotan Eurooppaan lähes jälkiä jättämättä riittää, kun vain muuttaa yhden kirjaimen sukunimessään, ja elatusvelvollisuus katoaa elatusvelvollisen mukana. Kyseisellä asetuksella pyrimmekin varmistamaan, ettei yksikään elatusvelvollinen Euroopassa voisi ajatella kaikessa rauhassa voivansa hyödyntää elatusvastuuta pakoilevaa henkilöä suosivaa järjestelmää siten, että hän vain lähtee elatusapua maksamatta valtiosta, johon lapsi on jäänyt, ja muuttaa muualle Euroopan unioniin, jossa sisärajat on poistettu - ja varsinkin nyt, kun uusia jäsenvaltioita on liittymässä muutaman päivän kuluttua Schengenin alueeseen.
<P>
Haluan mainita kaksi päätöslauselmassa esitettyä toimenpidettä, jotka ovat minusta kaikkien tärkeimpiä ja ovat täysin uusia. Elatusapupäätöstä, joka on tehty elatusapuun oikeutetun henkilön normaalissa kotivaltiossa, ei tarvitse vahvistaa elatusvelvollisen kotivaltiossa. Siten asetuksessa ehdotetaan ”eksekvatuurimenettelyn” kumoamista. Tämä on aivan uutta, mutta jos halutaan varmistaa elatusvelvoitteiden tosiasiallinen hoitaminen, meidän on toimittava näin. Jos säilytämme tuon eksekvatuurimenettelyn, pyrkimykset varmistaa elatusvelvollisuuksien täyttäminen valuvat hukkaan.
<P>
Ymmärrän kyllä, että meidän pitää noudattaa kaikkia Haagin yleissopimuksen ja konferenssin yhteydessä hyväksyttyjä määräyksiä, mutta kansainvälinen järjestelmä on äärimmäisen hidas, ja kansainväliseen yksityisoikeuteen kuuluvien sopimusten ratifiointi voi kestää vuosia. Euroopan unionin on mentävä eteenpäin ja varmistettava, että lapsista pidetään huolta silloin, kun heidän isänsä tai äitinsä laiminlyö velvollisuutensa. Siten kyseinen asetus on pantava ripeästi täytäntöön lasten parhaaksi. Asetuksella turvataan lasten asema, mutta suojellaan myös elatusapuun oikeutettuja henkilöitä. Kiitänkin puheenjohtajavaltio Portugalia työstä asetusehdotuksen valmistelussa, ja luovutan asian nyt puheenjohtajavaltio Slovenialle luottaen täysin siihen, että työ saadaan vietyä loppuun asti ja saamme aikaan hyvän asetuksen.
<SPEAKER ID="394" NAME="Diana Wallis">
oikeudellisten asioiden valiokunnan lausunnon valmistelija. - (EN) Arvoisa puhemies, haluan kiittää komission jäsentä hyvin myönteisestä lausunnosta. Haluan kiittää myös esittelijä Genowefa Grabowskaa hienosta yhteistyöstä tämän asian parissa.
<P>
Tämä on yksi niistä ehdotuksista, jotka voisivat tehdä Euroopasta todellisen niille, joiden etuja palvelemme. Se voisi tuoda käytännön helpotusta näiden ihmisten vaikeisiin elämäntilanteisiin. En tiedä, kuinka monta kertaa valitsijat ovat ottaneet minuun Euroopan parlamenttiin valittuna jäsenenä yhteyttä kertoakseen vaikeuksistaan saada elatusapua toisessa jäsenvaltiossa asuvalta henkilöltä. Aivan liian usein olen ollut kyvytön antamaan käytännön neuvoja ja myönteisiä vastauksia.
<P>
Toivon, että tämän asetuksen myötä voisimme useimmiten pystyä paljon parempaan. Asetusehdotus antaa EU:lle mahdollisuuden mennä paljon pidemmälle kuin valtiot voisivat mennä täällä jo mainitun Haagin konferenssin avulla. Meidän olisi todellakin voitava mennä pidemmälle. Olemme kuitenkin rohkaisseet kansalaisia liikkumaan vapaasti kansallisten rajojen yli EU:ssa, ja meidän pitäisi kyetä antamaan heille vastaus hyvän, yksinkertaisen ja toimivan oikeusjärjestelmän muodossa silloin, kun heillä on vaikeaa avioliitossaan tai ihmissuhteiden kariutuessa. Meidän olisi ennen kaikkea voitava tarjota tukea lapsille, jotka kärsivät hajonneen liiton taloudellisista seurauksista. Asetusehdotus antaisi meille yksinkertaistetun yksivaiheisen prosessin, jolloin vältyttäisiin siltä painajaiselta, että lähes saman prosessin joutuu käymään läpi useassa tuomioistuimessa ulkomaita myöten. Tämä on liikaa herkässä ja vaikeassa elämäntilanteessa oleville ihmisille.
<P>
Oikeudellisten asioiden valiokunta on hyväksynyt kernaasti suurimman osan asetusehdotuksesta, mutta se on halunnut tehdä joitakin teknisiä parannuksia. Tässä mielessä olen hyvin kiitollinen kollegalleni Carlo Casinille. Esittelijän tavoin olen kuitenkin samaa mieltä siitä, ettemme voi hyväksyä oikeusperustaa. Sovellettavan menettelyn olisi pitänyt olla yhteispäätösmenettely eikä kuulemismenettely. Minusta jäsenvaltiot ovat olleet täysin kohtuuttomia sekä lainsäädännön sisällön että sen suhteen, miten se vaikuttaa kansalaisiin. Toivon, että ne ottavat opikseen komission jäsenen vetoomuksesta.
<P>
Ryhmäni ei halua, että tämän yksivaiheisen järjestelmän tehokkuutta heikennetään. Toki meidän on noudatettava puolustuksen oikeuksia - elatusvelvollista koskevaa tuomiota - mutta tätä pitäisi soveltaa tuomioistuimeen, jossa tuomio on annettu. Meidän ei pidä sallia tapauksen vireillepanoa uudelleen tuomion toimeenpanevassa tuomioistuimessa, sillä muutoin tuhoamme juuri ne hyödyt, joihin pyrimme. Sen vuoksi haluamme poistettavan 33 artiklan a kohdan. Lisäksi kyseenalaistamme tarkistuksen 61, joka jättää oven liian auki.
<P>
Lopuksi haluan tehdä muutaman huomion Yhdistynyttä kuningaskuntaa edustavana parlamentin jäsenenä. Yhdistyneen kuningaskunnan poisjättäytyminen tämän välineen soveltamisesta tai sen hylkääminen on huono uutinen monille muista jäsenvaltioista tulleille kansalaisille, jotka asuvat Yhdistyneessä kuningaskunnassa. Se on huono uutinen myös monille briteille, joiden elinkumppanit muuttavat toiseen jäsenvaltioon. Vaihtelua on todellakin melkoisesti, kun opt-out-vaihtoehdon soveltaminen aiheuttaa sekaannusta, ja kansalaiset joutuvat toisen luokan kansalaisen asemaan heille tarjolla olevaan oikeusjärjestelmään nähden.
<P>
Eniten pahoittelen kuitenkin sitä, ettei Yhdistyneen kuningaskunnan hallitus ole ymmärtänyt brittijäsenten kestämätöntä kantaa näissä kysymyksissä. Pitäisikö meidän tosiasiassa edes käsitellä, keskustella tai etenkään äänestää sellaisia asioita koskevista ehdotuksista, joita ei voida sellaisinaan soveltaa meidät edustamaan valinneisiin kansalaisiin? Jotkut ovat jo alkaneet kyseenalaistaa kantaamme. Nämä poisjättäytymistä koskevat vaihtoehdot ovat demokraattisesti kestämättömiä ja tuhoisia EU:n siviilioikeusjärjestelmän yhtenäisyydelle. Tällaiset poisjättäytymistä ja osallistumista koskevat järjestelmät, joissa voidaan valita ”rusinat pullasta”, vain vahingoittavat niitä, joilla on kaikkein vaikeinta ja jotka tarvitsevat eniten lain suomaa turvaa.
<SPEAKER ID="396" NAME="Panayiotis Demetriou">
PPE-DE-ryhmän puolesta. - (EL) Arvoisa puhemies, haluan ensinnäkin onnitella esittelijä Genowefa Grabowskaa hänen aloitteestaan nostaa tämä kysymys esille sekä hänen tänä iltana osoittamastaan erittäin myönteisestä näkemyksestään.
<P>
Hyvät kollegat, seitsemän vuotta sitten käynnistetty Haagin konferenssin kuulemiskierros on lähenemässä loppuaan. Herää kysymys, mitä edistystä on saatu aikaan tuomioiden vastavuoroisessa tunnustamisessa ja toimeenpanossa kansainvälisessä yksityisoikeudessa? Missä viipyy julistus siitä, että tuomioiden vastavuoroisen tunnustamisen ja toimeenpanon periaate on oikeudellisen ja poliisiyhteistyön kulmakivi vapauden, turvallisuuden ja oikeuden alueen luomisessa? Vastaus on, ettei suurta edistystä ole tapahtunut tähän suuntaan. Asiasta vastaavan komission jäsen Frattinin ponnisteluista ja aloitteista huolimatta vuonna 2004 hyväksyttyä Haagin ohjelmaa ei ole viety eteenpäin siinä laajuudessa, kuin olisi ollut tarpeen.
<P>
Valitettavasti se, että jotkin jäsenvaltiot käyttävät väärin oikeutta vedota kansalliseen suvereniteettiin, on este lainsäädännön yhdenmukaistamiselle asiasisällöissä ja menettelyissä. Nämä yleishuomiot eivät tietenkään kumoa keskustelumme kohteena olevan ehdotuksen hyödyllisyyttä tai merkitystä. Päinvastoin ne tuovat esiin tarpeen tehdä lisää ehdotuksia neuvoston asetuksiksi, jotka kattavat perheoikeuden koko laajuudessaan: avioerot, asumuserot, elatusasiat ja omaisuuskysymykset. Tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa annettu neuvoston asetus (EY) N:o 2201/2003 kaipaa perusteellista uudistusta ja nykyaikaistamista. Tarvetta on itse asiassa korostettu laajasti asetuksen muuttamisehdotuksen myötä, mutta valitettavasti vain elatusavun kohdalla. Erot jäsenvaltioiden lainsäädännöissä säilyvät merkittävissä oikeusasioissa. Edessä on kuitenkin vielä pitkä tie. Vaikka lähentymiselle on mahdollisuuksia, lainsäädännön yhdenmukaistamista olisi joudutettava.
<P>
Euroopan parlamentin ehdottamilla tarkistuksilla korjataan monia ehdotuksen puutteita ja parannetaan sen sisältöä. Ennen kaikkea tarkistuksilla poistetaan monia esteitä, jotka haittaavat elatusaputuomioiden täytäntöönpanoa Euroopan unionissa, ja niillä vähennetään elatusvelvollisena olevan vanhemman tai puolison mahdollisuuksia pakoilla oikeutta tämän muutettua yhdestä EU:n jäsenvaltiosta toiseen. Juuri tätä asiaa käsitellään 33 artiklan a kohdassa, jossa pyrin ensinnäkin siihen, ettei tuomion täytäntöönpanosta kieltäytymiselle annettaisi rajoittamattomia mahdollisuuksia elatusvelvollisen olosuhteiden muuttumisen perusteella, ja toiseksi siihen, että sallitaan liikkumavaraa asian käsittelemiseksi tällä tavoin tapauksissa, joissa olosuhteet ovat todella vakavat ja antavat tuomioistuimelle oikeuden tarkistaa kantaansa.
<SPEAKER ID="397" NAME="Andrzej Jan Szejna">
PSE-ryhmän puolesta. - (PL) Arvoisa puhemies, haluan ensinnäkin kiittää mitä lämpimimmin esittelijä Genowefa Grabowskaa siitä työstä, jonka hän on tehnyt käsiteltävänämme olevan asetusehdotuksen ja mietinnön hyväksi. Hieno tulos ei ole minulle yllätys, sillä professori Grabowska on Puolan johtavimpia EU:n lainsäädännön asiantuntijoita.
<P>
Kun otetaan huomioon, että avio- ja asumuserojen määrä Euroopan unionissa on kasvussa, elatusvelvollisuuksia koskevien tuomioiden tunnustamisessa ja toimeenpanossa ilmenevät oikeudelliset esteet ovat sitäkin tärkeämpi kysymys. Kun otetaan vielä huomioon jäsenvaltioiden yhdentymisaste ja sitovien oikeuslähteiden yhä suuri määrä Euroopan unionissa, oikeusjärjestelmän parantaminen on elintärkeää.
<P>
Asiaa koskevaa järjestelmää ei ole toistaiseksi yhdenmukaistettu Euroopan unionissa. Sen vuoksi kannatan tätä asetusehdotusta, jossa tehdään erittäin olennaisia ehdotuksia ongelmista, joista parhaillamme keskustelemme. On syytä huomata, että asetusehdotus on pitkään kestäneen, vapauden, turvallisuuden ja oikeuden alueen lujittamiseen Euroopan unionissa tähtäävän Haagin työohjelman tulos. Olen samaa mieltä siitä, että elatusvelvollisuuksien tehokas toimeenpano kohentaa monien sellaisten lasten elinoloja ja koulutusmahdollisuuksia, jotka ovat ensisijaisesti oikeutettuja elatusapuun. Tämä on erittäin tärkeä asia Euroopan sosialisteille.
<P>
Asetusehdotuksessa käsitellään joitakin nyky-yhteiskunnalle tyypillisiä ongelmia, mutta sillä voidaan myös parantaa sisämarkkinoiden toimintaa etenkin poistamalla liikkumisen esteitä henkilöiltä, joille saattaa aiheutua haittaa elatusvelvollisuuksien täytäntöönpanosta annettujen lakien välisistä eroista eri jäsenvaltioissa.
<P>
Meidän on ponnisteltava lujasti nopean, ja mahdollisesti maksuttoman elatusmaksujen toimeenpanojärjestelmän luomiseksi kaikkien Euroopan unionin kansalaisten parhaaksi. Nykyään tuomioistuimet joutuvat toisinaan turvautumaan rajuihin toimenpiteisiin elatusmaksujen toimeenpanemiseksi, kun elatusapua saavat henkilöt ovat taloudellisesti tiukoilla.
<P>
Kannatan myös ajatusta siitä, että tuomioistuinten tuomioilla olisi sama lainvoima kuin jäsenvaltiossa, jossa tuomio on annettu, ilman lisämuodollisuuksien velvoitetta.
<P>
Lopuksi haluan vielä korostaa tarvetta lisätä Euroopan parlamentin osallisuutta tehtäessä päätöksiä asioissa, joilla on keskeinen merkitys Euroopan unionin ja sisämarkkinoiden toiminnalle.
<SPEAKER ID="398" NAME="Carlo Casini" AFFILIATION="PPE-DE">
(IT) Arvoisa puhemies, hyvät parlamentin jäsenet, tarkastelumme alla olevan mietinnön tavoitteena on saada poistetuksi suurin osa elatusmaksujen saamisen esteistä Euroopassa sekä mahdollistaa sellaisen oikeusjärjestelmän luominen, joka vastaa elatusapuun oikeutettujen henkilöiden oikeutettuihin odotuksiin.
<P>
Tärkein lähtökohta on, että suuri osa elatusapuun oikeutetuista henkilöistä on heikko osapuoli, joka tarvitsee siten kunnon suojelua. On selvää, että suurin ongelma piilee elatusvelvollisten nykyisessä asemassa. On kuitenkin syytä tehdä vähintään mahdollinen eli poistaa tarpeeton byrokratia ja turvata sovellettava lainsäädäntö, suosia oikeudessa elatusvelvollisen asuinpaikkaa ja panna välittömästi täytäntöön oikeuden päätökset, joiden nojalla elatusmaksu on maksettava myös valtiossa, joka ei ole se, jossa tuomio on annettu.
<P>
Oikeudellisten asioiden valiokunnalla, jota pyydettiin antamaan valiokuntien vahvistetussa yhteistyömenettelyssä lausunto tuomioistuimen toimivallasta, sovellettavasta lainsäädännöstä sekä tuomioiden täytäntöönpanosta elatusapuun liittyvissä asioissa, on ollut tärkeä asema tekstin luonnostelussa ja pääpuolueryhmien välisen merkittävän kompromissisopimuksen saavuttamisessa, mistä haluan kiittää julkisesti Diana Wallisia. Oikeudellisten asioiden valiokunnan jättämien tarkistusten päätavoitteena on elatusvelvollisuuksien selkeä määrittely, asetusehdotuksen soveltamisalan laajentaminen, heikoimmilla olevien osapuolten etujen turvaaminen sekä ehdotetun tekstin yksinkertaistaminen.
<P>
On ollut tarpeen laatia elatusvelvollisuuksien yksiselitteinen määrittely sekä sisällyttää asetuksen soveltamisalaan kaikki kertasummien maksumääräykset. Kuten totesin, erityistä huomiota on kiinnitetty heikoimmassa asemassa oleviin osapuoliin, ja tältä osin asetustekstiä on vielä yksinkertaistettava. Puheaikani on nyt lopussa, mutta toteaisin vielä, että olen varma, että PPE-DE-ryhmä antaa tälle päätökselle täyden tukensa.
<SPEAKER ID="399" NAME="Tadeusz Zwiefka" AFFILIATION="PPE-DE">
(PL) Arvoisa puhemies, hajonneiden avioliittojen valitettava kasvu yhdistettynä Euroopan unionissa asuvien ihmisten liikkuvuuden kasvuun johtavat väistämättä rajat ylittävien elatusapukiistojen lisääntymiseen. Elatusvelvolliselle asetetun elatusvaatimuksen toimeenpano edellyttää kääntymistä sen jäsenvaltion oikeuslaitoksen puoleen, jossa päätös pannaan täytäntöön. Valitettavasti tämä ei kuitenkaan aina toimi, joten on olemassa selkeä tarve laatia yksityiskohtaiset säännöt tuomioistuinten toimivallasta elatusasioissa.
<P>
Päätöslauselmaluonnoksen tavoitteena on vähentää missä tahansa jäsenvaltiossa tehtyyn oikeuden päätökseen liittyviä muotoseikkoja sekä varmistaa sen tosiasiallinen toimeenpano. Tullessaan voimaan uudella asetuksella mahdollistetaan, että elatusapuun oikeutetulle henkilölle voidaan antaa sitova toimeenpanomääräys missä tahansa Euroopan unionissa. Lisäksi asetusehdotuksella yksinkertaistetaan ja yhdenmukaistetaan täytäntöönpanojärjestelmää. Kannatan Haagin konferenssissa hyväksyttyä toimenpiteitä ja yhdyn täysin esittelijän mielipiteeseen siitä, että tässä asiassa unionissa sovellettavien asetusten on oltava tehokkaampia ja nopeammin toimeenpantavia.
<P>
EU:n kansalaisten lisääntynyt liikkuvuus johtaa myös sellaisten avioliittojen kasvuun, joissa puolisoilla on eri kansallisuus ja he asuvat eri valtioissa tai asuvat jäsenvaltiossa, jonka kansallisuus puuttuu molemmilta. Kun tällainen pari päättää erota, he voivat vedota monen eri maan lakiin. Asetuksen laaja subjektiivinen ja objektiivinen soveltamisala on perusteltu sillä, että joissakin jäsenvaltioissa elatusapumaksujen saantiprosentti on huolestuttavan alhainen. Esimerkiksi kotimaassani Puolassa se on vain 10 prosenttia.
<P>
Asetuksella mahdollistetaan lisäksi, että avioliiton ulkopuolella syntyneen lapsen äiti voi vaatia lapsen isää maksamaan raskauden ja synnytyksen aikaiset elinkustannukset. Nykyään moni jäsenvaltio ei tunnusta tätä vaatimusta elatusvaatimuksena, mikä hankaloittaa entisestään sen saamista.
<P>
Ennen Puolan liittymistä Euroopan unioniin tuomioistuimet saivat joka vuosi ulkomailta yli tuhat elatusvaatimusta. Rajojen avauduttua kaikki ennusteet ennakoivat rajua kasvua elatusvaatimusten määrässä sekä Puolassa että muualla. Rajojen ja työmarkkinoiden avautuminen saattaa johtaa isien elatusvastuupakoiluun, josta kärsivät etunenässä lapset. Emme voi hyväksyä tätä.
<SPEAKER ID="400" NAME="Franco Frattini">
komission jäsen. - (IT) Arvoisa puhemies, hyvät parlamentin jäsenet, puhun lyhyesti. Haluan kiittää kaikkia puhujia, esittelijää ja jäseniä, jotka ovat ottaneet osaa tähän työhön. Meillä on tulevina kuukausina edessämme kolme tavoitetta, joita puheenjohtajavaltio Slovenia toivon mukaan vie onnistuneesti eteenpäin.
<P>
Ensimmäinen tavoite: vakuuttaa neuvosto siitä, että jos katsomme tarpeelliseksi muuttaa oikeusperustaa EY:n perustamissopimuksen 67 artiklan nojalla, teemme niin varmistaaksemme paremman demokraattisen perustan aloitteelle, jolla pyritään objektiivisesti turvaamaan heikossa asemassa olevien väestöryhmien, kuten erityisesti lasten edut perheen hajottua.
<P>
Toisena tavoitteena on varmistaa, että elatusapuun oikeutetut henkilöt saavat yhtäläisen suojelun riippumatta siitä, missä maassa asia on tuotu oikeuteen. Olisihan nimittäin eriskummallista, jos niin sanottu lex fori -kriteeri johtaisi olennaiseen vaihteluun elatusapuun oikeutettujen henkilöiden suojelun tasossa. Sääntöjen yhdenmukaistaminen on siten myös yksi keskeinen tavoite.
<P>
Kolmas tavoite, jonka parissa on mielestäni tehtävä töitä, liittyy tuomioiden täytäntöönpanoon: aivan liian usein haluamme pitää kiinni elatusapuun oikeutettujen suojelun periaatteesta perheasioissa, mutta emme kuitenkaan varmista periaatteen täytäntöönpanoa tai sallimme asian vireillepanon uudelleen, kun maksumääräys pitäisi antaa. Tämä ei toimi elatusapuasioissa: jos niin olisi, toimenpide menettäisi täysin merkityksensä.
<P>
Olemme laatineet varsin innovatiivisia ehdotuksia: elatusvelvollisen pankkitilin tilapäinen jäädyttäminen, jos tämä kieltäytyy elatusavun maksamisesta, tai elatusvelvolliselle osoitettu pakollinen kausittainen maksumääräys summasta, jonka tämä joutuu maksamaan. Kuten tiedätte, neuvostossa tämä on herättänyt eripuraa ja vastustusta jäsenvaltioiden enemmistössä, koska juuri tämä on asetuksen uutuus: toimenpide on voitava panna aidosti täytäntöön tai muutoin on turha tuoda esille elatusapuun oikeutettujen lasten tai eronneiden puolisoiden etujen suojelun tärkeyttä!
<P>
Meidän on työskenneltävä näiden kysymysten parissa tulevina kuukausina, ja on selvää, että komissio ja parlamentti ovat tässä tapauksessa yksimielisempiä kuin muulloin, ja meidän on saatava neuvostokin vakuuttuneeksi siitä, että tämä on oikea tie.
<SPEAKER ID="401" NAME="Puhemies">
(PL) Keskustelu on päättynyt.
<P>
Äänestys toimitetaan torstaina 13. joulukuuta 2007.
<P>
Kirjalliset kannanotot (142 artikla)
<SPEAKER ID="402" NAME="Marian-Jean Marinescu  " AFFILIATION="PPE-DE">
kirjallinen. - (RO) EU:sta puuttuu toistaiseksi yhtenäinen järjestelmä, jolla tunnustetaan ja pannaan täytäntöön lainmukaiset velvoitteet elatuksen maksamiseksi ulkomaille. Yhteisön alaa koskevat määräykset eivät riitä niiden elatusvelvollisten vastuuseen saattamiseen, jotka yrittävät väistää elatusmaksuvelvollisuuksiaan.
<P>
Nykyisen asetuksen mukaan kaikki elatusapua koskevat eri jäsenvaltioissa annetut tuomiot on pantava nopeasti ja asianmukaisesti täytäntöön muissa jäsenvaltioissa.
<P>
Täten helpotetaan kansalaisten elämää, nimittäin elatusavun saamista vanhemmalta tai muilta elatusvelvollisilta, kun nämä asuvat eri maassa kuin lapsi. Siten edistetään myös Euroopan unionin perusoikeuksiin kuuluvan oikeuden täytäntöönpanoa, oikeutta yksityis- ja perhe-elämään ja lastensuojeluun, EU:n lakien yhdenmukaistamista ja yksinkertaistamista koko EU:n alueella sekä eurooppalaisen vapauden, turvallisuuden ja oikeuden alueen luomista sekä myös sisämarkkinoiden toimintaa.
<P>
Minusta tuomioistuinten olisi tarkistettava oikeudellisten neuvonantajien riippumaton asema ja toimivalta sekä otettava huomioon oikeudenkäynnin osapuolten tilanne. Elatusapuun oikeutettuun henkilöön on voitava soveltaa tämän asuinvaltion lakeja, ja elatusriidat on voitava ratkaista nykyistä edullisemmin. Lisäksi on vältettävä laajimman mahdollisen toimivallan hakemista.
