<CHAPTER ID="013-03">
3. Burma
<SPEAKER ID="219" NAME="Puhemies">
(EN) Esityslistalla on seuraavana keskustelu kolmesta Venezuelaa koskevasta päätöslauselmaesityksestä.
<SPEAKER ID="220" NAME="Zdzisław Zbigniew Podkański" LANGUAGE="PL">
Arvoisa puhemies, Burman sotilasjuntta ei ole onnistunut pitämään lupauksia, jotka se antoi kansainväliselle yhteisölle niin sanotun sahramivallankumouksen jälkeen. Se ei ole myöskään onnistunut parantamaan tilannetta yhteisössään, joka kapinoi ja vaatii perusteltuja oikeuksiaan. Demokratiaa ja kehitystä ei saada murskatuksi tukahduttamalla raa'asti protestit, jollaisia esiintyi laajasti tämän vuoden syyskuussa, tai joukkovangitsemisilla.
<P>
Burman on jatkossa noudatettava demokraattisia periaatteita ja taattava sananvapaus, yhdistymis- ja kokoontumisvapaus, monipuoluejärjestelmä ja poliittisten vankien vapauttaminen. Sen on myös kehitettävä riippumaton oikeuslaitos ja estettävä etniset puhdistukset. Burma tarvitsee apua. Siksi Yhdistyneiden Kansakuntien, sen pääsihteerin, Punaisen Ristin kansainvälisen komitean, Euroopan komission ja suhteessa Burman viranomaisiin vaikutusvaltaisten maiden hallitusten on puututtava asiaan voimakkaammin. Haluan ilmaista Unioni kansakuntien Euroopan puolesta -ryhmän nimissä, jonka puolesta käytän puheenvuoroni, ja laatijoiden puolesta tukemme tälle päätöslauselmalle, jota suosittelen parlamentin jäsenille.
<SPEAKER ID="221" NAME="Marios Matsakis">
laatija. - (EN) Arvoisa puhemies, tämä on kuudes Euroopan parlamentin Burmaa käsittelevä päätöslauselma kahden viime vuoden aikana, mutta Burman hirmuinen sotilasjuntta näyttää kuitenkin vähät välittävän mistään, mitä EU ajattelee tai sanoo. Samaan aikaan Burman tavalliset kansalaiset kärsivät edelleen sorrosta, vainoista ja köyhyydestä, mikä kaikki on maata hallitsevan järjettömän sotilasjuntan raa'an, vanhanaikaisen ja häpeällisen asenteen tulosta. Diktaattorit tietenkin rikastuvat entisestään ja jatkavat tuhlaavaista elämäänsä kansalaistensa kärsimyksen kustannuksella.
<P>
Näyttää siltä, että päätöslauselmilla ei juuri ole vaikutusta näihin sotilasrikollisiin, ja mielestäni tärkein syy tähän on se tosiasia, että Kiinan, Intian ja Venäjän kaltaiset maat jatkavat Burman tukemista taloudellisesti ja poliittisesti. Mielestäni meidän olisi nyt suunnattava Burman itsensä sijasta huomio noihin kolmeen maahan. Niille olisi tehtävä selväksi, että jos ne eivät lopeta Burman häikäilemättömien ja järjettömien sotilaskenraalien tukemista, niiden suhteet EU:n kanssa kärsivät vakavasti ja peruuttamattomasti.
<SPEAKER ID="222" NAME="Józef Pinior">
laatija. - (PL) Arvoisa puhemies, Burmasta on tullut miltei pysyvä keskustelunaihe täällä parlamentissa. Palaamme Burman tilanteeseen Euroopan parlamentin jokaisella Strasbourgin istuntokaudella.
<P>
Tuleva ASEM-huippukokous on puheenjohtajavaltio Ranskan edustamalle Euroopan unionille hyvä tilaisuus nostaa Burman viranomaisten kanssa esiin tiettyjä keskeisiä aiheita. Ensimmäinen niistä on poliittisten vankien vapauttaminen. Amnesty Internationalin mukaan Burmassa on tällä hetkellä noin 2 100 poliittista vankia. Toinen on se, että vankien kidutus on lopetettava. Burmassa on koko ajan kidutuksen uhriksi joutumisen vaara. Kolmas aihe on se, että Burman armeijan on käyttäydyttävä ammattimaisesti. Sen on kunnioitettava ihmisoikeuksia sotilaallisten toimien aikana, joita se kohdistaa etnisiin vähemmistöihin, erityisesti juuri näinä aikoina Karen-väestöön. Euroopan unioni ei voi sietää väkivaltaa ja rikoksia ihmiskuntaa vastaan.
<P>
Lopuksi totean, että Euroopan unionin politiikalla on saatava aikaan kouriintuntuvia vaikutuksia. Meidän on punnittava, vaikuttavatko sanktiot eniten Burman johtajiin vai sen kansaan. Politiikkamme on oltava järkevää. Euroopan unionin on punnittava uudelleen Burman vastaista sanktiopolitiikkaansa. Siksi meidän on yhtäältä vaadittava, että ihmisoikeuksia ja demokraattisia vapauksia kunnioitetaan, ja toisaalta kansainvälisen yhteisön on sovellettava Burmaan vaikuttavaa politiikkaa.
<SPEAKER ID="223" NAME="Raül Romeva i Rueda" LANGUAGE="ES">
Arvoisa puhemies, huomenna Pekingissä pidettävä Aasia-Eurooppa-kokous (ASEM) antaa siihen osallistuville Euroopan unionin valtion- tai hallitusten päämiehille erinomaisen tilaisuuden ottaa jälleen kerran esiin Burman ihmisoikeuksien huolestuttavan tilanteen.
<P>
Kuten Amnesty Internationalin lähettämässä kirjeessä on jo vaadittu, olisi todella tarkoituksenmukaista, että neuvoston puheenjohtaja Nicolas Sarkozy ASEM-huippukokouksen yhteispuheenjohtajana ilmaisisi Euroopan unionin syvän huolen tiedossa olevista yli 2 100 pakolaisesta ja myös vaatisi heidän välitöntä vapauttamistaan.
<P>
Toinen huolenaihe on nykyinen sotilaallinen hyökkäys Karen-väestöä kohtaan maan itäosassa, missä on järjestetty suurin sotilaallinen operaatio vuosikymmeneen. Operaatio on kohdistunut suoraan siviiliväestöön, minkä seurauksena 150 000 ihmistä on joutunut maan sisäisiksi pakolaisiksi. Amnesty International osoitti kesäkuussa 2006, että tällainen käytäntö oli todellisuudessa rikos ihmisyyttä vastaan.
<P>
Lisäksi keskeisistä poliittisista ongelmista keskustellaan ensimmäistä kertaa joulukuuksi suunnitellun Yhdistyneiden Kansakuntien pääsihteerin vierailun aikana, mitä on vaadittu muun muassa Espanjan Burma-kampanjassa ja kansainvälisessä Burma-kampanjassa. Pääsihteeri on hiljattain vieraillut maassa jo kaksi kertaa aiemmin tänä vuonna riehuneen hirmumyrsky Nargisin vuoksi.
<P>
Eurooppalaisten ja aasialaisten kesken ei varmastikaan ole koskaan aiemmin vallinnut näin ilmeisen laajaa yhteisymmärrystä voimien yhdistämisestä sekä painostuksen kohdistamisesta hallitukseen kaikkien poliittisten vankien vapauttamiseksi. Siksi huomenna alkava kokous on niin ratkaisevan tärkeä.
<P>
On valitettavaa, että Yhdistyneet Kansakunnat on niin pitkään ollut piittaamatta hallituksen valheista ja on toisinaan jopa uskonut niihin, minkä osoittaa se, että YK:n erityislähettilään 37 vierailun jälkeenkään ei ole havaittu mitään merkittävää edistystä.
<P>
Siksi minun on liityttävä vaatimaan sekä EU:n valtion- ja hallitusten päämiehiä - luonnollisesti myös Espanjan pääministeriä José Luis Rodríguez Zapateroa - ja Yhdistyneitä Kansakuntia osoittamaan todella tukensa muutokselle Burmassa. Siksi on ratkaisevaa, että ne vaativat vangittujen välitöntä vapauttamista.
<P>
Siksi huomisesta alkaen käsillä olevaa tilaisuutta ei saa hukata ja valtion- ja hallitusten päämiesten on toimittava heille asetettujen odotusten mukaisesti.
<P>
Luotan siihen, että nämä valtion- ja hallitusten päämiehet ja erityisesti presidentti Sarkozy kykenevät nousemaan tilanteen tasalle, että he tiedostavat erityisesti tilanteen vakavuuden ja että he toimivat sen mukaisesti. Jos Euroopan unioni todella haluaa olla uskottava poliittinen toimija, jonka ulkopolitiikka perustuu puolustukseen ja ihmisoikeuksien edistämiseen, ja jos se ei halua antaa vaikutelmaa - kuten kovin usein tapahtuu - että se toimii pelkästään Totalin ja Chevronin kaltaisten suurten yritysten taloudellisten etujen mukaisesti, nyt on oikea aika osoittaa se. Juuri tällaisissa tilanteissa meidän on mahdollista luoda tällaista uskottavuutta.
<P>
Monen ihmisen henki on riippuvainen näistä toimista.
<SPEAKER ID="224" NAME="Colm Burke">
laatija. - (EN) Arvoisa puhemies, huomenna on Burman arvostetuimman poliittisen vangin Aung San Suu Kyin epäoikeudenmukaisen vangitsemisen 13. vuosipäivä. Tässä hyvin ajoitetussa parlamentin päätöslauselmassa tuomitaan hänen jatkuva vangitsemisensa ja vaaditaan hänen välitöntä vapauttamistaan.
<P>
Aung San Suu Kyin viimeisintä viisi vuotta kestänyttä kotiarestia pidennettiin toukokuussa vielä vuodella. Vuoden 1975 Burman valtion turvallisuutta koskevan lain 10 b pykälässä säädetään, että henkilöä, joka on katsottu uhkaksi valtion suvereniteetille ja turvallisuudelle sekä kansan sovulle, voidaan pitää vangittuna korkeintaan viisi vuotta. Siksi tämä jatkettu pidättäminen on laitonta. Suu Kyi on viettänyt yli 19 kuluneen vuoden aikana yli 13 vuotta suljettuna Rangoonissa olevaan kotiinsa.
<P>
Pahoittelen myös sitä tosiasiaa, että poliittisten vankien määrä Burmassa on syyskuussa 2007 olleen niin sanotun sahramivallankumouksen jälkeen lisääntynyt 1 300:sta yli 2 100 vankiin. Sotilasjuntta on selvästi epäonnistunut kansainväliselle yhteisölle tässä asiassa antamansa lupausten lunastamisessa.
<P>
Vaikka kokeneen toimittajan ja NLD:n sihteerin U Win Tinin sekä kuuden muun johtajan vapauttaminen viime kuussa oli askel oikeaan suuntaan, lisää toimenpiteitä on toteutettava Burman poliittisten toisinajattelijoiden vapauttamiseksi.
<P>
Kehotan Yhdistyneiden Kansakuntien pääsihteeriä vallitsevista olosuhteista huolimatta tekemään toisen vierailun Burmaan jo joulukuussa ja esittämään kiireellisen henkilökohtaisen vetoomuksen kaikkien poliittisten vankien vapauttamiseksi ja Kansallisen demokratialiiton ottamiseksi mukaan vuoden 2010 vaalien valmisteluihin.
<P>
Lopuksi vaadin kaikkia huomenna Kiinassa alkavaan ASEM-huippukokoukseen osallistuvia johtajia Suu Kyin vangitsemisen 13. vuosipäivänä ymmärtämään vastuunsa siitä sorrosta, joka on käynnissä yhdessä niiden naapurimaista, ja ryhtymään sen mukaisesti päättäväiseen toimintaan, niin että ne tuomitsevat Burman sotilasjuntan sen jatkuvasti harjoittamasta toisinajattelijoiden nujertamisesta.
<SPEAKER ID="225" NAME="Esko Seppänen">
laatija. - (FI) Arvoisa puhemies, arvoisa komissaari, Burmassa ei kunnioiteta ihmisoikeuksia ja kansalaisvapauksia. Kuten edellä on monella suulla todettu, emme ota ensimmäistä kertaa kantaa ilmaisunvapauden puutteeseen, informaation tukahduttamiseen, kokoontumisvapauden kieltämiseen, alkeellisimpienkin oikeusvaltion periaatteiden rikkomuksiin ja opposition toiminnan kieltämiseen.
<P>
Burman kansan pahin vihollinen on sen oma valtiojohto, joka armeijan tuella, asevoimalla ja väkivallalla pakottaa kansansa valtamonopolinsa alaisuuteen. Juntan vankiloissa on entistä enemmän poliittisia vankeja. Sen ohella juntta toimii omaa kansaansa vastaan, estämällä kansainvälisen hätäavun luonnonkatastrofialueille. Kansainvälinen yhteisö joutuu voimattomana katsomaan burmalaisten menehtymistä omien johtajiensa, toisaalta toimettomuuden ja toisaalta repressiivisen toiminnan johdosta.
<P>
Vetoamme julkilausumassamme Asemin huippukokoukseen, jotta alueen muut maat painostaisivat junttaa toimimaan poliittisten vankien vapauttamisen puolesta. Tämän vaatimuksen osalta olemme itse vähän tekopyhiä, sillä tiedämme, että Burma ei ole alueella ainoa maa, jossa ihmisoikeuksia poljetaan lokaan. Ryhmämme tukee yhteistä päätöslauselmaa.
<SPEAKER ID="226" NAME="Filip Kaczmarek">
PPE-DE-ryhmän puolesta. - (PL) Arvoisa puhemies, arvoisa komission jäsen, on kulunut vuosi buddhalaismunkkien protestien raa'asta tukahduttamisesta, ja kansainvälinen yhteisö on yhä jakaantunut kysymyksessä suhtautumisesta yhteen maailman pahimmista sortohallituksista. Yhdysvallat ja Eurooppa koventavat pakotteita ja julistavat voimakkaasti paheksuntaansa ihmisoikeuksien loukkauksien vuoksi, mitä juuri mekin teemme tänään täällä parlamentissa. Toisaalta Burman naapurimaat alueella, nimittäin ASEAN-maat sekä Kiina, Intia ja Venäjä, pidättyvät arvostelemasta avoimesti Burman hallitusta sillä verukkeella, etteivät ne halua sekaantua maan sisäisiin asioihin. Siksi kannatan sitä, mitä kollega Matsakis sanoi aikaisemmin. Euroopan komission olisi oltava rohkeampi ja nostettava tämä kysymys avoimemmin esille keskusteluissa Kiinan, Venäjän ja ASEAN-maiden johtajien kanssa.
<P>
Lisäongelman aiheuttaa Yhdistyneiden Kansakuntien tasolla tapahtuva toiminta, joka on osoittautunut täysin tehottomaksi. Ennen viime yleiskokousta ennustettiin läpimurtoa Burmassa. Mitään tällaista läpimurtoa ei ole tapahtunut. Euroopan komission ja jäsenvaltioiden olisi ryhdyttävä määrätietoisiin toimiin sen varmistamiseksi, että kansainvälisellä tasolla tehdään aikaisempaa enemmän Burman ongelman hyväksi.
<SPEAKER ID="227" NAME="Lidia Joanna Geringer de Oedenberg">
PSE-ryhmän puolesta. - (PL) Arvoisa puhemies, ei ole kulunut neljääkään kuukautta edellisestä Euroopan parlamentin päätöslauselmasta, jonka aiheena oli Burmassa vallitseva dramaattinen tilanne. Vallassa oleva sotilashallitus ei ole pitänyt yhtäkään niistä lupauksista, jotka se antoi kansainväliselle yhteisölle viime vuonna tapahtuneen kansannousun jälkeen. Jos tilanne Burmassa ei parane, on vaarana, että Yhdistyneiden Kansakuntien pääsihteeri peruuttaa joulukuuksi suunnitellun vierailunsa. Poliittisten vankien määrä on noussut kahteentuhanteen. Vankeja pidetään yhä epäinhimillisissä oloissa, ja heidät jätetään ilman sairaanhoitoa. Aung San Suu Kyi on ollut pidätettynä 17 vuotta. Hän on saanut sekä Nobel- että Saharov-palkinnon. Burman hallitus rajoittaa yhä ihmisoikeuksia ja perusvapauksia sekä riippumattomien tiedonlähteiden käyttöä. Viranomaiset vainoavat Karen-vähemmistöä, joka on etsinyt turvaa Thaimaasta, missä se elää äärimmäisessä köyhyydessä. Sama koskee hirmumyrskystä kärsimään joutuneita ihmisiä. Hallitus ei sallinut humanitaarisen avun toimittamista heille ja saattoi siten tuhansia omia kansalaisiaan alttiiksi nälkäkuolemalle.
<P>
Meidän olisi vaadittava Burman viranomaisia poistamaan kaikki humanitaarisen avun toimittamista koskevat rajoitukset ja palauttamaan maahan perusvapaudet. On lisättävä ponnisteluja sen varmistamiseksi, että YK:n pääsihteerin vierailu Burmaan etenee ja että Kansallinen demokratialiitto on mukana vuoden 2010 vaalien valmisteluprosessissa. Kiinan ja Intian olisi kohdistettava poliittista ja taloudellista painostusta Burman hallitukseen kieltäytymällä avustamasta Burman armeijaa. Kansainvälisen yhteisön olisi määrättävä talouspakotteita ja lisäksi jäädytettävä hallituksen jäsenten ja heihin kytköksissä olevien henkilöiden varat.
<SPEAKER ID="228" NAME="Kathy Sinnott">
IND/DEM-ryhmän puolesta. - (EN) Arvoisa puhemies, Burma on korruption kyllästämä maa. Koska maassa on 2 000 poliittista vankia, viranomaiset estävät vapaan median seuraamisen ja teollisuudessa orjuus on yleistä, sen kansalaiset todella tarvitsevat apua.
<P>
YK:n erityislähettilään 20 viime vuoden aikana tekemästä yli 37 vierailusta ja kuudesta tämän parlamentin päätöslauselmasta huolimatta sotilasjuntta ei ole toteuttanut yhtäkään uudistusta. Olen samaa mieltä kollega Matsakisin kanssa siitä, ettei riitä, että kohdistamme huomiomme Burmaan: meidän on kohdistettava huomiomme Burman tukijoihin ja päätukijaan, erityisesti Kiinaan, sen kaikkein vaikutusvaltaisimpaan taloudelliseen ja sotilaalliseen liittolaiseen. Silti hymyilevä presidentti Sarkozy edusti Eurooppa-neuvostoa tämän kesän olympialaisissa. Esittikö hän vierellään seisoneille Kiinan korkeille virkamiehille vaatimuksia burmalaisten, sudanilaisten, Tiibetin kansan tai Kiinan omien vainottujen ihmisten puolesta?
<P>
Haluan erityisesti mainita myös Burmalle suunnattujen tukivarojen väärinkäytön, sillä pyrimme yhä tavoittamaan tavalliset burmalaiset ja näitä tavaroita kuitenkin annetaan usein Burman hallituksen suosikeille, jotka myyvät ne edelleen korkeaan hintaan.
<SPEAKER ID="229" NAME="Paulo Casaca" AFFILIATION="PSE">
(PT) Arvoisa puhemies, arvoisa komission jäsen, huomenna on burmalaisjohtaja Aung San Suu Kyin epäoikeudenmukaisen vangitsemisen 13. vuosipäivä. Siksi tämä Pekingissä Aasia-Eurooppa-kokouksessa oleville Euroopan unionille ja neuvoston puheenjohtajalle on hyvä ajankohta ilmoittaa hyvin virallisesti, että Burman tilannetta on mahdoton hyväksyä, käyttää tarpeellista painostusta erityisesti Kiinaan - mitä useat parlamentin jäsenet ovat jo ehdottaneet -, seurata erityisesti Yhdysvaltain vuonna 2003 antamaa esimerkkiä ja kieltäytyä jatkamasta äärimmäisen orjuuttavissa olosuhteissa valmistettujen vaatteiden maahantuontia. Lisäksi on määrättävä pakotteita, jotka ovat todella selviä ja johdonmukaisia. Jos näin voidaan toimia, uskon, että voimme vihdoin alkaa nähdä muutoksia Burman tilanteessa.
<SPEAKER ID="230" NAME="Peter Skinner" AFFILIATION="PSE">
- (EN) Arvoisa puhemies, haluan kiittää komission jäsentä siitä, että hän on kuunnellut meitä. Olen kollegani Glenys Kinnockin ja muiden tavoin odottanut kauan päivää, jolloin päätöslauselmia ihmisoikeuksista Burmassa ja muualla ei tarvitsisi pohtia tässä parlamentissa, mutta joudumme palamaan aiheeseen jatkuvasti.
<P>
Voin vain yhtyä täällä parlamentissa olevien eri kollegojen mielipiteeseen siitä, että kun tarkastelemme toistuneita yrityksiä saada Burmaan muutoksia, emme näe mitään muuta kuin epäonnistumisia. Meidän on paljastettava ne maat, jotka avustavat ja tukevat tätä korruptoitunutta hallitusta kaupankäynnillä. Olemme julkistaneet joidenkin näiden maiden nimet, ja meidän olisi tehtävä Euroopan tasolla enemmän sen varmistamiseksi, että maiden paljastaminen johtaa todelliseen muutokseen. Meidän on nähtävä Burman muutosten johtavan kokoontumis- ja yhdistymisvapauteen, mielipidevankien vapauttamiseen ja täydelliseen siirtymiseen monipuoluejärjestelmään. Olemme nähneet, miten juntat ovat kaatuneet Euroopassa. Haluamme, että maailma vielä näkee, miten Burman juntta kaatuu.
<SPEAKER ID="231" NAME="Zbigniew Zaleski" AFFILIATION="PPE-DE">
- (PL) Arvoisa puhemies, jos vain yksi ihminen ilmaisee vastustavansa viranomaisia, hänen ääntään tuskin kuullaan. Jos kuitenkin kaikki tämän parlamentin jäsenet korottavat äänensä ja muiden maiden parlamenttien jäsenet tekevät samoin, silloin sorron kohteena olevien maiden kansalaiset ymmärtävät, että kannattaa kertoa totuus ja nousta vastustamaan sortohallituksia. He ymmärtävät, että heidän pyrkimyksensä voivat kantaa hedelmää, ja heidän taistelutahtonsa saa vahvistusta. Silti on niin, että pelkkien sanojen lisäksi tarvitaan erityistoimenpiteitä, jotta juntalle voidaan osoittaa, ettei kannata ylläpitää katkeraan loppuun saakka sortoa, koska sillä on vaikutuksensa kansaan ja virkavaltaan itseensä. Siksi on toteutettava kaksi määrätietoista toimenpidettä ja tuettava niitä loppuun asti. Olen vakuuttunut siitä, että totuus voittaa ja että kun on enemmän ihmisiä, jotka julistavat totuutta Burman sisällä, he onnistuvat kokoamaan voimansa.
<SPEAKER ID="232" NAME="Gerard Batten" AFFILIATION="IND/DEM">
(EN) Arvoisa puhemies, aikaisemmin tänä vuonna näimme Burman hallituksen kyvyttömyyden selvitä maassa tapahtuneen luonnonkatastrofin seurauksista. Kun otetaan huomioon se rahamäärä, jonka armeija käyttää omaan ylläpitoonsa ja siihen tiukkaan otteeseen, joka sillä on kansan elämästä, sen olisi vähintään odottanut kykenevän vastaamaan omien kansalaistensa tarpeisiin humanitaarisessa kriisissä. Sitä se ei tehnyt, koska sillä ei ole mitään muuta todellista tarkoitusta kuin säilyttää oma olemassaolonsa ja pitää kuristusotteen lailla kiinni vallasta.
<P>
Viitaten siihen, mitä sanoin aikaisemmissa Kongoa koskevissa huomautuksissani, ihmettelen, kuinka monet sotilasjuntan jäsenet omistavat pankkitilin länsimaiden pankeissa ja nauttivat ostosmatkoista Lontooseen, Pariisiin tai Roomaan. Suora keino osoittaa tukea Burman kansalle olisi se, että demokraattiset maat estäisivät heidän tulonsa, kunnes Burmassa noudatetaan ihmisoikeuksia ja demokratiaa.
<SPEAKER ID="233" NAME="Justas Vincas Paleckis" AFFILIATION="PSE">
(LT) Olen seurannut tätä keskustelua tarkkaavaisesti, ja haluaisin kiinnittää huomion kahteen ajatukseen. Mielestäni kollega Matsakis painotti aivan oikein, että avain Burman tilanteen ratkaisemiseen on sekä Moskovasssa että erityisesti Pekingissä ja Delhissä. Painostusta on lisättävä paitsi Burmaan myös noihin muihin maihin. Toiseksi totean, että kollega Piniorin huomio on hyvin tärkeä, ja olen varauksetta samaa mieltä hänen kanssaan siitä, että meidän on tarkkailtava, kuinka paljon Burmaan kohdistetut sanktiot vaikuttavat junttaan ja kuinka paljon ne vaikuttavat tavallisiin ihmisiin. Kehottaisin Euroopan komissiota analysoimaan, miten epäedullisia kaikki nämä toimenpiteet ovat juntan kannalta ja kuinka paljon ne vaikuttavat ihmisiin. Minusta vaikuttaa siltä, että Burmaa on kaikin mahdollisin keinoin rohkaistava avautumaan muulle maailmalle. Vasta silloin tämä maa voi siirtyä demokratian tielle.
<SPEAKER ID="234" NAME="Marios Matsakis" AFFILIATION="ALDE">
(EN) Arvoisa puhemies, tämän Strasbourgin istuntojakson ihmisoikeuksia koskevan keskustelun lähetessä loppuaan kannattaa huomata, että elämä palaa normaaliin uomiinsa niin, että läsnä on yhä joitakin hyvin uskollisia ja päättäväisiä kollegoja samoin kuin komission edustaja - olemme kiitollisia siitä, että komissiolla on aina edustajia näissä keskusteluissa - mutta ei yhtään neuvoston edustajaa. Meidän kaikkien olisi vain oltava kiitollisia, että katto ei ole sortunut niskaamme. Toivottavasti se ei koskaan sorrukaan!
<SPEAKER ID="235" NAME="Andris Piebalgs">
komission jäsen. - (EN) Arvoisa puhemies, haluaisin aluksi muistuttaa teitä siitä, että komission reagointi viime toukokuun hirmumyrskyn jälkeen oli ripeää ja tuntuvaa. Tarjosimme humanitaarista apua ja elintarvikeapua ja työskentelimme pelastuspalvelumekanismin kautta yhteistyössä EU:n jäsenvaltioiden kanssa.
<P>
Olemme tyytyväisiä ASEANin aktiiviseen rooliin kansainvälisten ponnistelujen koordinoinnissa. Komissio rahoitti suurimman osan ASEANin, Yhdistyneiden Kansakuntien ja hallituksen yhdessä suorittamasta tarpeiden arvioinnista. Humanitaarinen hätätilanne ei ole ohi, mutta nyt pohdimme myös jälleenrakennukseen liittyviä seikkoja. Erittäin merkittävää on tänä aikana ollut solidaarisuuden tulva kansalaisilta, paikallisilta kansalaisjärjestöiltä ja Myanmarin Punaiselta Ristiltä. Tämä on selvä viesti siitä, että kansalaisyhteiskunnasta luopuminen ei ole vaihtoehto.
<P>
Ongelmat, joihin on tartuttava, ovat seuraavat:
<P>
Ensinnäkin on vähennettävä Burman kansan eristyneisyyttä. Kansalaisyhteiskuntaa on vahvistettava. Komissio on mukana järjestämässä Myanmarin kansalaisyhteiskunnan roolia käsittelevää kokousta, joka pidetään Brysselissä 29. lokakuuta.
<P>
Toiseksi meidän on pidettävä avoinna kaikki mahdolliset viestintäkanavat valtionjohtoon. Puheenjohtaja Barroson odotetaan käyttävän puheenvuoron Pekingissä 26. lokakuuta pidettävässä ASEM-huippukokouksessa. Lisäksi komissio on solminut yhteistyösuhteet terveys-, koulutus- ja toimeentuloasioista vastaaviin ministeriöihin.
<P>
Kolmanneksi meidän on säilytettävä Yhdistyneet Kansakunnat liikkeellepanevana voimana ja lujitettava sen asemaa. YK:n pääsihteerin ja YK:n erityisneuvonantajan Ibrahim Gambarin virat ovat hyvä asia, eikä niille ole vaihtoehtoa. Komissio tukee voimakkaasti ihmisoikeuksia käsittelevän YK:n erityisraportoijan Tomás Ojea Quintanan ponnisteluja Myanmarissa.
<P>
Kansallinen sovinto vaatii myös laajaa vuoropuhelua. Se ei ole mahdollista, jos poliittisesti merkittävät toimijat ovat vangittuina tai kotiarestissa. Vaadimme edelleen kaikkien poliittisin perustein vangittujen vapauttamista. Komissio tukee myös ILOn ponnisteluja sotilaallisten ja infrastruktuuriohjelmien yhteydessä harjoitetun pakkotyövoiman käytön lopettamiseksi.
<P>
Komissio pyrkii nyt hyödyntämään kaikki kanavansa ilmaistakseen huolensa pakkotyön käytöstä ja perusvapauksien rikkomisesta. Myanmarilaiset ansaitsevat huomiomme ja apumme, ja komissio toimii asiassa edelleenkin kaikin käytössään olevin keinoin.
<SPEAKER ID="236" NAME="Puhemies">
(FR) Keskustelu on päättynyt.
<P>
Kirjalliset lausumat (työjärjestyksen 142 artikla)
<SPEAKER ID="237" NAME="Sebastian Valentin Bodu  " AFFILIATION="PPE-DE">
kirjallinen. - (RO) Euroopan parlamentin on muodostettava yhtenäinen rintama traagisessa tilanteessa olevan Myanmarin tuomitsemiseksi ihmiskunnan vastaisista rikoksista. Arvostettujen kansalaisjärjestöjen mukaan noin 70 000 siviiliä on kuuden viime kuukauden aikana joutunut jättämään kotinsa paetakseen sotilasjuntan järjestelmällisiä väärinkäytöksiä.
<P>
Myanmarin historiaan kuuluu noin 50 vuotta kestänyt sotilasdiktatuuri, ja me tuomitsemme sen, että maan asukkaat eivät ole voineet elää normaalia elämää puoleen vuosisataan.
<P>
Kun otetaan huomioon vainojen, kidutuksen, pakkotyön, maan pakkolunastusten ja liikkumisvapauden rajoitusten laajuus Myanmarissa, viranomaisia on helppo syyttää rikoksista ihmiskuntaa vastaan.
<P>
Ihmisoikeuksia yhtenä perusperiaatteenaan kunnioittavan Euroopan unionin jäsenenä katson, että on välttämätöntä saada Myanmarin viranomaiset ymmärtämään, että ihmisoikeuksien kunnioittaminen muodostaa maan taloudellisen vaurauden perustan. Poliittisten vankien vapauttaminen Myanmarissa alkaen Nobelin palkinnon voittajasta Aung San Suu Kyistä olisi tämän valtion viranomaisten taholta erittäin symbolista ja osoittaisi niiden olevan avoimia kansainväliselle vuoropuhelulle ja pyrkivän välttämään täydellisen eristäytymisen muusta maailmasta.
<SPEAKER ID="238" NAME="Jules Maaten  " AFFILIATION="ALDE">
kirjallinen. - (NL) Pekingissä 24. lokakuussa 2008 pidettävään ASEM-huippukokoukseen mennessä Burman opposition johtaja ja Nobelin palkinnon voittaja Aung San Suu Kyi on ollut vangittuna yhteensä täsmälleen 13 vuotta. YK:n pääsihteeri Ban Ki-Moon on ilmoittanut aikovansa vierailla Burmassa joulukuussa, mutta hän on todennut, että vierailun edellytyksenä on Burman poliittisen ja ihmisoikeustilanteen huomattava edistyminen. Jos se ei toteudu, hänen on pakko lykätä vierailuaan. Tuleva ASEM-huippukokous tarjoaa täydellisen tilaisuuden painostaa Burmaa voimakkaasti täyttämään YK:n ehdot nopeasti ja siten jouduttaa Ban Ki-Moonin vierailua.
