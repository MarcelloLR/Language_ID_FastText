<CHAPTER ID="013">
Darfurin tilanne (keskustelu)
<SPEAKER ID="384" NAME="Puhemies">
Esityslistalla on seuraavana komission julkilausuma Darfurin tilanteesta.
<SPEAKER ID="385" NAME="Joaquín Almunia" AFFILIATION="komission jäsen" LANGUAGE="EN">
Arvoisa puhemies, Darfurin tilanne on nyt hyvin ongelmallinen humanitaaristen ja poliittisten seikkojen sekä turvallisuuden kannalta.
<P>
Alueen tilanne heikkenee jatkuvasti. Vuonna 2003 alkaneesta konfliktista kärsivien siviilien määrä on noussut lähes neljään miljoonaan. Väkivaltaisten kuolemien määrä lisääntyi Darfurissa koko vuoden 2006 ajan. Hyökkäykset humanitaarisen avun järjestöjä vastaan lisääntyivät myös merkittävästi, ja tämän vuoksi jotkin järjestöt ovat vetäytyneet pois alueelta.
<P>
Sekä Sudanin hallitus että kapinalliset rikkovat jatkuvasti tulitaukoa, mikä lisää turvattomuutta ja epävakautta. Viimeksi maanantaina Sudanin armeija pommitti Cariarin ja Bahain kyliä, jotka sijaitsevat Darfurin pohjoisosassa lähellä Tšadin ja Sudanin välistä rajaa.
<P>
Afrikan unionin operaatio Sudanissa, joka käynnistettiin vuonna 2004 estämään konfliktin pahenemista, kärsii edelleen voimavarojen niukkuudesta. Hyvistä yrityksistä huolimatta operaatiolla on ollut vaikeuksia suojella siviilejä tehokkaasti ja hoitaa Darfurin rauhansopimuksen täytäntöönpanoon liittyviä muita tehtäviä. Tilannetta monimutkaistavat poliittisesti niiden kapinallisryhmien jakautumiset ja uudelleen ryhmittymiset, jotka eivät ole allekirjoittaneet rauhansopimusta, sekä se, että hallitus kieltäytyy aloittamasta uudelleen neuvotteluja umpikujassa olevasta rauhansopimuksesta.
<P>
Darfurin tilanne ei ole mikään yksinkertainen asia. Euroopan unioni on toistanut useassa yhteydessä, että EU on sitoutunut lievittämään tätä dramaattista tilannetta. Viimeksi näin todettiin Eurooppa-neuvoston kokouksessa viime joulukuussa, neuvoston kokouksessa 22. tammikuuta sekä yleisten asioiden ja ulkosuhteiden neuvoston kokouksessa vain kaksi päivää sitten 12. helmikuuta hyväksyttyjen Sudania koskevien päätelmien avulla. Meidän on tehtävä työtä sen hyväksi, että siviiliväestöä ja avustustyöntekijöitä voidaan suojella. On pyrittävä YK:n ja Afrikan unionin kolmivaiheisen Darfuria koskevan suunnitelman täysipainoiseen täytäntöönpanoon, koska tämä on tehokkain käytettävissämme oleva keino tukea Afrikan unionin operaatiota Sudanissa ja suojella siviilejä.
<P>
Ensisijaisena tavoitteenamme on kuitenkin oltava, että Darfurissa saavutetaan kestävä rauha poliittisella ratkaisulla, jonka kaikki osapuolet hyväksyvät vapaaehtoisesti ja joka sitten pannaan täytäntöön. Khartumin vallanpitäjien strategialla, jonka mukaan neuvotellaan kunkin kapinallisjohtajan kanssa erikseen tuen saamiseksi, ei pystytä luomaan eheää ja kestävää rauhaa.
<P>
Eurooppa-neuvosto korosti viime päätelmissään Sudanista, että eri osapuolet kokoava poliittinen prosessi on tarpeen, ja vahvisti tukensa Afrikan unionin ja YK:n erityislähettiläiden yhteiselle aloitteelle osapuolten välisten neuvottelujen käynnistämiseksi mahdollisimman pian. Komissio on useasti eri yhteyksissä korostanut, että Darfurin tilanteeseen on saatava poliittinen ratkaisu, joka perustuu nykyiseen rauhansopimukseen, ja pitänyt kiinni siitä, ettei kriisiä voida ratkaista sotilaallisin keinoin. Tässä yhteydessä Euroopan komissio on tukenut voimakkaasti Afrikan unionia poliittisen ratkaisun löytämiseksi Darfuriin tilanteeseen.
<P>
Komissio on tukenut jatkuvasti Afrikan unionia poliittisesti ja taloudellisesti. Belgian osarahoituksella komissio tukee kaikkia sellaisia toimia, joilla pyritään elvyttämään rauhansopimus. Euroopan komissio on antanut puolitoista miljardia euroa erityisesti Darfurin kriisiin. Ne käytetään turvallisuuteen, humanitaarisiin tarpeisiin ja rauhaan liittyviin toimiin. Tavoitteena on luoda sellaiset edellytykset, että osapuolet, jotka eivät ole allekirjoittaneet Darfurin rauhansopimusta, saadaan uudelleen neuvottelupöydän ääreen ja että sopimusta voidaan alkaa panna tehokkaasti täytäntöön.
<P>
Kunnes saadaan pysyvä ratkaisu, komissio osallistuu myös aktiivisesti poliittiseen hankkeeseen, jonka tavoitteena on saada Sudanin hallituksen suostumus Afrikan unionin ja YK:n yhteisjoukoille, jotka voisivat suojella siviilejä tehokkaasti. Komission jäsen Michel tapasi 28. tammikuuta pidetyn Afrikan unionin huippukokouksen yhteydessä Sudanin presidentin al-Bashirin ja YK:n pääsihteerin Ban Ki-moonin. Komission jäsen oli myös Etiopiassa ja Eritreassa, joissa Darfurin kysymys otettiin esille. Juuri eilen Darfurin kysymyksestä keskusteltiin Washingtonissa komission jäsenen Michelin ja Yhdysvaltain ulkoministerin Condoleezza Ricen välisessä tapaamisessa.
<P>
On oikein, että täällä parlamentissa keskustellaan Darfurin rauhansopimuksesta ja kriittisestä tilanteesta. Kattavaa rauhansopimusta ei saa kuitenkaan pitää itsestään selvänä asiana. Khartumissa olevien EU:n edustustojen päälliköiden mukaan tämän vuonna 2005 alueen eteläosien kanssa tehdyn rauhansopimuksen täytäntöönpano on hyvin vaikeaa. Jo 20 vuotta jatkuneen sisällissodan jälkeen kattava rauhansopimus saattaa olla Khartumin vallanpitäjien viimeinen mahdollisuus osoittaa, että vallanjakoon perustuva liittovaltiomuotoinen hallinto voi onnistua tässä valtavassa maassa. Jos kattava rauhansopimus ei toimi, ei toimi Darfurin rauhansopimuskaan. Mielestäni on tärkeää, että Darfurin kriittinen tilanne ei käännä huomiotamme tai etenkään Sudanin hallituksen huomiota toisaalle koko alueeseen kohdistuvasta hyvin todellisesta uhasta, jollei kattavaa rauhansopimusta ja Darfurin rauhansopimusta yritetä noudattaa pontevammin. Tämän viestin komissio pyrkii välittämään tulevien viikkojen aikana.
<SPEAKER ID="386" NAME="Simon Coveney">
PPE-DE-ryhmän puolesta. - (EN) Arvoisa puhemies, neuvosto julkaisi Sudania koskevat päätelmänsä maanantaina, joten on asianmukaista, että myös parlamentti ilmaisee voimakkaasti mielipiteensä tällä viikolla, ja näin tähdennetään myös sitä humanitaarista kriisiä ja kansainvälistä skandaalia, joka Darfur on. Yritämme kuumentaa asiaan liittyviä poliittisia tunteita lisätäksemme painostusta niitä kohtaan, jotka voivat halutessaan parantaa väestön suojelua Darfurin alueella.
<P>
Me kaikki tiedämme kansainvälisen yhteisön riittämättömien toimien humanitaaristen seurausten laajuuden ja niihin liittyvät luvut. Arvioiden mukaan jopa 400 000 ihmistä on kuollut ja yli kaksi ja puoli miljoonaa ihmistä on joutunut siirtymään asuinseuduiltaan tai jäänyt kodittomaksi kolmen viime vuoden aikana konfliktin vuoksi. Kansalaisjärjestöt toimittavat tällä hetkellä humanitaarista apua jopa neljälle miljoonalle ihmiselle eli puolelle Darfurin koko väestöstä. Viime kuukausina alueella on hyökätty toistuvasti humanitaarisen avun saattueita vastaan, ja viimeksi kuluneen puolen vuoden aikana Darfurin alueella on saanut surmansa 12 avustustyöntekijää.
<P>
Näin ollen kansalaisjärjestöt evakuoivat työntekijöitään Darfurin alueelta samaan aikaan kuin summittaiset hyökkäykset siviilejä vastaan jatkuvat. Mitä voimme siis tehdä? Tämän päätöslauselman keskeisenä sisältönä on kehottaa YK:ta - jopa ilman Sudanin hallituksen suostumusta - asettamaan selkeä määräaika suunniteltujen YK:n tukemien rauhanturvaajien tai Afrikan unionin ja YK:n yhteisjoukkojen lähettämiselle Darfuriin humanitaarisen avun käytävien turvaamiseksi alueen yhä eristyneemmän väestön luo.
<P>
Vaadimme tätä YK:n suojeluvastuun periaatteen noudattamisen nojalla ja sen perusteella, että Sudanin hallitus ei ole kyennyt suojelemaan väestöään sotarikoksilta ja ihmisyyttä vastaan tehdyiltä rikoksilta eikä se ole kyennyt antamaan humanitaarista apua väestölle. Presidentti al-Bashir vastustaa edelleen YK:n nykyisen suunnitelman kolmatta vaihetta, jonka mukaan Afrikan unionin operaatiota Sudanissa voitaisiin vahvistaa yli 20 000 sotilaan vahvuisella YK:n rauhanturvajoukolla.
<P>
Kyse on siitä, ettei diplomatian keinoilla onnistuta. Valtavia määriä ihmisiä kuolee, ja jossakin vaiheessa kansainvälisen yhteisön on toimittava voimakkaammin. Tämän vuoksi asettamalla selkeä määräaika joukkojen lähettämiselle voidaan keskittää huomio tiukkaan aikatauluun, jotta voidaan löytää diplomaattinen ratkaisu rauhanturvaajien saamiseksi Darfuriin.
<SPEAKER ID="387" NAME="Margrietus van den Berg">
PSE-ryhmän puolesta. - (NL) Arvoisa puhemies, Darfurissa on kärsitty kauheuksista jo neljä vuotta. Alueella sadattuhannet ihmiset ovat menettäneet henkensä, kaksi miljoonaa kotinsa, ja raiskaukset, murhat ja ryöstöt ovat siellä arkipäivää. On lähes mahdotonta käsittää näiden kärsimysten määrää. Kaikista hienoista rauhansopimuksista huolimatta ihmisoikeusloukkaukset riistäytyvät tällä välin yhä enemmän hallinnasta. Viime kuukausien aikana tilanne on ollut kaikkien aikojen huonoin sekä alueen väestön että avustustyöntekijöiden kannalta. Tammikuun alussa tehdystä rauhansopimuksesta huolimatta Sudanin ilmavoimat pommittivat hiljattain tarkoituksellisesti suurta osaa Pohjois-Darfurista. Edes avustustyöntekijät eivät ole enää turvassa väkivallalta, minkä avustusjärjestöt ovat saaneet huomata yhä selvemmin. Viime kuussa 15 YK:n järjestöä, muun muassa UNICEF, ilmoitti, etteivät ne voi enää jatkaa riittävän avun toimittamista Darfurin väestölle. Avustusjärjestöistä Médicins du Monde vetäytyi alueelta ensimmäisenä kaksi viikkoa sitten, ja vaarana on, että Oxfam- ja CARE International -järjestöjen on tehtävä samoin, vaikka kolme ja puoli miljoonaa darfurilaista ovat riippuvaisia humanitaarisesta avusta.
<P>
Neuvoston edustaja ei ole tänään paikalla. Kuinka kauan aiomme antaa Darfurin kestämättömän tilanteen jatkua? YK on ehkä puhunut voimakkaasti päätöslauselmillaan, mutta se ei ole juuri toiminut. Rauhanturvajoukko, joka luvattiin Addis Abebassa kaksi kuukautta sitten, tarkoitti noin 100:aa miestä eikä juuri muuta. YK:n turvallisuusneuvosto on antanut valtuudet asettaa pakotteita julmuuksien neljälle päätekijälle, mutta mitään ei ole tapahtunut. Ei voida hyväksyä sitä, että Euroopan unionin jäsenvaltiot voivat asettaa pakotteita sellaisten maiden sotarikollisille kuin Valko-Venäjä, Kongo, Norsunluurannikko, Pohjois-Korea, Burma ja Zimbabwe mutta etteivät ne ole onnistuneet tekemään näin Darfurissa, jossa neuvosto laiminlyö humanitaarisen velvollisuutensa.
<P>
Kansainvälinen yhteisö ei saisi enää katsella avuttomana sivusta sillä aikaa kun miljoonia viattomia ihmisiä ajetaan pois kodeistaan, murhataan ja raiskataan. Euroopan unionin olisi otettava johto käsiinsä ja toteutettava kiireellisiä toimia, jotta Darfurin humanitaarinen kriisi voidaan lopettaa heti. Sudanin hallitus on valmis tekemään todellisia rauhansuunnitelmia ja noudattamaan niitä vain, jos kyseessä ovat sen omat edut. Se ymmärtää nimittäin vain omaa kieltään eli nyrkkien kieltä. Öljyboikotti osoittautui tehokkaaksi Etelä-Sudanissa, joten kehotan muiden poliittisten ryhmien jäseniä noudattamaan tarvittaessa samaa taktiikkaa.
<P>
Haluaisin kysyä neuvostolta, onko se valmis asettamaan heti pakotteita jokaiselle, joka rikkoo tulitaukoa tai joka hyökkää kansalaisten, rauhanturvaajien tai avustustyöntekijöiden kimppuun? Olisiko neuvosto valmis toteuttamaan kaikki mahdolliset syyllisten vastuuseen saattamista helpottavat toimenpiteet ja kerta kaikkiaan ottamaan käyttöön ja panemaan täytäntöön pakotteet, joista on sovittu YK:n turvallisuusneuvostossa? Onko neuvosto valmis vaatimaan voimakkaasti Afrikan unionin sotilaiden ja sinibarettien muodostamien yhteisten rauhanturvajoukkojen läsnäoloa Darfurissa?
<P>
Lopuksi kysyisin vielä, olisiko neuvosto valmis soveltamaan talouspakotteita ja esimerkiksi ottamaan käyttöön öljysaarron? Emme tehneet mitään Ruandan kansanmurhan aikana ja seurasimme avuttomina sivusta, kun Srebrenican miehet tapasivat kohtalonsa, vaikka YK perustettiin vuonna 1945 nimenomaan tukemaan lupaustamme "ei koskaan enää". Emme saisi jättää voimattomia oman onnensa nojaan. Toivottavasti Euroopan unioni haluaa vaikuttaa tilanteeseen. Osoitan puheeni ennen kaikkea neuvostolle, jonka edustaja ei ole läsnä, ja komission jäsenelle, jota haluaisin kehottaa toteuttamaan toimia.
<SPEAKER ID="388" NAME="Thierry Cornillet" LANGUAGE="FR">
Arvoisa puhemies, puhun kollegani Morillonin puolesta.
<P>
Haluan aloittaa kiinnittämällä huomiota tämäniltaisen kokouksemme omituiseen luonteeseen. Meitä jäseniä on täällä kymmenkunta paikalla. Arvoisa komission jäsen, kiitos, että olette täällä. Tiedän, miksi komission jäsen Michel, jota edustatte, ei ole täällä. Merkittävin poissaolija on kuitenkin neuvosto, ja valitettavasti tällä välin Darfurissa kuolee edelleen ihmisiä. Arvoisa komission jäsen Almunia, muistuttaisin teitä, koska luvut ovat alaanne, että Darfurissa kuolee joka tunti 14-15 ihmistä.
<P>
Näin ollen meidän onkin jo korkea aika huolestua tilanteesta, joka ei kenenkään mielestä ole yksinkertainen. Ihmettelen kuitenkin, onko meidän edelleenkin tehtävä itsemme naurettaviksi. Tämä päätöslauselma on jo viides Darfuria koskeva päätöslauselma, jonka olemme monien kuukausien kuluessa hyväksyneet. Voimme havaita, missä määrin päätöslauselmamme horjuttavat viranomaisia ja etenkin Sudanin viranomaisia, jotka otetaan tänä iltana vastaan Pariisissa.
<P>
Mielestäni voisimme todella lopultakin kantaa vastuumme. Arvoisa komission jäsen, haluan teidän kiinnittävän huomiota päätöslauselman 2 ja 3 kohtiin. Kuten jäsen Coveney huomautti, päätöslauselman 2 kohdassa korostetaan, että YK:n olisi asetettava tarkka määräaika. Arvoisa komission jäsen, sen sijaan 3 kohta on Euroopan unionille esitetty vetoomus, jonka tavoitteena on saada EU kantamaan vastuunsa. Jos EU kantaa vastuunsa, tämä merkitsee varmasti jotakin vastaisuudessa. Jos EU ei kanna vastuutaan, tämä saa miettimään Euroopan unionin ja niiden arvojen tarkoitusta, joita pyrimme tukemaan, silloin kun edessämme on tällainen todella loputon humanitaarinen kriisi, jonka olemassaoloa kukaan ei voi kieltää.
<P>
Kollegani ovat nimittäneet minut humanitaarisista toimista vastaavaksi pysyväksi esittelijäksi. Mistä minun olisi tiedotettava? Kaikkien kansalaisjärjestöjen järjestelmällisestä vetäytymisestäkö, kun niiden ei enää anneta työskennellä alueella, niistä 14 ihmisestäkö, jotka ovat saaneet surmansa, vai siitäkö, että päivittäin kuolee ihmisiä, jotka on jätetty heitteille ja jotka ovat paitsi joutuneet siirtymään pois asuinseuduiltaan myös menettäneet kaiken toivonsa?
<P>
Arvoisa komission jäsen, pyydän teitä puhumaan komission kanssa meidän puolestamme. Me huolehdimme neuvostosta poliittisesti. Jos nimittäin kuuntelisimme neuvostoa, meidän olisi odotettava vielä kuukausi ennen kuin voisimme keskustella tästä asiasta. On lähetettävä seuraava viesti eteenpäin: vielä jonakin päivänä meillä on oikeus, puhumattakaan velvollisuudesta, puuttua asiaan, kun havaitaan, että ihmisiä kohdellaan näin huonosti.
<SPEAKER ID="389" NAME="Marie-Hélène Aubert" LANGUAGE="FR">
Arvoisa puhemies, minäkin haluan tähdentää sitä ristiriitaa, joka vallitsee käsiteltävänä olevan asian vakavuuden ja tämän käytännöllisesti katsoen tyhjän istuntosalin välillä, puhumattakaan neuvoston edustajan poissaolosta. Vaikka komission edustaja sentään on paikalla, toimemme tässä asiassa eivät varmasti missään tapauksessa vastaa haasteita.
<P>
Kuten totesin, neuvoston edustaja ei ole paikalla. Neuvoston 12. helmikuuta hyväksymiä eli siis täsmälleen kaksi päivää sitten kirjoitettuja päätelmiä lukiessa huomaa kuitenkin, ettei poissaolo itse asiassa muuta juuri mitään. Lainaan seuraavaksi päätelmien tekstiä:
<P>
(EN) "Neuvosto on edelleen syvästi huolestunut Darfurin turvallisuustilanteesta" - no vähintäänkin -- "ja tuomitsee kaikkien osapuolten jatkuvat tulitauon loukkaukset."
<P>
(FR) Juuri tällaisia erityisen voimakkaita lausumia neuvosto pystyy esittämään kuukausien ja kuukausien aikana hyväksyttyjen päätöslauselmien, tehtyjen päätösten ja pidettyjen diplomaattisten kokousten jälkeen, kun tilanne on nyt onnettomampi kuin koskaan aikaisemmin. Me olemme tämän vuoksi ehdottomasti sitä mieltä, että toiminnan tasoa on muutettava ja että on todella asetettava enemmän paineita tässä kestämättömässä tilanteessa.
<P>
Entä pakotteet, joiden asettamisesta Sudanin johtajille ja kaikille sotarikollisille on päätetty? Mitä Euroopan unioni tekee näiden pakotteiden osalta? Minusta näyttää joka tapauksessa siltä, että Euroopan unionilla on käytettävissään erilaisia vaihtoehtoja varojen jäädyttämiseksi ja näiden henkilöiden vapaan liikkumisen estämiseksi alueellamme. Meillä on siis painostuskeinoja.
<P>
Mitä teemme Yhdistyneiden Kansakuntien päätöslauselman 1706 osalta, jota Euroopan unioni tukee? Mihin komissio ja neuvosto ovat ryhtyneet niiden kaikkien painostamiseksi, jotka ovat vastuussa tästä tilanteesta? Onko meillä enää uskottavuutta julkaista suuri joukko tekstejä, joissa ainakin neuvosto ja jopa komissio pelkästään ilmaisevat uudelleen, että olemme syvästi huolestuneita tästä tilanteesta?
<P>
Vain hyvin vähän aikaa sitten Kiinan presidentti Hu Jintao vieraili useissa Afrikan maissa ja tarkemmin sanoen myös Sudanissa. Miten Euroopan unioni suhtautuu Kiinan johtajien uuteen, kehittyvään rooliin, kun otetaan huomioon tämä tilanne tai raaka-aineiden ja etenkin öljyn saatavuuden merkitys?
<P>
Mitä päätelmiä on siis tehtävä, kun otetaan huomioon Euroopan unionin vitkastelu ja voimattomuus tässä kysymyksessä? Tarkoittaako tämä, että jos tärkeimpänä pidetään raaka-aineiden tai öljyn saatavuutta - öljyvarat ovat tosin todellisuudessa vähitellen vähenemässä - ja suuria markkinoita, joita muun muassa Kiina edustaa, ihmisoikeudet ja velvollisuutemme todella suojella siviiliväestöä on jätettävä taka-alalle? Sitäkö tämä tarkoittaa?
<P>
Mielestäni olisi todella surullista, jos Euroopan unionissa päädyttäisiin tällaiseen ratkaisuun. Tällaisia kysymyksiä tulee esille päivittäin, ja huomaamme yhtenään olevamme kyvyttömiä ja voimattomia traagisen tilanteen edessä. Tämän vuoksi on korkea aika järjestää asiasta hyvin pian Brysselissä tai Strasbourgissa virallinen istunto, johon osallistuvat neuvosto, komissio ja parlamentti, jotta tarvittavat päätökset voidaan lopultakin tehdä.
<SPEAKER ID="392" NAME="Bastiaan Belder">
IND/DEM-ryhmän puolesta. - (NL) Arvoisa puhemies, arvoisa komission jäsen, hyvät parlamentin jäsenet, voin yhtyä tähän yhteiseen päätöslauselmaan, joka koskee kansainvälistä häpeätahraa eli Darfuria, ja haluan korostaa, että kyse on todellisesta kansainvälisestä häpeätahrasta huolimatta muutamista esitetyistä kommenteista. Haluaisin mainita erityisesti vielä muutamia seikkoja.
<P>
Johdanto-osan C kappaleessa todetaan, että Darfurin konflikti epävakauttaa yhä enenevässä määrin Keski-Afrikkaa. Alle viikko sitten kotimaassani Alankomaissa julkaistiin tästä hyvin repivästä tilanteesta selvitys, jonka paljonpuhuva nimi oli "Musta aukko". Totta tosiaan - Afrikan sydämessä on musta aukko, joka on täysin hallitsematon ja väkivaltainen ja johon liittyy kaikkiin suuntiin pyrkivä pakolaisvirtoja. Välittömänä vaarana on muuan muassa, että Darfurin konflikti, joka on siinä mielessä rasistinen, että arabiperäiset nomadit ajavat pois ja tappavat afrikkalaisia viljelijöitä, siirtyy Tšadiin ja pahamaineiset ja murhanhimoiset Janjaweed-joukot yhtyvät konfliktiin. Yhteisen päätöslauselman useissa kohdissa kehotetaan Yhdistyneitä Kansakuntia lopultakin kantamaan vastuunsa Darfurin konfliktissa. Vaikka voin antaa täyden tukeni tälle parlamentin avunhuudolle, minun on samanaikaisesti tunnustettava, että suhtaudun erittäin epäileväisesti siihen, kuullaanko tämä hätäkutsu todella YK:n päämajassa New Yorkissa.
<P>
Aikaisemmin tällä viikolla entinen YK:n Sudanin erityislähettiläs Jan Pronk antoi suorasukaisen ja vilpittömän haastattelun Sudan Tribune -lehdelle. Hän totesi sananmukaisesti, että hän syyttää New Yorkissa olevaa päämajaa oman operaationsa jättämisestä pulaan ja toimimisesta sen sijaan Khartumissa vallassa olevan eliitin etujen mukaisesti. Hän sanoi, että on hirvittävää, että Sudaniin lähetetään tuhansia ihmisiä, jotka jätetään sitten oman onnensa nojaan.
<P>
Meidän olisi joka tapauksessa ainakin varmistettava, ettei Jan Pronkin syyte kaiu kuuroille korville vaan tavoittaa hallituksemme, Eurooppa-neuvoston ja YK:n turvallisuusneuvoston ja johtaa toimiin.
<P>
Mielestäni on myös täysin asianmukaista, että parlamentti kehottaa Kiinan kansantasavaltaa käyttämään merkittävää poliittista ja taloudellista painoarvoaan, jotta Sudanin johto saadaan todella noudattamaan olemassa olevia rauhansopimuksia. Vain tällainen rakentava kansainvälinen asennoituminen on sopusoinnussa harmonisia ulkosuhteita koskevan Pekingin periaatteen kanssa. Lisäksi voimme myös odottaa tätä strategiselta kumppanilta ja vastuuntuntoiselta YK:n turvallisuusneuvoston jäseneltä. EU:n ja Kiinan välisistä suhteista vastaavana esittelijänä muistutinkin kunnianarvoisia kiinalaisia keskustelukumppaneitani tästä perustavaa laatua olevasta rakentavasta kansainvälisestä roolista.
<P>
Lopuksi haluaisin todeta kannattavani täysin yhteiseen päätöslauselmaan esitettyä ainoata tarkistusta eli jäsen Gomesin esittämää tarkistusta. Sudanin häpeämättömään hallitukseen kohdistuvien pakotteiden olisi ehdottomasti käsitettävä myös öljysaarto. Tämä olisi eräänlainen tulikoe, jolla voitaisiin selvittää, pitääkö Yhdistyneet Kansakunnat edelleen kiinni omista poliittisista periaatteistaan, kun otetaan huomioon Darfurin väestön pitkäaikaiset kärsimykset.
<SPEAKER ID="393" NAME="Michael Gahler" AFFILIATION="PPE-DE">
(DE) Arvoisa puhemies, Darfurin tilanne on edelleen tyrmistyttävä. Kansainvälinen yhteisö on reagoinut siihen aivan riittämättömästi. Edelliset puhujat ovat kuvanneet tilannetta tarpeeksi. Alueen väestön tilanteeseen ei ole näkyvissä minkäänlaista parannusta.
<P>
On hyväksytty joitakin tarpeellisia päätöslauselmia, kuten Yhdistyneiden Kansakuntien turvallisuusneuvoston päätöslauselma 1706, mutta niiden täytäntöönpano epäonnistuu viime kädessä Sudanin hallituksen vuoksi. Useimmat sen johtajista ovat epäilemättä mukana kansainvälisen rikostuomioistuimen arkistoissa. Kansainvälinen rikostuomioistuin käynnisti Darfurissa tehtyjä rikoksia koskevat tutkimukset jo kesäkuussa 2005.
<P>
Tässä tilanteessa Yhdistyneiden Kansakuntien on toteutettava toimia ihmisten suojelemista koskevan vastuunsa mukaisesti, koska Sudanin hallitus ei ole suojellut Darfurin väestöä sotarikoksilta ja ihmisyyttä vastaan tehdyiltä rikoksilta, eikä se ole myöskään auttanut väestöä.
<P>
Tämän vuoksi parlamentti kehottaa Yhdistyneitä Kansakuntia - jopa ilman Sudanin hallituksen suostumusta - asettamaan määräajan YK:n rauhanturvaajien lähettämiselle YK:n peruskirjan VII luvun mukaisesti. Pyydämme neuvostoa ja komissiota tekemään kaikkensa, jotta tämä pitkäaikainen humanitaarinen kriisi päättyisi.
<P>
Konkreettisia toimia voidaan aloittaa lyhyellä aikavälillä ilman suuria kustannuksia. EU:n olisi asetettava yksipuolisesti henkilökohtaisia pakotteita hallituksen jäsenille odottamatta muiden kansainvälisen yhteisön jäsenten toimia. Olen aina kannattanut tätä keinoa, jotta tällaisissa tapauksissa voidaan estää perheenjäsenten ostosmatkat Eurooppaan.
<P>
Darfurin hallitus ei ole toistaiseksi välittänyt Darfurin lentokiellosta, joka asetettiin YK:n turvallisuusneuvoston päätöslauselmalla 1591, vaan pommittaa edelleen Darfurin alueen kyliä. Vaadimme antamaan alueelle käyttöön välineitä tämän lentokiellon täytäntöön panemiseksi. Tiedämmehän kuitenkin, mitkä jäsenvaltiot ovat sijoittaneet lentokoneita alueelle puhumattakaan sen välittömästä läheisyydestä. Miksi näitä ei käytetä hyväksi YK:n toiminnassa? EU:n on suostuttava ainakin tähän.
<P>
Meidän olisi myös annettava Khartumin vallanpitäjien ymmärtää, etteivät he saisi luottaa liikaa Afrikan ulkopuolisiin valtoihin. Sudanin hallitus liikkuu hyvin heikolla jäällä eikä saisi ammentaa tyhjiin afrikkalaisten solidaarisuutta. On ammuttu jo kaksi varoituslaukausta. Khartumissa pidettyyn AKT-maiden huippukokoukseen osallistui vähiten valtioiden ja hallitusten päämiehiä, mikä on selkeä osoitus tyytymättömyydestä. Se, että Afrikan unionin huippukokous valitsi presidentti Kufuorin Sudanin presidentin sijaan, oli toinen selvä merkki paheksunnasta.
<SPEAKER ID="394" NAME="Glenys Kinnock" AFFILIATION="PSE">
(EN) Arvoisa puhemies, kuten muut ovat jo todenneet, koska kenraali al-Bashir kiertelee ja kaartelee edelleen kysymystä, joka koskee Afrikan unionin ja YK:n yhteisjoukkojen lähettämistä Darfuriin, humanitaarinen kriisi pahenee. Asuinseuduiltaan siirtymään joutuneiden ihmisten määrä kasvaa. Tulitauko on luhistunut.
<P>
Kansainvälinen yhteisö ei ole kyennyt eikä kykene edelleenkään täyttämään velvoitettaan suojella Darfurin alueen viattomia siviilejä. Tämän vuoksi Euroopan unionin on toimittava nopeasti ja asetettava omia kohdennettuja ja vaiheittaisia ankaria pakotteita. EU:n ei tarvitse odottaa, että YK:n turvallisuusneuvostossa sovitaan tarvittavista uusista toimista - kuten toiset ovat ehdottaneet - esimerkiksi koko Sudania koskevasta aseiden vientikiellosta, varakkaiden sudanilaisten varojen jäädyttämisestä, matkustuskielloista ja öljysaarron harkitsemisesta.
<P>
Tietysti olisi turvattava tulovirrat alueen eteläosiin, jos otetaan käyttöön öljysaarto, ja olisi ehkä harkittava menetettävien öljytulojen korvaamista Etelä-Sudanin väestölle. Ainakin voimme asettaa investointeja sekä teknisiä varusteita ja asiantuntemusta koskevan kiellon. Mielestäni olisi myös harkittava vakavasti Sudanin vastaisia urheilua koskevia pakotteita. Erityisesti olisi harkittava Sudanin sulkemista pois vuoden 2010 jalkapallon maailmanmestaruuskisoista. Tämän vuoksi Euroopan unionin on painostettava FIFAa.
<P>
EU:n suhtautumistapa on suoraan sanottuna heikko, eikä se ole puolustettavissa. Porkkanaa painotetaan liikaa ja keppiä liian vähän. Puheenjohtajavaltio Saksan on otettava vastuu ja vaadittava jäsenvaltioilta yhteistä kantaa. Arvoisa komission jäsen, olette kuvailleet tuon kannan, ja neuvosto on lausunut kauniita sanoja, mutta mitään ei tapahdu.
<P>
Kysymys kuuluukin: miten Euroopan unioni voi painostaa Khartumin vallanpitäjiä? On välittömästi tutkittava yksityiskohtaisesti Sudanin varakkaiden ihmisten henkilökohtaiset raha-asiat. On valmistauduttava esittämään perusteet niitä vastaan, jotka väittävät, että tämä ajaisi Sudania lähemmäs Kiinaa ja sen kaupallisten etujen palvelemista. Itse asiassa rehellisesti sanottuna mikään ei tällä hetkellä vaikuta Sudaniin. On käytännöllisesti katsoen mahdotonta vaikuttaa Sudaniin, joten jos olemme saamattomia, ylläpidämme tilannetta, jossa Sudanissa voidaan olla niin julmia kuin halutaan eikä Euroopan unioni edelleenkään tee mitään. Miljoonat ihmiset maksavat Darfurissa Euroopan unionin rikotuista lupauksista ja täysin arvottomista sitoumuksista. Khartumissa tiedetään, että Euroopan unioni on vain haukkuva koira, joka ei pure. Juuri tämän vuoksi vaadimme tänään uusia ja voimakkaita taloudellisia, oikeudellisia ja sotilaallisia toimia.
<P>
Julkinen tuomitseminen ei riitä. Haluamme ratkaisuja, jotka vastaavat murhenäytelmän tarpeita. Euroopan unioni on häpeällisen heikko. Arvoisa komission jäsen, lopuksi minun onkin todettava, että jos Darfur olisi esimerkiksi Libanon, neuvostossa keskusteltaisiin paljon enemmän todellisista pakotteista, ja te painostaisitte komission puheenjohtajan Barroson kanssa neuvostoa, jotta asian hyväksi tehtäisiin enemmän.
<SPEAKER ID="395" NAME="Fiona Hall" AFFILIATION="ALDE">
(EN) Arvoisa puhemies, Darfurin humanitaarinen kriisi on niin suuri, että sitä on vaikea käsittää. Jo kaksi ja puoli miljoonaa ihmistä on joutunut pakenemaan kodeistaan. Tämä vastaa koko Koillis-Englannin väkilukua. Kuolonuhrien määrä näiden asuinseuduiltaan siirtymään joutuneiden ihmisten keskuudessa on suuri, ja se olisi vielä selvästi suurempi, jos alueella ei tehtäisi humanitaarista avustustyötä. Avustustyöntekijätkään eivät kuitenkaan voi toimia taistelukentällä, ja jolleivät vihamielisyydet vähene, on odotettavissa, että heitä evakuoidaan entistä enemmän Darfurista. Darfurin koko hauras, ylikuormitettu humanitaarinen avustusoperaatio voi romahtaa hyvin helposti, mikä jouduttaisi nälkiintymistä ja tautien leviämistä leireissä ja nostaisi kuolonuhrien määrää jyrkästi. Juuri tämän vuoksi alueella tarvitaan kiireellisesti kansainvälisen rauhanturvajoukon vakauttavaa vaikutusta. Sitä tarvitaan myös rauhoittamaan olosuhteita niin, että saadaan käyntiin poliittinen prosessi, johon osallistuvat kaikki osapuolet ja joka käsittää myös paikallisten yhteisöjen välisen maltillisen vuoropuhelun ja korkean tason näyttävän poliittisen neuvottelun.
<SPEAKER ID="396" NAME="Ana Maria Gomes" AFFILIATION="PSE">
(PT) On tietysti merkityksellistä ja huolestuttavaa, ettei puheenjohtajavaltio Saksan edustaja ole täällä tänään edustamassa neuvostoa. Tämä kertoo melko paljon siitä, kuinka kiinnostuneita Afrikasta ja työstä Afrikan kehityksen hyväksi todella ollaan ja kuinka sitoutuneita tähän asiaan ollaan. Olin kolme vuotta sitten Darfurissa muiden täällä jo puhuneiden tai kohta puhuvien parlamentin jäsenten kanssa. Tilanne on pahentunut sen jälkeen, kuten komission jäsen Almunia totesi.
<P>
Al-Bashirin hallitus leikittelee kansainvälisen yhteisön, YK:n turvallisuusneuvoston, Euroopan unionin ja Afrikan unionin kanssa, ja EU esittää hienoja julkilausumia eikä tee mitään. EU:n on tullut aika toteuttaa toimia ja kantaa vastuunsa ihmisten suojelemiseksi. On tullut aika vahvistaa Tšadista ulottuva lentokielto. EU voi tehdä näin yhdessä Afrikan maiden kanssa, joihin sillä on hyvät suhteet, ja vaikuttaa alueen tilanteeseen. On tullut aika muun muassa soveltaa ankaria vaiheittaisia pakotteita, kuten matkustuskieltoja, viisumirajoituksia sekä pankeissa ja muualla olevien varojen jäädyttämistä, ja lakata kohtelemasta Omar al-Bashiria ja hänen hallituksensa jäseniä kuin nämä olisivat vastuuntuntoisia ja kunnioitettavia johtajia. On tullut aika määrätä tehokas aseidenvientikielto. On tullut aika ottaa käyttöön myös muunlaisia kauppasaartoja ja erityisesti öljysaarto. Arvoisa puhemies, tästä asiasta EU:n on keskusteltava avoimesti Kiinan kanssa, koska Kiina on suurelta osin vastuussa al-Bashirin hallituksen suhtautumisesta, kuten tiedämme. On sääli, että Euroopan unioni odottaa Yhdysvaltojen toimia, kuten komission jäsen Almunia ehdotti, vaikkakin epäsuorasti, koska EU:n olisi tässä asiassa toteutettava toimia itsenäisesti.
<P>
Tarkastellaanpa, mitä tällä hetkellä tapahtuu paitsi Darfurissa myös muualla Sudanissa ja Afrikan sarvessa. EU ei saa olla riippuvainen Afrikan sarvea koskevista Yhdysvaltojen näkemyksistä ja tuhoisista toimista, kuten Etiopian, Eritrean ja Somalian tapahtumat osoittavat. EU:n on tullut aika toteuttaa toimia, ja liitynkin niihin parlamentin jäseniin, jotka kehottavat neuvostoa ja komission puheenjohtajaa varmistamaan, ettei EU odota enää vaan käyttää sitä vaikutusvaltaa, joka EU:lla itse asiassa on Khartumissa ja Afrikassa, tilanteen muuttamiseksi ja Darfurissa kuolevien ihmisten suojelemiseksi. Muutoin kolmen vuoden kuluttua tästä päivästä minä yhdessä muiden parlamentin jäsenten kanssa yhdyn komission jäsenen Almunian tai jonkun muun komission jäsenen valitteluihin siitä, että tilanne on pahentunut entisestään.
<SPEAKER ID="397" NAME="Joaquín Almunia" AFFILIATION="komission jäsen" LANGUAGE="EN">
Arvoisa puhemies, arvoisat parlamentin jäsenet, myös komissio on huolissaan niistä tärkeimmistä seikoista, joita olette käsitelleet keskustelussa tänä iltana. Mielestämme tämä keskustelu oli erityisen hyödyllinen, kun otetaan huomioon alueen nykyinen tilanne ja etenkin viimeaikaiset tapahtumat.
<P>
Olemme sitä mieltä, että jopa tässä erittäin vaikeassa tilanteessa toivottavin tapa ja todennäköisesti menestyksekkäin vaihtoehto ratkaista Darfurin kriisi on neuvotella asiasta. Neuvosto totesi kuitenkin jo viime maanantaina, että neuvosto on valmis harkitsemaan jatkotoimia varsinkin YK:n puitteissa.
<P>
Kestävä rauha voidaan saavuttaa Darfurissa vain poliittisin keinoin, mikä edellyttää, että kaikki osapuolet tukevat Darfurin rauhansopimusta ja luopuvat sotilaallisista toimista. Komissio on sitoutunut voimakkaasti lievittämään tästä kauheasta kriisistä kärsivien kolmen miljoonan siviilin ahdinkoa. Kuten kaikki tiedätte, komissio ja etenkin kollegani Louis Michel, joka ei voinut tulla tänne tänään, koska hän on Washingtonissa keskustelemassa muun muassa juuri tästä asiasta, seuraavat tilannetta hyvin tiiviisti. Komissio kehottaakin empimättä kaikkia osapuolia kunnioittamaan ihmisoikeuksia ja kansainvälistä oikeutta ja poistamaan kaikki esteet humanitaarisen avun toimittamiselta.
<SPEAKER ID="398" NAME="Puhemies">
Keskustelun päätteeksi olen vastaanottanut kuusi työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan torstaina klo 12.00.
<P>
Kirjalliset lausumat (työjärjestyksen 142 artikla)
<SPEAKER ID="399" NAME="Filip Kaczmarek " AFFILIATION="PPE-DE">
kirjallinen. - (PL) Olemme ylpeitä siitä, että eurooppalaisina meidän on tuomittava ilmeinen pahuus, vaikuttaapa se sitten ihmisiin missä päin maailmaa hyvänsä. Darfurin tapahtumat ovat tällaista ilmeistä pahuutta. Näin ollen meidän on ilmaistava, että vastustamme tällaiseen pahuuteen syyllistyneitä. Riittääkö, että vain ilmaisemme näkemyksemme moraalisista syistä emmekä anna asian sitten enää vaivata mieltämme, koska uskomme toimineemme hyvin? Ei tietenkään. Emme saa jättää asiaa sikseen niin kauan kuin ihmiset edelleen kärsivät. Voimme lopettaa vasta, kun olemme tehneet lopun pahuuksista. Näin ollen meillä ei ole oikeutta jättää asiaa sikseen vain sen vuoksi, että meillä on oikeus puolellamme, vaan vasta sitten, kun on toteutettu tehokkaita toimia.
<P>
Voimme lopettaa ja olla tyytyväisiä vasta, kun sanamme ja tekomme ovat tehneet lopun niiden toiminnasta, jotka tappavat, toimittavat aseita ja levittävät ideologioita, ja niiden toiminnasta, jotka sallivat julmuudet ja yllyttävät ja kehottavat niihin. Voimme kulkea pystyssä päin vasta, kun näkemyksemme moraalisesta järjestelmästä toteutuu. Ihmistä, joka on jättänyt tekemättä syntiä vain sen vuoksi, ettei hän tuntenut houkutusta siihen, ei voida syyttää synninteosta. Samalla tavalla ei voida kehua ihmistä, joka olisi voinut toimia estääkseen pahuuden mutta tyytyy vain huomauttamaan siitä. Meillä ei ole puutetta Darfuria koskevista tiedoista. Meillä ei ole puutetta kokemuksesta tai tapahtumien eettisestä ja poliittisesta arvioinnista. Sen sijaan meiltä puuttuu tehokkuutta, joten juuri siihen meidän olisi keskityttävä.
<SPEAKER ID="400" NAME="Patrick Gaubert " AFFILIATION="PPE-DE">
kirjallinen. - (FR) Siitä lähtien kun vihamielisyydet alkoivat helmikuussa 2003, Sudanin köyhimpiin alueisiin kuuluva Darfur on ollut ennennäkemättömän humanitaarisen kriisin näyttämönä. Konflikti ja Darfurin väestön kärsimykset ovat kestäneet neljä vuotta, ja parlamentti on osoittanut närkästyksensä neljän päätöslauselmansa avulla, mutta tilanne on edelleen erittäin huolestuttava.
<P>
Tänään parlamentti toistaa olevansa huolestunut tilanteesta Darfuria koskevan yhteisen päätöslauselman avulla ja kehottaa Yhdistyneitä Kansakuntia, jäsenvaltioita, neuvostoa ja komissiota kantamaan vastuunsa ja asettamaan selkeän määräajan YK:n valvonnassa olevien rauhanturvaajien lähettämiselle Darfuriin humanitaarisen avun käytävien pikaiseksi turvaamiseksi ja Darfurin väestön valtavan ahdingon helpottamiseksi.
<P>
Suhtaudun myönteisesti tähän uuteen aloitteeseen, mutta kun otetaan huomioon tilanteen kiireellisyys, Euroopan unioni ei voi enää vain toistella vanhoja pyyntöjä. Velvollisuutemme ja uskottavuutemme vuoksi meidän on saatava aikaan tyydyttävä ratkaisu miljoonien ihmisuhrien kärsimykseen, jota Euroopan unioni ei saa enää vain tarkkailla, ja hyväksyttävä päätöslauselma, joka lopultakin vastaa närkästystämme.
<SPEAKER ID="466" NAME="Glyn Ford" AFFILIATION="PSE">
(EN) Darfur on ollut avoin vuotava haava jo aivan liian pitkään. Tämä osittain ilmastonmuutoksen aiheuttama tilanne - mitä se tietääkään vastaisuudessa - jossa aavikoituminen on ajanut paimentolaisväestön suoraan konfliktiin paikoilleen asettautuneiden maatalousyhteisöjen kanssa ja jota sydämetön Sudanin hallitus sitten käyttää hyväkseen, on jatkunut jo aivan liian pitkään.
<P>
Sadattuhannet ihmiset elävät kurjuudessa, ja heitä uhkaa vielä pahempi kohtalo. Olen arvostellut Kiinan haluttomuutta tukea YK:n toimia. Haluttomuuden syyksi väitettiin sitä, että Kiina hyödyntää Etelä-Sudanin öljyvaroja. Nyt presidentti Hu Jintaon suora puuttuminen asiaan näyttää saaneen Sudanin presidentin suostumaan YK:n rauhanturvaoperaatioon, johon osallistuu joukkoja Afrikan unionin maista.
<P>
On epäselvää, voidaanko Sudanin hallitukseen luottaa. Jos Sudan pettää nyt Kiinan, Sudan ei voi kuitenkaan enää luottaa siihen, että Kiina hangoittelee edelleen vastaan YK:n turvallisuusneuvostossa. Tämä voi olla hyvä asia Darfurissa ja sen naapurimaissa olevien pakolaisten kannalta.
