<CHAPTER ID="005">
Liikkuvuus pitkäaikaista oleskelua varten myönnetyn viisumin nojalla (keskustelu) 
<SPEAKER ID="063" NAME="Puhemies">
(EN) Esityslistalla on seuraavana Carlos Coelhon kansalaisvapauksien sekä oikeus- ja sisäasioiden valiokunnan puolesta laatima mietintö ehdotuksesta Euroopan parlamentin ja neuvoston asetukseksi Schengenin sopimuksen soveltamisesta tehdyn yleissopimuksen ja asetuksen (EY) N:o 562/2006 muuttamisesta sellaisten henkilöiden liikkumisen osalta, joilla on pitkäaikaiseen oleskeluun tarkoitettu viisumi - C6-0076/2009 -.
<SPEAKER ID="064" NAME="Carlos Coelho" LANGUAGE="PT">
Arvoisa puhemies, arvoisa komission jäsen, hyvät kollegat, puhumme tänään järjettömistä tilanteista kuten sellaisesta, jossa opiskelija saa viisumin voidakseen osallistua kurssille Belgiassa. Koska hän ei kuulu direktiivin 2004/114/EY soveltamisalaan, hän ei voi mennä Alankomaihin keräämään tietoa erikoisalan kirjastosta väitöskirjansa kirjoittamista varten tai mennä viikoksi tutustumaan Barcelonaan, koska hänet pidätetään viisumin myöntäneessä maassa.
<P>
Schengenin sopimuksessa säädetään, että pitkäaikaiseen oleskeluun tarkoitetun viisumin haltijat voivat oleskella vain viisumin myöntäneen jäsenvaltion alueella. He eivät saa matkustaa toisiin jäsenvaltioihin eivätkä kulkea toisten jäsenvaltioiden läpi palatessaan alkuperämaahansa.
<P>
Schengenissä puolustetaan vapaata liikkuvuutta. Kaikkien jossakin jäsenvaltiossa laillisesti oleskelevien ihmisten pitäisi voida liikkua vapaasti alueella, jossa ei ole sisärajoja. Ihanteellinen ratkaisu olisi se, että jäsenvaltiot noudattaisivat velvollisuuttaan antaa oleskelulupa kolmansien maiden kansalaisille, joilla on tällainen viisumi. Sitä ei kuitenkaan tapahdu suuressa osassa jäsenvaltioita.
<P>
Jäsenvaltiot ovat kiertäneet tämän tilanteen väliaikaisesti myöntämällä D+C-viisumeja, joiden nojalla pitkäaikaiseen oleskeluun tarkoitetun viisumin haltija voi liikkua vapaasti Schengen-alueella kolmen ensimmäisen kuukauden ajan. Tällainen viisumi lakkautetaan huhtikuusta 2010 alkaen, kun voimaan tulee yhteisön viisumisäännöstö, jonka takia ratkaisun löytäminen tähän ongelmaan on vielä kiireellisempää.
<P>
Tarkistuksilla, joita olen ehdottanut ja joilla on kansalaisvapauksien sekä oikeus- ja sisäasioiden valiokunnan jäsenten enemmistön tuki, edistetään tämän ongelman ratkaisua heikentämättä Schengen-alueen turvallisuutta.
<P>
Velvoite Schengenin tietopalvelun tarkistamisesta pitkäaikaiseen oleskeluun tarkoitetun viisumin hakuprosessin aikana on sama menettely, joka on jo olemassa kolmansien maiden kansalaisille, joilla on oleskelulupa. Tällä tavalla olemme vastanneet kaikkiin heikentynyttä turvallisuutta koskeviin pelkoihin.
<P>
Totuus on, että eri jäsenvaltiot ovat myöntäneet pitkäaikaiseen oleskeluun tarkoitettuja viisumeja ja sitten oleskelulupia tarkistamatta ensin Schengenin tietojärjestelmää, erityisesti maahantulokiellon vaikutuksia koskevan 96 artiklan vaatimusten osalta.
<P>
Tämä käytäntö heikentää Schengen-alueen turvallisuutta ja luo ongelmia sen ulkorajoille tapauksissa, joissa henkilöitä, joilla on voimassa olevat viisumit, rekisteröidään Schengenin tietojärjestelmään. Tämä aiheuttaa monimutkaisia ja tarpeettomia tilanteista yksittäisille henkilöille ja rajavartijoille, joiden on yritettävä saada selville, onko viisumit väärennetty, onko viittaus SIS-järjestelmään epäasianmukainen ja pitäisikö se poistaa vai eikö viisumeja olisi ikinä pitänyt myöntää.
<P>
Aloite, josta aiomme äänestää, mahdollistaa sen, että pitkäaikaiseen oleskeluun tarkoitettujen viisumien haltijat voivat liikkua vapaasti kolmena kuukautena kunkin kuuden kuukauden osalta. Se on sama jakso, joka on myönnetty oleskeluluvan haltijoille, ja samalla se myös sitoo jäsenvaltioita niiden velvoitteeseen myöntää oleskelulupia tapauksissa, joissa lupa annetaan yli vuoden kestäville oleskeluille.
<P>
Siinä myös tunnustetaan, että Schengenin sopimuksen nojalla voimassa olevan tietosuojan tasoa on vahvistettava, ja suositellaan, että komission pitäisi antaa tarvittavat aloitteet, jos SIS II -järjestelmä ei tule toimintakuntoon ennen vuotta 2012.
<P>
Lissabonin sopimuksen voimaantulon myötä kaksi alkuperäistä ehdotusta liitettiin yhteen ja annettiin uusi oikeusperusta. Teksti, josta tänään aiomme äänestää tässä täysistunnossa, on tulosta neuvotteluista, jotka jatkuivat Ruotsin ja Espanjan puheenjohtajakausien aikana. Se johti sopimukseen ensimmäisessä käsittelyssä, minkä ansiosta tämä asetus voidaan hyväksyä ennen viisumisäännöstön voimaantuloa.
<P>
Arvoisa puhemies, olisin halunnut pyytää puheenjohtajavaltio Espanjaa, joka ei ole tässä keskustelussa, takaamaan parlamentille, että asetus voi tulla voimaan ennen 5. huhtikuuta 2010. Se on olennaista, jotta lain laiminlyönti voidaan välttää.
<P>
Onnittelen Euroopan komissiota tästä ajankohtaisesta aloitteesta. Olen kiitollinen neuvoston uskollisesta yhteistyöstä, erityisesti Ruotsin ja Espanjan puheenjohtajakausien aikana, ja varjoesittelijöidemme yhteistyöstä, jonka ansiosta kansalaisvapauksien sekä oikeus- ja sisäasioiden valiokunnassa on saatu aikaan laaja yksimielisyys. Tällä toimenpiteellä voimme ratkaista kolmansien maiden tuhansien kansalaisten kohtaamaan hankalan ongelman ja tehdä sen hyvin, vahvistamalla siinä sekä vapautta että turvallisuutta.
<SPEAKER ID="065" NAME="Cecilia Malmström">
komission jäsen. - (EN) Arvoisa puhemies, kuten esittelijä pani merkille, tämän ehdotuksen tavoitteena on helpottaa Schengen-alueella sellaisten kolmansien maiden kansalaisten liikkumista, jotka oleskelevat laillisesti jossakin jäsenvaltiossa pitkäaikaiseen oleskeluun tarkoitetun viisumin tai D-viisumin perusteella. Nykyisen Schengenin säännöstön mukaan kolmansien maiden kansalaiset, joilla on oleskelulupa, voivat matkustaa vapaasti Schengen-alueella, koska oleskelulupa vastaa viisumia.
<P>
Jäsenvaltioissa on kuitenkin viime aikoina ollut suuntausta siihen, että pitkäaikaiseen oleskeluun tarkoitettuja viisumeja ei muuteta oleskeluluviksi maahan saavuttaessa. Siksi keskustelemme täällä tänään; komission, neuvoston ja parlamentin on tietysti löydettävä ratkaisu ongelmaan. Oikeudellisella ja käytännön tilanteella on huomattavat kielteiset vaikutukset D-viisumin nojalla jäsenvaltioissamme laillisesti oleskeleviin kolmansien maiden kansalaisiin. Nämä henkilöt eivät voi laillisesti matkustaa toiseen maahan, eivätkä he voi kulkea toisen maan alueen kautta, kun he haluavat palata alkuperämaahansa. Tilanteen järjettömyyttä kuvasti hyvin esittelijän Carlos Coelhon esittämä esimerkki.
<P>
Paras ratkaisu olisi tietysti se, että kaikki jäsenvaltiot myöntäisivät tarvittavat oleskeluluvat ja että ne tekisivät sen ajoissa. Näin ei valitettavasti ole tällä hetkellä, ja siksi meillä on tämä ehdotus, jolla pyritään laajentamaan oleskelulupien ja lyhytaikaiseen oleskeluun tarkoitettujen viisumien välinen vastaavuusperiaate koskemaan pitkäaikaiseen oleskeluun tarkoitettuja D-viisumeita. Kolmannen maan kansalainen, jolla on jonkin jäsenvaltion myöntämä pitkäaikaiseen oleskeluun tarkoitettu D-viisumi, voisi siten matkustaa toiseen jäsenvaltioon kolmeksi kuukaudeksi aina kuuden kuukauden aikana samoin edellytyksin kuin oleskeluluvan haltija. Sillä palautettaisiin sisärajoista vapaan alueen luomisen taustalla oleva perusajatus eli se, että kaikki, joilla on hallussaan asiakirja, joka osoittaa, että he oleskelevat laillisesti jäsenvaltioissa, olisi voitava matkustaa vapaasti Schengen-alueella.
<P>
Ilahduin suuresti kuullessani, että Carlos Coelho oli ilmaissut tukensa tälle ehdotukselle aivan alusta alkaen ja että esittelijä ja kansalaisvapauksien sekä oikeus- ja sisäasioiden valiokunta ja oikeudellisten asioiden valiokunta ovat ymmärtäneet, että on ryhdyttävä toimiin kolmansien maiden kansalaisten elämän helpottamiseksi, koska haluamme rohkaista ihmisiä oleskelemaan laillisesti alueellamme. Haluan kiittää esittelijää hänen tätä asiaa koskevasta rakentavasta lähestymistavastaan.
<P>
Minun ei tarvitse muistuttaa teille, että meidän on löydettävä ratkaisu nopeasti, erityisesti, koska viisumisäännöstöä aletaan soveltaa tämän vuoden huhtikuun 5. päivä ja sillä lakkautetaan niin sanotut D+C-viisumit, joilla pyrittiin osittain korjaamaan D-viisumin haltijoiden tilanne. Uskon, että asetusluonnoksen lopullinen teksti tyydytti kaikkia osapuolia, koska kompromissitekstistä sovittiin kaikkien toimielinten kesken. Joihinkin Euroopan parlamentin ja jäsenvaltioiden esimerkiksi turvallisuudesta ilmaisemiin huoliin puuttumiseksi alkuperäiseen tekstiin on tehty monia tarkistuksia.
<P>
Muutaman esimerkin antaakseni ehdotuksella lyhennetään pitkäaikaiseen oleskeluun tarkoitettujen viisumien voimassaoloaikaa. Niiden voimassaoloajan olisi oltava enintään vuosi. Ehdotuksella säädetään, että tämän yhden vuoden jakson jälkeen jäsenvaltioiden on myönnettävä oleskelulupa.
<P>
Schengenin tietojärjestelmän (SIS) järjestelmällisiä tarkastuksia koskevaa vaatimusta vahvistetaan myös. Kun jäsenvaltio harkitsee oleskeluluvan tai D-viisumin myöntämistä, vastaavan viranomaisen pitäisi tehdä järjestelmällisesti haku Schengenin tietojärjestelmässä, jotta voidaan välttää tilanne, jossa on samalla aikaa kuulutus ja pitkäaikaiseen oleskeluun tarkoitettu viisumi.
<P>
Biometrisiä tietoja koskeviin turvallisuushuoliin vastaamiseksi - ja tämä on tietysti monelle jäsenvaltiolle tärkein asia - asetusluonnokseen on, kuten tiedätte, liitetty poliittinen julkilausuma, jossa komissiota kehotetaan tutkimaan mahdollisuutta käyttää biometrisiä tunnisteita pitkäaikaiseen oleskeluun tarkoitettujen viisumien osalta ja esittämään tulokset tälle parlamentille ja neuvostolle 21. heinäkuuta 2011 mennessä. Komissio hyväksyy myös, että soveltamista koskevaan asetusluonnokseen on sisällytetty velvoite kertomuksen esittämisestä.
<P>
Lopuksi, jotta voitaisiin saada aikaan kompromissivastaus Euroopan parlamentin suureen huoleen korkealaatuisen tietosuojan takuusta tapauksissa, joissa SIS-järjestelmään on annettu kuulutus, on annettu yhteinen julkilausuma. Neuvosto ja Euroopan parlamentti ovat kehottaneet komissiota esittämään tarvittavat lainsäädäntöehdotukset Schengenin sopimuksen asiaankuuluvien tietosuojasäännösten tarkistamiseksi, mikäli SIS II -järjestelmän täytäntöönpano viivästyy huomattavasti vuoden 2012 jälkeen. Mielestäni olemme näiden muutosten avulla saaneet aikaan järkevän, tasapainoisen ratkaisun, joka helpottaa huomattavasti maissamme laillisesti oleskelevien kolmansien maiden kansalaisten elämää. Se vastaa myös suuresti sisärajoista vapaan Euroopan ajatusta.
<P>
Haluan kiittää jälleen kerran LIBE-valiokuntaa, JURI-valiokuntaa ja esittelijää hyvin rakentavasta lähestymistavasta tähän.
<SPEAKER ID="066" NAME="Cecilia Wikström" LANGUAGE="SV">
Arvoisa puhemies, EU:n yhteistyö perustuu arvoihin, ja näistä arvoista perustavanlaatuisin on vapaus. Tämän päivän keskustelumme aihe on ihmisten mahdollisuus liikkua vapaasti. Minun EU:ssani siitä ei ole rajoituksia. Juuri siinä EU:n suuruus mielestäni on. Kaikki me, jotka asumme täällä, nautimme vapaasta liikkuvuudesta, mutta sen pitäisi koskea myös niitä, jotka tulevat oleskelemaan tänne pitkäksi aikaa.
<P>
Schengenin sopimuksen nojalla pitkäaikaiseen oleskeluun tarkoitetun viisumin haltijalla ei tällä hetkellä ole oikeutta vapaaseen liikkuvuuteen, vaan sen sijaan, kuten Carlos Coelho pani merkille, hän voi olla vain siinä jäsenvaltiossa, joka myönsi viisumin. Siksi esimerkiksi Intiasta tuleva vieraileva professori, joka asuu ja työskentelee kotikaupungissani Upsalassa Ruotsissa, ei voi matkustaa Pariisiin osallistuakseen konferenssiin, ellei hän hae viisumia Ranskan vierailua varten, ja Kiinasta tuleva opiskelija ei voi matkustaa Saksaan käydäkseen viikonloppuna ystävänsä luona, ellei hän ensin hae viisumia sitä varten.
<P>
Tällaisia vapaan liikkuvuuden esteitä ei EU:ssa saa olla. Nyt me muutamme sitä. Tämän ehdotuksen tarkoituksena on varmistaa vapaa liikkuvuus koko Schengen-alueella jossakin jäsenvaltiossa pitkään oleskelevien kolmansien maiden kansalaisten osalta.
<P>
Haluaisin kiittää Carlos Coelhoa, joka on tehnyt erittäin hyvää työtä esittelijänä ja joka on ottanut huomioon näkemykset, jotka esitin oikeudellisten asioiden valiokunnan puolesta laatimassani lausunnossa, sekä muiden varjoesittelijöiden näkemykset. Meillä on nyt edessämme tulos: se on myönteinen ehdotus, joka on jälleen uusi vaihe vapaan liikkuvuuden varmistamisessa EU:ssa, myös kolmansien maiden kansalaisille. Sillä kehitetään asioita edelleen, ja sellaisessa EU:ssa asun ylpeänä ja sellaisen EU:n puolesta teen ylpeänä työtä.
<SPEAKER ID="067" NAME="Kinga Gál" LANGUAGE="HU">
Arvoisa puhemies, arvoisa komission jäsen, hyvät kollegat, pidän myönteisenä mahdollisuutta antaa parlamentin päätöslauselma, jolla helpotetaan Euroopan unionin alueella laillisesti oleskelevien kolmansien maiden kansalaisten matkustamista, ja onnittelen kollegaani Carlos Coelhoa erinomaisesta työstä, jonka hän tästä asiasta parlamentissa teki. Tällä ehdotuksella helpotetaan konkreettisesti sellaisten kolmansien maiden kansalaisten matkustamista Euroopan unionissa, joilla on jonkin jäsenvaltion myöntämä pitkäaikaiseen oleskeluun tarkoitettu D-viisumi. Sillä tarjotaan ratkaisu ongelmiin, joissa jotkin jäsenvaltiot eivät jostakin syystä voi tai halua myöntää oleskelulupaa ajoissa niiden alueella oleskeleville kolmannen maan kansalaisille. Se tarkoittaa, että ne eivät käytä Schengenin säännöstöllä säädettyjä säännöksiä asianmukaisesti. Ja olen iloinen, että voimme edetä tässä asiassa.
<P>
Tavoitteenamme on välttää antamasta Euroopan unioniin saapuville kolmansien maiden kansalaisille mielikuvaa läpipääsemättömään linnoitukseen saapumisesta. Yhdennetyn rajaturvallisuuden ja viisumipolitiikan pitäisi palvella tätä tarkoitusta. Unkarilaisena jäsenenä vaadin, että vilpittömällä mielellä matkustavien henkilöiden on voitava läpäistä Euroopan unionin rajat. Molemmin puolin rajaa elävien kansalaisten yhteydenpitoa ei pitäisi rajoittaa. On EU:n naapurimaissa elävien kolmansien maiden kansalaisten - myös unkarilaisen vähemmistön jäsenten - etujen mukaista voida oleskella laillisesti Euroopan unionin alueella ilman byrokraattisia tai hallinnollisia rasituksia. Se edellyttää sekä yhteisön että jäsenvaltioiden tasolla asianmukaisia lakeja, jotka eivät ole ristiriidassa keskenään vaan pikemminkin vahvistavat toistensa tavoitteita.
<P>
Toivon, että uusi yhteisön lainsäädäntö ei jää komealta kalskahtavaksi ajatukseksi, vaan sillä todellakin tarjotaan käytännön tukea erityisesti nuorille ihmisille, opiskelijoille, jotka haluavat opiskella jäsenvaltioissa. Heidän pitäisi olla tämän asetuksen tärkeimpiä edunsaajia. Tässä kohdassa voin vain olla samaa mieltä siitä, että komission pitäisi toimittaa kertomus tämän asetuksen täytäntöönpanosta viimeistään huhtikuuhun 2012 mennessä ja tarvittaessa ehdotus asetuksen tarkistamiseksi tavoitteiden saavuttamiseksi.
<SPEAKER ID="068" NAME="Vilija Blinkevičiūtė">
S&D-ryhmän puolesta. - (LT) Onnittelen esittelijää Carlos Coelhoa tämän mietinnön laatimisesta ja olen myös samaa mieltä siitä, että on tärkeää varmistaa mahdollisimman pian vapaa liikkuvuus Schengen-alueen jäsenvaltioissa laillisesti oleskeleville kolmansien maiden kansalaisille, joilla on pitkäaikaiseen oleskeluun tarkoitettu viisumi. Jäsenvaltioiden nykyisen käytännön mukaisesti vie eri syistä sangen kauan ennen kuin kolmansien maiden kansalaiset voivat korvata pitkäaikaiseen oleskeluun tarkoitetun viisumin oleskeluluvalla. Voisin esittää monia esimerkkejä Euroopan unionin jäsenvaltioista, myös kotimaastani Liettuasta, jossa esimerkiksi kaukolinjojen rekkakuski, joka on saanut D-viisumin, ei voi tehdä pääasiallista työtään. Tällä alalla kehittynyt käytäntö heikentää sellaisten kolmansien maiden kansalaisten odotuksia, jotka ovat tulleet Euroopan unioniin työskentelemään tai opiskelemaan. Jäsenvaltioiden pitäisi myös ryhtyä asianmukaisiin toimenpiteisiin yksinkertaistaakseen viisumien myöntämismenettelyjä. Pitkäaikaiseen oleskeluun tarkoitetulla viisumilla olisi oltava sama vaikutus henkilön liikkumiseen sisärajoista vapaalla Schengen-alueella kuin oleskeluluvalla. Tärkein näkökulma ei tässä ole D-luokan viisumin haltijan vierailun pituus toisessa jäsenvaltioissa vaan itse mahdollisuus vastata hänen tarpeisiinsa paremmin Schengen-alueella. Siksi olen samaa mieltä ehdotuksesta, jonka mukaan kolmannen maan kansalaisen, jolla on jonkin jäsenvaltion myöntämä pitkäaikaiseen oleskeluun tarkoitettu viisumi, pitäisi voida jäädä toiseen jäsenvaltioon kolmeksi kuukaudeksi aina kuuden kuukauden aikana samoin edellytyksin kuin oleskeluluvan haltija. Samalla on hyvin tärkeää varmistaa, että kolmansien maiden kansalaisten Schengen-alueella liikkumisen yksinkertaistaminen ei aiheuta uusia uhkia jäsenvaltioiden turvallisuudelle. Kehotan teitä siksi hyväksymään tämän osittain muutetun asetuksen välittömästi.
<SPEAKER ID="069" NAME="Nathalie Griesbeck" LANGUAGE="FR">
Arvoisa puhemies, arvoisa komission jäsen, hyvät kollegat, vaikeuksissa on erilaisia vaiheita. Näin on asia tässä tekstissä, jonka kaikki kollegani kaikilta puolilta ovat juuri selittäneet erittäin hyvin ja joka koskee - korostan - laillisesti EU:ssa asuvia kolmansien maiden kansalaisia.
<P>
On todellakin korkea aika hyväksyä tämä teksti, on korkea aika, että EU:ssa luodaan kolmansien maiden kansalaisten vapaa liikkuvuus, ja olen iloinen, että olemme päässeet pisteeseen, jossa muuraamme uuden kiven vapauksien Euroopan rakennelmaan, alueeseen, josta haluamme tehdä yhä turvallisemman.
<P>
Se on selkeä tosiasia ja askel eteenpäin. Selkeä tosiasia, kuten ihmiset ovat maininneet: tekstistä ei oikeastaan ole erimielisyyksiä, ja muutamat tarkistukset osoittavat, että me kaikki haluamme rakentaa EU:n, jossa kukaan ei jää jumiin johonkin jäsenvaltioon voimatta tutkia muuta EU:n aluetta. Siten se on suuri askel eteenpäin, koska se edustaa oikeuksia kolmansien maiden kansalaisille, opiskelijoille, tutkijoille tai muille, jotka asuvat EU:n alueella.
<P>
Lopuksi, puheenvuoroni päätteeksi, tällä rohkaistaan selkeästi ihmisiä EU:n ulkopuolella ajattelemaan EU:ta yhtenä alueena, yhtenäisenä EU:na, yhteisenä alueena, ja se muokkaa eurooppalaista kulttuuria ja identiteettiä rajojemme ulkopuolella.
<SPEAKER ID="070" NAME="Rui Tavares">
GUE/NGL-ryhmän puolesta. - (PT) Arvoisa puhemies, haluaisin ensiksi kiittää esittelijää Carlos Coelhoa, jonka ehdotusta minä kansalaisvapauksien sekä oikeus- ja sisäasioiden valiokunnan varjoesittelijänä tuen.
<P>
Minulla on jo ollut tilaisuus sanoa täällä, että Carlos Coelho on tehnyt hyvän palveluksen Euroopan unionin vapaan liikkuvuuden periaatteelle, kansalaisten oikeuksille, olivatpa he EU:n kansalaisia tai muiden maiden kansalaisia, ja itse EU:n demokratialle. Tämä ei tarkoita vain sen omia kansalaisia vaan myös sen riippuvuutta tuhansista ja tuhansista tai jopa miljoonista kolmansien maiden kansalaisista, jotka tulevat EU:n alueelle, jotka oleskelevat täällä ja jotka tulevat tänne pitkäksi tai lyhyeksi ajaksi tekemään töitä tai opiskelemaan.
<P>
Carlos Coelho on varjoesittelijöiden tuella tehnyt työtä erinomaisessa yhteistyön ilmapiirissä, jossa on tarjottu halukkaasti tietoa. Ennen kaikkea hän on tehnyt sen ajallaan, ja tässä asiassa aika on olennaista, koska käsittelemme ihmisten henkeä.
<P>
Kuten minua ennen puhuneet, voisin antaa esimerkkejä opiskelijoista, tutkijoista ja tiedemiehistä, jotka saapuvat EU:hun työnsä tunnustetun laadun takia mutta jotka eivät myöhemmin voi ylittää rajojamme, jotka itse asiassa ovat todellakin hyvin suljetut muista maanosista tulevien joidenkin ihmisten osalta. Tutkija voi kahdessa tunnissa lähteä Portugalista ja saapua Espanjaan, tulla toisen jäsenvaltion rajalle tai, pikemminkin, hän ei voi lähteä, jos hänellä on, kuten joskus käy, kahden vuoden viisumi maisterintutkintoa varten, sillä hän ei voi sen nojalla lähteä maasta kertomaan työstään tai tekemään tutkimusta toisessa jäsenvaltiossa.
<P>
Jopa meidän on joskus käsiteltävä täällä sellaisia tapauksia, kun esimerkiksi haluamme kuulla jonkun puheenvuoron keskustelussa Brysselissä.
<P>
Meidän olisi pantava merkille, että tämä ei ole vain tarpeeton ja epäoikeudenmukainen taakka kyseiselle kolmannen maan kansalaiselle. Se on tuhlausta niille meistä, jotka luotimme heidän osuuteensa. Se on kilpailukykymme tuhlausta, kun verrataan esimerkiksi tällaista ulkomaisen kansalaisen liikkuvuutta esimerkiksi Yhdysvalloissa tai Kiinassa, Intiassa tai Brasiliassa, ja sitten nähdään heidän liikkuvuutensa esteet Euroopan unionissa. Se on työvoimamme, tieteellisen yhteisömme liikkuvuuden tuhlausta, kun tunnustetaan, että tämä lisääntyvä liikkuvuus on erittäin tärkeää tällaisina kriisiaikoina kuin nyt, ja se on myös tietoyhteiskunnan tuhlausta.
<P>
Siksi neuvoston on aika panna täytäntöön nämä ehdotukset ennen kuin viisumisäännöstö tulee voimaan huhtikuussa ja aiheuttaa lisää tarpeettomia esteitä kyseisten henkilöiden liikkuvuudelle. Sanon enää vain, että ryhmämme tukee esittelijän ehdotusta, ja me äänestämme puolesta.
<SPEAKER ID="071" NAME="Gerard Batten">
EFD-ryhmän puolesta. - (EN) Arvoisa puhemies, mietinnössä ehdotetaan, että jäsenvaltiot voivat myöntää kolmansien maiden kansalaisille enintään 12 kuukaudeksi pitkäaikaiseen oleskeluun tarkoitetun viisumin, jonka Schengen ryhmän muut valtiot tunnustavat.
<P>
Yhdistynyt kuningaskunta ei ole Schengenin ryhmän jäsen, joten siihen tämä ei näyttäisi vaikuttavan suoraan. Ehdotukset kuitenkin helpottaisivat yhteen EU:n jäsenvaltioon tulevien muiden valtioiden kuin jäsenvaltioiden kansalaisten matkustamista muihin EU:n jäsenvaltioihin.
<P>
Yhdistyneellä kuningaskunnalla on valtava laitonta maahanmuuttoa koskeva ongelma. Yhdistyneessä kuningaskunnassa on ainakin miljoona laitonta maahanmuuttajaa. Näiden ehdotusten nojalla ihmiset, jotka haluavat muuttaa Yhdistyneeseen kuningaskuntaan laittomasti, voivat tulla toiseen EU:n jäsenvaltioon täysin laillisesti, saada pitkäaikaiseen oleskeluun tarkoitetun viisumin, jonka avulla he pääsevät esimerkiksi Ranskaan, josta he voivat siirtyä laittomasti Yhdistyneeseen kuningaskuntaan.
<P>
Yhdistyneen kuningaskunnan itsenäisyyspuolueen Euroopan parlamentin jäsenet äänestävät tätä mietintöä vastaan rajojemme suojelemiseksi enemmältä laittomalta maahanmuutolta.
<SPEAKER ID="072" NAME="Frank Vanhecke" AFFILIATION="NI">
(NL) Arvoisa puhemies, huomasin tässä mietinnössä asian, joka on todellakin oudoin esimerkki siitä, miksi meidän on ehdottomasti höllennettävä sääntöjä tällä tavalla, nimittäin se, että ulkomaalainen opiskelija, jolle on myönnetty viisumi Belgiassa opiskelua varten, voi nyt tämän uuden järjestelyn ansiosta etsiä tietoa alankomaalaisesta kirjastosta ja sitten matkustaa Barcelonaan. Se on hienoa hänelle!
<P>
Tässä ei kuitenkaan ole tietysti kyse siitä. Käytännössä Schengen ja koko EU:n viisumipolitiikka tarkoittaa jotakin aivan muuta kuin opiskelijoiden matkustusvapautta. Se tarkoittaa rajojemme täydellistä poistamista, vapaiden käsien antamista järjestäytyneelle rikollisuudelle ja laittomalle maahanmuutolle ilman, että niiden valvomiseksi on vedenpitäviä ulkorajoja - joiden piti olla koko järjestelmän kulmakivi. Yksi Schengenin välittömistä seurauksista on esimerkiksi se, että Espanjassa laillistettujen laittomien maahanmuuttajien joukot voivat vapaasti muuttaa toisiin jäsenvaltioihin.
<P>
Minun mielestäni tämän parlamentin olisi parempi kerrankin miettiä tällaisten päätösten vaikutuksia tavallisiin eurooppalaisiin eikä miettiä ulkomaisten opiskelijoiden arkisia käytännön huolia.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Arvoisa puhemies, haluaisin aloittaa onnittelemalla Carlos Coelhoa erinomaisesta työstä ja erityisesti neuvoston, komission ja parlamentin eri poliittisten ryhmien välillä aikaansaadusta laajasta yksimielisyydestä. Hänen työnsä ansiosta tästä on uskoakseni hyvin vähän erimielisyyttä.
<P>
Euroopan unioni on laajin koskaan luotu vapauden alue. Meidän pitäisi poistaa kaikki esteet, jotka estävät vapaan liikkuvuuden, sekä EU:n kansalaisilta että jäsenvaltioissa laillisesti oleskelevilta kolmansien maiden kansalaisilta. Meidän pitäisi lopettaa lopullisesti järjettömät tilanteet, joihin pitkäaikaiseen oleskeluun tarkoitettujen D-viisumien haltijat niin usein joutuvat.
<P>
Kuten tiedätte, pitkäaikaiseen oleskeluun tarkoitetun viisumin nojalla on mahdollista oleskella sen myöntäneessä jäsenvaltiossa. Kyseisten viisumien haltijat eivät kuitenkaan voi liikkua vapaasti Euroopan unionissa lukuun ottamatta matkustamista jäsenvaltioon, joka on myöntänyt viisumin. Ristiriitaista kyllä, tällaisia aiemmin kuvatun kaltaisia tilanteita tapahtuu hyvin usein. Annan yhden uuden esimerkin: opiskelija, joka kirjoittaa Lissabonissa väitöskirjaansa Amerikan historiasta, ei voi tutustua tiedostoihin ja asiakirjoihin Länsi-Intian keskusarkistossa, joka sijaitsee Sevillassa, vain tunnin lentomatkan päässä.
<P>
Loppujen lopuksi ehdotuksen tavoitteena on se, että pitkäaikaiseen oleskeluun tarkoitetut viisumit tarjoavat samat oikeudet kuin oleskelulupa. Hyvät kollegat, meidän on parannettava liikkuvuuden periaatetta: liikkuvuutta, joka on olennaista työlle, tieteelle ja opiskelulle.
<P>
Vaikka näkemäni perusteella näyttää täysin turhalta, päätän kuitenkin puheenvuoroni pyytämällä teitä kaikkia tukemaan Carlos Coelhon mietintöä, ei vain sen erittäin korkean laadun takia vaan myös siksi, että se on uusi takuu vapaan liikkuvuuden suurenmoiselle alueelle, jota puolustamme. Tuen myös Carlos Coelhon ehdottamaa aikataulua.
<SPEAKER ID="074" NAME="Iliana Malinova Iotova" AFFILIATION="S&amp;D">
(FR) Arvoisa puhemies, haluaisin ensiksi kiittää esittelijää Carlos Coelhoa hänen työstään ja osoittaa kunnioitusta parlamentin, neuvoston ja komission väliselle yhteistyölle kahden mietinnön yhdistämisen ja ensimmäisen käsittelyn, jonka pitäisi myös olla viimeinen, aikana.
<P>
On olennaista, että tämä mietintö hyväksytään ennen huhtikuun 2010 loppua, jotta se voidaan panna täytäntöön viisumisäännöstön kanssa samaan aikaan. On erittäin tärkeää, että kaikki Euroopan unionissa oleskelevat voivat matkustaa kaikissa jäsenvaltioissa. Siten voimme ratkaista D+C-viisumien hakemista ja oleskelulupasääntöjä koskevan kaksitahoisen ongelman.
<P>
Tämän mietinnön ansiosta kaikilla kolmansien maiden kansalaisilla, joilla on pitkäaikaiseen oleskeluun tarkoitettu viisumi, on oikeus matkustaa missä tahansa EU:ssa kuuden kuukauden ajan vuodessa. Kaikkien asiaankuuluvien henkilöiden pitäisi saada kaikki tarvittavat tiedot, kun he saavat viisumit, ja ennen kaikkea heille pitäisi tiedottaa, että kyseisestä viisumista tulee automaattisesti oleskelulupa ennen kuin sen vuoden voimassaoloaika päättyy.
<P>
Lopuksi on tärkeää korostaa, että turvallisuussyistä kaikki D-viisumia hakevat henkilöt on tutkittava, mutta heitä ei pidä rekisteröidä SIS-järjestelmään. Sopimusosapuolten on otettava asianmukaisesti huomioon kaikki toisen sopimusosapuolen SIS-järjestelmään jo syöttämät tiedot.
<P>
Lisäksi, jos SIS II -järjestelmää ei panna täytäntöön vuoden 2012 lopusta, kehotamme komissiota ja neuvostoa esittämään tarvittavan lainsäädännön, jotta tietosuoja saadaan samalle tasolle kuin SIS II -järjestelmässä.
<SPEAKER ID="075" NAME="Mario Borghezio" AFFILIATION="EFD">
(IT) Arvoisa puhemies, hyvät kollegat, näillä ehdotuksilla pyritään helpottamaan jossakin jäsenvaltiossa laillisesti oleskelevien kolmansien maiden kansalaisten liikkumista Schengen-alueella pitkäaikaiseen oleskeluun tarkoitetun D-viisumin nojalla.
<P>
Pohjimmiltaan siinä halutaan laajentaa - ja se huolestuttaa meitä - nykyistä oleskeluluvan ja lyhytaikaiseen oleskeluun tarkoitettujen C-viisumien vastaavuusperiaatetta pitkäaikaiseen oleskeluun tarkoitettuihin viisumeihin. Lyhytaikaiseen oleskeluun tarkoitetuilla viisumeilla on siten sama vaikutus kuin oleskeluluvalla Schengen-alueella liikkumisen osalta. Siinä halutaan toisin sanoen tehdä mahdolliseksi, että jokainen, jolla on hallussaan asiakirja, joka osoittaa, että hän oleskelee laillisesti jossakin jäsenvaltiossa, voi liikkua vapaasti Schengen-alueella enintään kolmen kuukauden pituisia lyhyitä aikoja puolessa vuodessa.
<P>
Huomauttaisimme komissiolle ja neuvostolle turvallisuusongelmasta, joka voi aiheutua tästä vapaasta liikkuvuudesta. Yhdessä jäsenvaltiossa on jo hyvin vaikeaa tehdä tarkastuksia: muistakaamme vaarat, joita kohtaamme, jos panemme suin päin täytäntöön tämän periaatteen.
<SPEAKER ID="076" NAME="Franz Obermayr" AFFILIATION="NI">
(DE) Arvoisa puhemies, muutama kuukausi useimmat ihmiset tässä parlamentissa tunsivat juhlallisen ilmapiirin lisäksi myös iloa, koska viisumisäännöksiä helpotettiin monien Euroopan maiden osalta.
<P>
Mikä todellisuus siis on? Kun Montenegron, Makedonian ja Serbian kansalaisilta poistettiin joulukuussa 2009 viisumivelvoite, Balkanilta matkusti valtavasti ihmisiä Itävallan kautta Keski-Eurooppaan ja jopa Skandinaviaan. Todellinen kansojen liike! Sisäasiainministeriön mukaan noin 150 000 makedonialaista on hyödyntänyt tätä uutta matkustusvapautta vain seitsemässä viikossa. Kaksi kolmasosaa näistä ihmisistä ei palaa kotiin. Monista kylistä, erityisesti Albanian makedonialaisista kylistä, lähtee joka päivä kohti Keski- tai Länsi-Eurooppaa viisi linja-autoa varustettuna turistiviisumilla, jossa yksiselitteisesti kielletään ansiotoiminta. Se tarkoittaa siten, että 90 päivän jälkeen nämä ihmiset menevät maan alle, ja sitten oletetut turistit huomaavat jälleen kerran olevansa halvan työvoiman markkinoilla "polkemassa" palkkoja. Tämä on ero todellisen tilanteen ja Euroopan parlamentin haaveunen välillä.
<P>
Kotimaidemme on vastattava tämän seurauksista. Niiden on kärsittävä seurauksista, jotka johtuvat tämän parlamentin enemmistön päätöksistä. Niiden on selvittävä tuskin valvottavasta laittomasta maahanmuutosta ja laittomuudesta ja siihen liittyvästä pimeästä työstä.
<SPEAKER ID="077" NAME="Simon Busuttil" AFFILIATION="PPE">
(MT) Haluaisin myös onnitella kollegaani Carlos Coelhoa hänen mietinnöstään tästä aloitteesta, jolla myönnetään kolmansien maiden kansalaisille mahdollisuus suurempaan liikkumisvapauteen EU:n vapaalla alueella. Arvoisa puhemies, minun on kuitenkin huomautettava tässä keskustelussa esiin nousseesta ironiasta, eli kun myönnämme suurempia oikeuksia kolmansien maiden kansalaisille, Euroopan unionilla ja sen kansalaisilla on tällä hetkellä vakavia ongelmia matkustamisessa esimerkiksi Libyan kaltaisiin maihin. Se johtuu Sveitsin ja Libyan välillä meneillään olevasta ongelmasta, joka on johtanut siihen, että Libya estää kaikkien Euroopan unionin kansalaisten eikä vain sveitsiläisten matkustamisen. Joten, kun me myönnämme enemmän oikeuksia kolmansien maiden kansalaisille, omille kansalaisillemme annetaan vähemmän oikeuksia matkustaa Libyan kaltaisiin kolmansiin maihin. Mitkä ovat seuraukset? Seuraukset ovat hyvin vakavat. On työntekijöitä, jotka eivät voi mennä tekemään töitä Libyassa, yrityksiä, jotka ovat sijoittaneet Libyaan, estetään lähettämästä työntekijöitä sinne, kun taas toiset työntekijät ovat tällä hetkellä Libyassa ja heidän on pysyttävä siellä, kunnes heidän tilalleen tuleville työntekijöille on myönnetty tulolupa. Tämä on epävarma tilanne, ja kehotan komission jäsentä Malmströmiä puuttumaan tähän kysymykseen kiireellisesti. Ymmärrän, että tämä on diplomaattinen kysymys kahden sellaisen maan välillä, jotka eivät edes ole Euroopan unionin jäseniä, mutta sillä on vakavat seuraukset Euroopan unionin kansalaisiin, jotka haluavat matkustaa Libyaan ansaitakseen elantonsa.
<SPEAKER ID="078" NAME="Monika Flašíková Beňová" AFFILIATION="S&amp;D">
(SK) Kollegani Carlos Coelhon mietintö ja myös asetusluonnos käsittelevät ihmisten liikkumisvapautta, joka on olennainen tekijä Euroopan unionin demokratiassa, ja siksi on mahdotonta hyväksyä, että ihmiset, joille on myönnetty pitkäaikaiseen oleskeluun tarkoitettu viisumi, eivät voi matkustaa Euroopan unionissa.
<P>
Edellä mainittujen aloitteiden tukemiseen on monia syitä. Ensimmäinen on perusihmisoikeuksien kunnioitus ja puolustaminen, sillä liikkumisvapaus kuuluu epäilemättä niihin. Jos jokin jäsenvaltio laillistaa kolmannen maan kansalaisen oleskelun, ei ole mitään syytä, miksi joku henkilö ei voisi liikkua vapaasti Schengen-alueella. Luonnollisesti pitäisi hioa yksityiskohtia, jotka liittyvät siihen, että Schengen-alueen turvallisuustasoa ei alenneta.
<P>
Täällä on myös puhuttu paljon opiskelijoista ja tiedemiehistä, jotka eivät voi matkustaa toiseen jäsenvaltioon. Haluaisin, että tätä ryhmää laajennettaisiin sisällyttämään yrittäjät, koska jos emme salli heille sitä, vähennämme Euroopan unionin kilpailukykyä. Ja siksi uskon, että tämä ehdotus saa tukea, ja onnittelen esittelijää.
<SPEAKER ID="079" NAME="Piotr Borys" AFFILIATION="PPE">
(PL) Arvoisa puhemies, haluaisin kiittää Carlos Coelhoa erittäin paljon. Mielipiteeni on sisällytetty asetukseen. Minulla on myös ollut tilaisuus tehdä työtä itse asetuksen puolesta. Haluaisin sanoa, että Carlos Coelhon mietintö ei ole vain kiireellinen ja tärkeä vaan myös symbolinen. Nyt, yhden uuden jäsenvaltion edustajana voin sanoa ylpeästi, että voimme muuttaa sääntöjä, joilla sallitaan vapaa liikkuvuus Schengen-alueella, jolla tähän asti joillakin Euroopan unionin jäsenvaltioista on ollut vastaavia vaikeuksia. Mielestäni näiden muutosten symboliikka on tällä hetkellä jotakin, jota ei voida yliarvostaa, ja toivon, että tämä tässä parlamentissa aikaansaatu yksimielisyys on valtava menestys meille kaikille.
<P>
Toiseksi, haluaisin sanoa, että D+C-viisumeista luopuminen ja se, että jäsenvaltiot eivät voi myöntää oleskelulupia, pakottavat meidän toimimaan kiireellisesti. Annan vain muutamia esimerkkejä asioista, jotka on tänään mainittu tässä parlamentissa. Kaksi ukrainalaista opiskelijaa, jotka matkustivat Wrocławista Berliiniin viime vuonna, pidätettiin juuri, kun he ylittivät rajan, pääasiassa siksi, että nuoret eivät olleet tietoisia säännöistä, ja he vain halusivat hyödyntää henkisen omaisuuden varantojamme. Mielestäni tämän päivän äänestäminen on meille hyvin merkittävää ja tärkeää.
<P>
Haluaisin vain kiinnittää huomiota viimeiseen asiaan - turvallisuuskysymykseen. Meillä pitäisi nyt olla hyvä järjestelmä Schengenissä kerätyn tiedon vaihtoon, meidän pitäisi ehdottomasti tehdä työtä Schengenin tietojärjestelmän toisen sukupolven ja viisumitietojärjestelmän puolesta ja, ennen kaikkea, ehkä saada vielä useammin tarkastuksia ja kertomuksia. Haluaisin vedota tämän osalta voimakkaasti komission jäseneen Malmströmiin, jotta voidaan varmistaa, että jäsenvaltioiden turvallisuutta koskeva koordinointi on yhtä hyvää kuin tähän asti, ja haluaisin jälleen kerran kiittää Carlos Coelhoa erittäin paljon loistavasta mietinnöstä.
<SPEAKER ID="080" NAME="Kinga Göncz" AFFILIATION="S&amp;D">
(HU) Arvoisa puhemies, haluaisin sanoa, että olen sangen samaa mieltä kanssanne ja että tuen esittelijää ja myös komission jäsentä Malmströmiä etsittäessä tähän kysymykseen ratkaisua, joka on sopusoinnussa oikeusvaltion, ihmisoikeuksien kunnioittamisen, tietosuojan ja tietysti myös turvallisuusnäkökohtien kanssa. On esitetty paljon huolenaiheita. Haluaisin korostaa muutamia kohtia. Jotta tämä asetus saataisiin toimimaan, meidän on ennen kaikkea tutkittava kunkin jäsenvaltion käytäntöjä ja otettava niistä oppia. Tiedämme, että jotkin jäsenvaltiot pystyvät myöntämään oleskeluluvat ajoissa. Nämä parhaat käytännöt voivat merkitä meille paljon. Jäsenvaltioiden käytäntöjä on koordinoitava luottamuksen lisäämiseksi. Kaikkien jäsenvaltioiden pitäisi käyttää SIS-järjestelmää - tiedämme, että kaikki niistä eivät tee nyt niin - ja SIS II -järjestelmän käyttöönotto ja VIS-järjestelmien käyttäminen ovat erittäin kiireellisiä tehtäviä, koska näillä järjestelmillä annetaan takuut pitkällä aikavälillä. On EU:n etujen mukaista, että täällä oleskelevat kolmansien maiden kansalaiset - opiskelijat, liikemiehet, tutkijat - voivat todellakin liikkua vapaasti.
<SPEAKER ID="081" NAME="Georgios Papanikolaou" AFFILIATION="PPE">
(EL) Arvoisa puhemies, myös minä haluaisin aloittaa kiittämällä Carlos Coelhoa erinomaisesta työstä tämän mietinnön osalta ja todeta seuraavaa:
<P>
Ensinnäkin, Schengenin säännöstö on juuri sitä: vapaata liikkuvuutta Schengen-alueen rajojen sisällä. Siksi meidän on tässä keskustelussa tehtävä ensimmäinen yksinkertainen peruspäätelmä: että tämän asetuksen eteneminen on olennaista. Esimerkki opiskelijasta on valaiseva; kaikilla, joilla on pitkäaikaiseen oleskeluun tarkoitettu viisumi, pitäisi olla oikeus vapaaseen liikkuvuuteen.
<P>
Ongelma on siinä - ja tätä haluaisin korostaa - helpotetaanko tällä laitonta maahanmuuttoa, vaikka välillisestikin, aiheutuuko siitä turvallisuusongelmia, ja mitä tapahtuu, jos henkilöllä, joka käyttää tätä oikeutta, ei ole keinoja liikkua, mikä jäsenvaltioiden on otettava huomioon.
<P>
Jäsenvaltioiden on tietenkin oltava huolellisia myöntäessään viisumeja. Tässä kohtaa, kuten mietinnössä todetaan, nousee esiin hyvin tärkeä tekijä, ratkaisevin kaikista tekijöistä: se, että tietojen käsittely ennen pitkäaikaiseen oleskeluun tarkoitettujen viisumien myöntämistä on nyt pakollista Schengenin tietojärjestelmässä. Siten emme loppujen lopuksi vain suojaa Schengenin säännöstä vaan myös vahvistamme turvallisuutta juuri sen yhteydessä.
<P>
Sellaisenaan meidän kaikkien pitäisi suhtautua myönteisesti näihin suunnitelmiin, ja SIS II -järjestelmän, joka on välttämättömyys, pitää, tapahtui mitä tahansa, edetä nopeasti. Lopuksi meidän on jäsenvaltioiden ja jäsenvaltioiden virastojen kanssa yhteistyössä helpotettava, edistettävä ja vahvistettava Schengenin säännöstöä ja sen lisäksi samanaikaisesti vahvistettava turvallisuutta, joka on olennainen tekijä kaikille jäsenvaltioille, kaikille meille, ja Schengenin säännöstölle.
<P>
(Suosionosoituksia)
<SPEAKER ID="082" NAME="Tanja Fajon" AFFILIATION="S&amp;D">
(SL) Vapaa liikkuvuus ja sisärajojen poistaminen ovat Euroopan yhdentymisen kaksi tärkeintä tekijää. Meidän on helpotettava jäsenvaltioissa laillisesti oleskelevien kolmansien maiden kansalaisten vapaata liikkumista Schengen-alueella. On mahdotonta hyväksyä, että meidän pitäisi byrokratian takia rajoittaa opiskelijoiden, tutkijoiden ja yritysten liikkuvuutta EU:ssa.
<P>
Vastaavasti meidän on sallittava mahdollisimman pian vapaa liikkuvuus Bosnia ja Hertsegovinan ja Albanian kansalaisille ja Kosovon kansalle, joilla on ristiriitaisesti vähemmän oikeuksia vapaaseen matkustamiseen nyt kuin vuosia sitten. Olojen on tietenkin oltava asianmukaiset, jotta niin tapahtuu, ja laitonta joukkomaahanmuuttoa koskevien tietojen ei pitäisi antaa johtaa meitä harhaan.
<P>
Länsi-Balkanin maiden kansalaiset on eristetty viisumijärjestelmällä aivan liian kauan. Heidän on vahvistettava yhteyksiään unionin kansalaisiin, mutta yhä useammin heidän viisumihakemustensa hylkääminen estää heitä tekemästä niin. Älkäämme antautuko vaaraan vielä vahvemmasta eristäytymisen ja syrjinnän tunteesta, erityisesti niiden nuorten ihmisten keskuudessa, joilla ei ehkä koskaan ole ollut tilaisuutta löytää unionia. Älkäämme siksi tuhlatko enää aikaa heti, kun joko Bosnia ja Hertsegovina tai Albania täyttää viisumivapauskriteerit.
<P>
Kaikki toimet, joihin ryhdymme helpottaaksemme matkustamista Schengen-alueella, ovat askel eteenpäin, ja ne ovat Euroopan unionin etujen mukaisia.
<SPEAKER ID="083" NAME="Zbigniew Ziobro" AFFILIATION="ECR">
(PL) Arvoisa puhemies, keskustelun aiheena oleva ehdotus koskee yhtä Euroopan unionin toiminnan perusperiaatteista - sisärajojen poistamista ja ihmisten vapaata virtaa. Siksi se ansaitsee erityistä huomiota. On mahdotonta ymmärtää ja siten mahdotonta hyväksyä, että pitkäaikaiseen oleskeluun tarkoitettujen viisumien haltijoilla on vähemmän vapautta liikkua Schengen-alueella kuin ihmisillä, joilla on lyhytaikaiseen oleskeluun tarkoitetut viisumit. Siksi kannatan Euroopan komission ehdotusta. Katson kuitenkin, että meidän pitäisi tehdä ehdotukseen tarkistuksia turvallisuuden takaamiseksi. Siksi tuen kansalaisvapauksien sekä oikeus- ja sisäasioiden valiokunnan ehdotusta, että Schengenin tietojärjestelmän osana pitäisi olla jäsenvaltioiden välinen tiedonvaihto ei-toivotuista henkilöistä. Euroopan komissiota pitäisi myös vaatia antamaan kertomus asetuksen soveltamisesta viimeistään 5. huhtikuuta 2012. Laaditut tarkastukset ovat vakavan harkinnan ja - useimmissa tapauksissa - tuen arvoisia.
<SPEAKER ID="084" NAME="Elżbieta Katarzyna Łukacijewska" AFFILIATION="PPE">
(PL) Arvoisa puhemies, kolmansien maiden kansalaiset eivät ole ainoita, jotka haluaisivat, että näistä maista tulevien ihmisten liikkuminen Schengen-alueella olisi helpompaa, koska me, Euroopan unionin asukkaat, odotamme sitä myös. On ristiriitaista, että lyhytaikaiseen oleskeluun tarkoitettujen viisumien haltijoilla on tällä hetkellä suurempi liikkumisvapaus kuin pitkäaikaiseen oleskeluun tarkoitettujen viisumien haltijoilla ja että sellainen kolmannen maan kansalainen, jolla on esimerkiksi Puolassa pitkäaikaiseen oleskeluun oikeuttava laillinen lupa, ei voi matkustaa Saksaan tai Ranskaan. Liikkumisvapautta ei pitäisi soveltaa vain Euroopan unionin asukkaisiin. Kolmansista maista tulevien tutkijoiden, opiskelijoiden, koululaisten ja liikemiesten pitäisi voida liikkua vapaasti, käydä ystävien luona ja oppia muiden perinteitä, tapoja ja kulttuuria. He ovat Euroopan unionin ajatuksen suurlähettiläitä ja me, Euroopan unionin asukkaat, otamme askelen eteenpäin rajoista vapaan unionin ajatuksen toteuttamisessa.
<SPEAKER ID="085" NAME="Andreas Mölzer" AFFILIATION="NI">
(DE) Arvoisa puhemies, Schengeniin kuuluvien maiden viisumijärjestelmä on ilmeisesti niin monimutkainen, että konsulaattien työntekijät eivät enää tiedä, mitä he tekevät, ja antavat rehellisten viisumimatkailijoiden pudota viisumiansaan. Se, että konsulaattien henkilökunta ei ole tietoinen D- ja C-viisumiluokista vaikuttaa hieman oudolta. Velvollisuudet laiminlyödään törkeästi, jos joku jättää Schengenin tietojärjestelmän tarkastamatta helpottaakseen työtään. On selvää, että se luo monia tarpeettomia ongelmia ulkorajoilla ja että tämä tilanne on korjattava kiireellisesti. Tässä yhteydessä ei ole kovin järkevää keskustella kansallisista kuulutusluetteloista, jos EU:n kuulutusjärjestelmää ja EU:n kuulutusasetuksia ei edes sovelleta johdonmukaisesti.
<P>
Balkanin maiden viisumivapautukset liittyvät näistä maista tulevien turhien turvapaikkahakemusten kasvuun. On erityisen tärkeää, että nyt, kun Balkanin viisumiasetusten höllentämisestä lähtien on todellinen vaara maahanmuuttajien aallosta, kun seitsemän viikon kuluessa miltei 150 000 ihmistä Makedoniasta on käyttänyt hyväkseen uutta matkustusvapautta ja arvioiden mukaan miltei kaksi kolmasosaa heistä ei luultavasti palaa kotiin, viisumiasetusten täytäntöönpano saadaan tapahtumaan.
<SPEAKER ID="086" NAME="Krisztina Morvai" AFFILIATION="NI">
(HU) Unkarilaisina parlamentin jäseninä olemme erityisasemassa, kun aiomme äänestää ja päättää siitä, annetaanko kolmansien maiden kansalaisille mahdollisuus liikkua vapaasti Euroopan unionissa vai päinvastoin, yritetäänkö sitä estää. Unkari menetti Trianonin murhenäytelmän seurauksen suuren osan alueestaan, ja nykyisen Unkarin alueen rajojen ulkopuolella ja siten Euroopan unionin nykyisten rajojen ulkopuolella elää paljon unkarilaisten maanmiehiä, entisellä eteläisellä alueella ja Ala-Karpatiassa. Maanmiehemme ovat erittäin nöyryyttävässä tilanteessa, kun he opiskelevat tai työskentelevät tutkimuksessa tai muilla aloilla omassa typistetyssä maassaan, emmekä saa antaa heidän lähteä Unkarista. Tämä on erittäin valitettava ja kestämätön tilanne, jota vastaan meidän on toimittava. Siksi me, unkarilaismieliset unkarilaiset parlamentin jäsenet, äänestämme tämän ehdotuksen puolesta saadaksemme tämän naurettavan tilanteen loppumaan.
<SPEAKER ID="087" NAME="Andrew Henry William Brons" AFFILIATION="NI">
(EN) Arvoisa puhemies, tämä ehdotus perustuu oletukseen, että kaikki kolmansista maista EU:hun tulevat henkilöt ovat hyväntahtoisia henkilöitä ja että jos he sanovat olevansa tulossa tänne opiskelemaan, he todella ovat. EU:ssa on paljon valeyliopistoja, ja jopa aidoilla yliopistoilla on usein kirjoissaan opiskelijoita, jotka eivät ikinä ilmesty luentosaliin. Jos heidän liikkumistaan muihin valtioihin helpotetaan, on paljon vaikeampaa tarkastaa heidän asemansa aitous ja vaikeampaa paikallistaa heidät, kun huomataan, että heidän asemansa ei ole totuudenmukainen.
<P>
Vaikka Yhdistynyt kuningaskunta ei kuulu Schengen-alueeseen, EU:lla on pitkät perinteet laittomien maahanmuuttajien laillistamisesta. Tämän päivän pitkäaikaiseen oleskeluun tarkoitetun viisumin haltija saattaa olla huomisen laiton siirtolainen, ja sitä seuraavana päivänä EU:n kansalainen, jolla on täydellinen liikkumisen vapaus.
<SPEAKER ID="088" NAME="Cecilia Malmström">
komission jäsen. - (EN) Arvoisa puhemies, esiin on otettu kaksi kysymystä, jotka eivät erityisesti liity tähän kysymykseen, mutta haluaisin kuitenkin käyttää tilaisuuden käsitellä niitä lyhyesti.
<P>
Simon Busuttil otti esiin kysymyksen Libyasta. Voin vakuuttaa hänelle, että se on hyvin monimutkainen kysymys, mutta olemme aktiivisesti mukana vuoropuhelussa Libyan, Sveitsin ja jäsenvaltioiden kanssa löytääksemme ratkaisun tähän erittäin monimutkaiseen ongelmaan ennen kuin se laajenee lisää. Joten toivon voivani kertoa teille pian uudelleen tätä koskevasta kehityksestä.
<P>
Tanja Fanonin kysymyksen osalta haluan kertoa teille, että tietysti Albanian ja Bosnia ja Hertsegovinan tilanne on toinen, ja olemme juuri päättämässä siellä tehtävää, jossa arvioidaan, miten nämä kaksi maata pärjäävät kriteerien mukaan. Komissio laatii hyvin pian, kuultuaan jäsenvaltioita ja asiantuntijoita, kertomuksen siitä, ja kyseisen kertomuksen arviointi annetaan kansalaisvapauksien sekä oikeus- ja sisäasioiden valiokunnan jäsenille ennen kuin esityslistalle annetaan mahdollinen ehdotus.
<P>
Tämän ehdotuksen osalta voin vakuuttaa jäsenille ja esittelijälle, että komissio on erittäin sitoutunut tämän työn tekemiseen, ja teemme kaikkemme varmistaaksemme, että asetus pannaan täytäntöön. Se saattaa kuulostaa tekniseltä ongelmalta, mutta se ei ole sitä. Se koskee yksittäisiä kansalaisia, ja me haluamme rohkaista kansalaisia tulemaan tänne laillisesti kaikkien asianmukaisten asiakirjojen kanssa, olivatpa he opiskelijoita, tutkijoita, asiantuntijoita tai tiedemiehiä. Se on hyväksi heille ja se on hyväksi meille. Sisärajoista vapaa alue on myös Euroopan unionin aatemaailman mukaista. Meidän pitäisi siksi välttää näiden ihmisten elämän tekemistä turhan monimutkaiseksi.
<P>
Mielestäni olemme tässä ehdotuksessa saaneet aikaan hyvän tasapainon. Olemme pystyneet ottamaan turvallisuusnäkökohdat huomioon tyydyttävällä tavalla ja voimme onnitella itseämme. Näin unioni parhaimmillaan toimii kolmen toimielimen voimin pyrkiessään määrittämään ongelman ja pyrkiessään löytämään konkreettisen ratkaisun kansalaisten eduksi.
<P>
Joten, paljon kiitoksia työstänne, hyvä Carlos Coelho, ja kiitos hyvästä keskustelusta tässä täysistunnossa.
<SPEAKER ID="089" NAME="Carlos Coelho" LANGUAGE="PT">
Arvoisa puhemies, neljä viimeistä kohtaa. Ensimmäinen on se, että valitettavasti neuvoston tuoli on tämän keskustelun aikana tyhjä. Toinen on kiitos komission jäsenelle Malmströmille hänen ystävällisistä huomioistaan sekä pyyntö hänelle ja neuvostolle taata tämän asetuksen voimaantulo 5. huhtikuuta. Muuten meillä on oikeudellinen porsaanreikä, joka vaikuttaa todellisiin ihmisiin.
<P>
Kolmas kohta on se, että on valitettavaa, että jäsenet, jotka ovat osallistuneet tähän keskusteluun ja jotka ovat ottaneet esiin turvallisuusongelmat, eivät ole kyenneet näkemään parannuksia, jotka parlamentti on ottanut käyttöön tämän asetuksen avulla, erityisesti velvoitteen tarkistaa Schengenin tietojärjestelmä etukäteen.
<P>
Kuten aloituspuheenvuorossani korostin, mielestäni parlamentti on suorittanut tehtävänsä hyvin, koska se on vahvistanut sekä liikkumisen vapautta että turvallisuutta. Sen tunnustamatta jättäminen tarkoittaa sen yksipuolista käsittelyä ja koko kuvan näkemättä jättämistä.
<P>
Viimeinen kohtani, arvoisa puhemies, on kaikkien niiden kiittäminen, jotka ovat työskennelleet yhdessä tätä päämäärää varten, eli niitä, joiden ansiosta saimme sopimuksen aikaan ensimmäisessä käsittelyssä, erityisesti komissiota ja neuvostoa, mutta myös kaikkia niitä poliittisia ryhmiä kansalaisvapauksien sekä oikeus- ja sisäasioiden valiokunnassa, jotka mahdollistivat tämän laajan yksimielisyyden. Uskon, että kun osallistumme ratkaisun löytämiseen tällä tavalla, teemme työmme parhaalla mahdollisella tavalla.
<SPEAKER ID="090" NAME="Puhemies">
- (EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="091" NAME="Petru Constantin Luhan  " LANGUAGE="RO">
Tuen tämän mietinnön osana toteutettuja ponnisteluja laajentaa menestyksekkäästi pitkäaikaiseen oleskeluun tarkoitettujen viisumien haltijoiden liikkumisvapautta samoin edellytyksin kuin lupien ja lyhytaikaiseen oleskeluun tarkoitettujen viisumien haltijoilla. Tällä hetkellä voimassa olevissa sopimuksissa on monia esteitä kolmansien maiden kansalaisille, jotka oleskelevat laillisesti jossakin jäsenvaltiossa ja jotka eri syistä haluavat matkustaa Euroopan unionissa. Jäsenvaltioissa on puutteita vaaditun ajan, menetelmän ja viisumien myöntämiseen käytettyjen kriteerien osalta. Käytännössä on havaittu, että yhden valtion torjumat viisuminhakijat koettavat "onneaan" toisissa jäsenvaltioissa. Tämä johtuu siitä, että jotkin valtiot ovat vaativampia, kun taas toiset ovat löyhempiä viisumien ja oleskelulupien myöntämisen osalta. Jotta voidaan välttää luomasta viisuminhakijoiden virtaa tiettyjen sellaisten maiden kautta, joiden viisumin myöntämistä koskeva politiikkaa on vapaampaa, ehdotan, että viisumihakemusten tarkistuksista ja hyväksymismenettelyistä tehdään yhtenäisiä kaikissa jäsenvaltioissa. Tällä menetelmällä varmistetaan samanlainen lähestymistapa kaikkiin hakemuksiin ja poistetaan siten uhka, että Schengen-alueelle ilmaantuu "käytäviä".
