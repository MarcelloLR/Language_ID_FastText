<CHAPTER ID="021">
Metallisen elohopean viennin kieltäminen ja turvallinen varastointi (keskustelu) 
<SPEAKER ID="497" NAME="Puhemies">
(EN) Esityslistalla on seuraavana ympäristön, kansanterveyden ja elintarvikkeiden turvallisuuden valiokunnan suositus toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi metallisen elohopean viennin kieltämisestä ja turvallisesta varastoinnista (11488/1/2007 - C6-0034/2008 - (Esittelijä: Dimitrios Papadimoulis).
<SPEAKER ID="498" NAME="Dimitrios Papadimoulis" LANGUAGE="EL">
Arvoisa puhemies, haluan aloittaa kiittämällä kaikkien poliittisten ryhmien varjoesittelijöitä. Ilman heidän apuaan ja osallistumistaan en olisi päässyt tyydyttävään kompromissiin neuvoston kanssa.
<P>
Jos kompromissiteksti hyväksytään täsmälleen sellaisena, kuin siitä sovittiin neuvoston kanssa ja ilman sitä haittaavia tarkistuksia, otetaan merkittävä askel kohti elohopeaa koskevan yhteisön strategian täytäntöönpanoa. Tekstillä lopetetaan metallisen elohopean viennin lisäksi myös tiettyjen merkittävien, EU:ssa paljon tuotettujen elohopeayhdisteiden vienti.
<P>
EU on tärkein elohopean viejä; se toimittaa vuosittain noin 1 000 tonnia nykymaailman kaiken kaikkiaan 3 600 elohopeatonnista. Keskustelun aiheena olevassa asetusehdotuksessa käsitellään lähinnä 12 000:ta tonnia elohopeaa, joka jää vuosittain ylijäämäksi. Ehdotuksella tasoitetaan tietä tulevia, kansainvälisen tason toimenpiteitä varten. Ei saa unohtaa, että elohopea on maailmanlaajuinen saaste, joka ei tunne rajoja. Sen käsitteleminen on ensisijainen ja kansainvälinen huolenaihe. Asetuksella vahvistetaan merkittävästi EU:n johtoasemaa keskusteluissa, joita käydään YK:n ympäristöohjelman puitteissa. Asetuksella siirrytään myös lähemmäksi elohopeaa koskevan kansainvälisen sopimuksen tekemistä.
<P>
Kompromissitekstin tärkeimmät puolet ovat seuraavat.
<P>
Siinä laajennetaan viennin kieltämistä koskemaan metallisen elohopean lisäksi myös sinooperimalmia, elohopeakloridia, elohopeaoksidia ja seoksia, joissa elohopeapitoisuus ylittää 95 prosenttia painosta.
<P>
Erityinen kielto kohdistettiin metallisen elohopean sekoittamiselle muiden aineiden kanssa vientiä varten.
<P>
Elohopean ja tiettyjen elohopeayhdisteiden viennin kieltoa on aikaistettu.
<P>
Kloori-alkaliteollisuuden ja kaasun puhdistamisteollisuuden yritykset ovat velvollisia julkaisemaan ja ilmoittamaan komissiolle tiedot siitä, kuinka paljon ne varastoivat elohopeaa tai kuinka paljon sitä lähetetään hävitettäväksi.
<P>
Mukaan otettiin tarkistuslauseke, jossa vaaditaan, että komissio tutkii tilannetta uudelleen ja toimittaa asiasta kertomuksen Euroopan parlamentille ja neuvostolle viimeistään 15. maaliskuuta 2013. Lausekkeessa on ehdotuksia lisätoimenpiteiksi.
<P>
Sovittiin myös, että tietojenvaihtoon tarvittavat järjestelyt tehdään 1. tammikuuta 2010 mennessä ja samalla harkitaan kaikkien elohopeatuotteiden viennin kieltämistä.
<P>
Lopuksi totean, että sovitun tekstin mukaan elohopeaa, jota ei käytetä enää kloori-alkaliteollisuudessa tai tuoteta muissa teollisuusyrityksissä, pidetään jätteenä ja se varastoidaan turvallisesti. Onnistuimme lisäämään myös metallisen elohopean hyväksymisehdot ennen sen lopullista hävittämistä kiinteyttämistutkimuksen perusteella.
<P>
Hyvät naiset ja herrat, yhteenvetona haluan sanoa, että mielestäni neuvoston kanssa aikaansaamamme kompromissiteksti on tärkeä. Se olisi kuitenkin hyväksyttävä ilman tarkistuksia, koska ne veisivät meidät takaisin lähtöruutuun ja viivästyttäisivät huomattavasti toimenpiteitä, joilla suojellaan ympäristöä ja kansanterveyttä. Uskon, että huomisessa äänestyksessä pääsemme askelen eteenpäin, ja varmistamme näin kansanterveyden ja ympäristön suojelemisen tyydyttävän tason.
<SPEAKER ID="499" NAME="Stavros Dimas" LANGUAGE="EL">
Arvoisa puhemies, hyvät naiset ja herrat, haluaisin lausua kiitokseni ja onnitteluni esittelijälle Dimitrios Papadimoulisille hänen erinomaisesta panoksestaan metallisen elohopean vientikieltoa koskevan asetuksen osalta. Kiitän myös ympäristön, kansanterveyden ja elintarvikkeiden turvallisuuden valiokuntaa sen myönteisestä ja rakentavasta palautteesta.
<P>
Asetuksella toteutetaan kaksi toimenpidettä, jotka komissio mainitsee tiedonannossaan vuodelta 2005 neuvostolle ja Euroopan parlamentille elohopeaa koskevasta yhteisön strategiasta. Tämän asetuksen antaminen on merkkipaalu strategian täytäntöönpanossa, koska asetuksella kielletään metallisen elohopean vienti yhteisöstä. Yhteisön viemä elohopea muodostaa vähintään 25 prosenttia maailmanlaajuisesta tarjonnasta.
<P>
Esitetyn asetuksen tärkeimpänä tavoitteena on elohopean maailmanlaajuisen tarjonnan rajoittaminen kieltämällä metallisen elohopean vienti EU:sta ja siirtämällä elohopea turvallisiin varastoihin.
<P>
Asetuksessa käsitellään lähinnä niitä 12 000 tonnia elohopeaa, jotka jäävät yli tulevina vuosina, koska elohopeakennoteknologia kloori-alkaliteollisuudessa poistuu vähitellen käytöstä.
<P>
Asetuksella estetään ylijäämäelohopean vienti kolmansiin maihin ja sen käyttö kullankaivussa ja vastaavassa laittomassa toiminnassa, jotka vaikuttavat merkittävästi elohopean kertymiseen ympäristöön.
<P>
Parlamentin ponnistukset tämän lainsäädäntöaloitteen soveltamisalan laajentamiseksi ja sen tekstin parantamiseksi ovat olleet tuloksekkaita. Niillä on varmistettu, että asetuksesta sovitussa muodossaan saadaan tehokas keino kansanterveyden ja ympäristön suojelemiseen.
<P>
Haluaisin kiittää toimielimiä ja kaikkia niitä, jotka osallistuivat prosessiin, jonka tarkoituksena oli päästä sopimukseen toisessa käsittelyssä. Haluaisin varsinkin korostaa Euroopan parlamentin rakentavaa roolia tämän tyydyttävän sopimuksen muotoilussa.
<P>
Joissakin tärkeissä kohdissa parlamentti halusi laajentaa komission alkuperäisen ehdotuksen soveltamisalaa. Erityisesti haluaisin korostaa kolmea kohtaa, jotka olivat neuvottelujen ytimessä:
<P>
· vientikiellon soveltamisala,
<P>
· vientikiellon voimaanastumispäivämäärä,
<P>
· metallisen elohopean turvallinen ja taloudellisesti edullinen loppusijoittaminen.
<P>
Komissio ymmärtää parlamentin pyrkimyksen taata myönteiset tavoitteet näille keskeisille kohdille ja aikoo hyväksyä esitetyt muutokset.
<P>
Komissio aikoo tietenkin tarkkailla tiiviisti asetuksen kaikkien määräysten oikeanlaista täytäntöönpanoa ja noudattamista ja tutkia uudelleen lisätoimenpiteiden tarpeen.
<P>
Tällä ehdotuksella vaikutetaan merkittävästi tavoitteeseen elohopea-altistumisen vähentämisestä. Sillä valmistellaan tietä tuleville kansainvälisille ja maailmalaajuisille toimenpiteille. Kansainvälisiä neuvotteluja käydään joka tapauksessa YK:n ympäristöohjelman suojeluksessa. Tämän asetuksen antamisella lähetetään vahva viesti EU:n sitoutumisesta tämän ongelman käsittelyyn.
<P>
Jo hyväksyttyjen tarkistusten 42-63 lisäksi on jätetty viisi uutta tarkistusta Espanjan Almadénin alueen käytöstä ensisijaisena alueena metallisen elohopean turvalliseksi sijoituspaikaksi. Komissio ymmärtää sen todennäköisen taloudellisen vaikutuksen, jonka elohopeakaivoksen sulkeminen aiheuttaa alueelle. Alueen omistavan Mayasa-yrityksen koordinoima tutkimusohjelma saa yli kaksi miljoonaa euroa rahoitusta LIFE-hankkeesta. Ohjelmassa tutkitaan turvallisia hävitysmenetelmiä metalliselle elohopealle. Tutkimuksen tuloksista on hyötyä, kun elohopean loppusijoitukselle asetetaan hyväksymisehtoja, kuten asetusehdotuksen tarkistuksessa 56 esitetään.
<P>
Almadénin aluetta voitaisiin hyvinkin pitää turvallisena elohopean varastointipaikkana, jos se täyttää asetut ehdot ja jos sillä on tarvittavat luvat. Komissio ei kuitenkaan voi hyväksyä tarkistuksissa 37-41 ehdotettua vain yhden alueen suosimista, eikä se siis voi hyväksyä kyseisiä tarkistuksia.
<P>
Yhteenvetona Euroopan komissio siis voi hyväksyä kompromissipaketin sellaisena, kuin siitä sovittiin kolmenvälisissä keskusteluissa, nimittäin tarkistusten 42-63 osalta. Komissio on tyytyväinen asetuksesta tehtyyn sopimukseen toisessa käsittelyssä. Kuitenkaan tarkistuksista 37-41 ei sovittu, eikä niitä voida hyväksyä.
<SPEAKER ID="500" NAME="Martin Callanan">
PPE-DE-ryhmän puolesta. - (EN) Arvoisa puhemies, ensimmäiseksi lausun kiitokseni Dimitrios Papadimoulisille siitä, että hän on ohjannut tämän mietinnön parlamentin läpi. Ymmärrän täysin, että tämä prosessi on ollut erittäin vaikea ja aikaavievä.
<P>
Kuitenkaan en ole tyytyväinen prosessin viimeiseen vaiheeseen eli epävirallisiin tapaamisiin, joita järjestettiin neuvoston kanssa toisen käsittelyn sopimukseen pääsemiseksi. Tapaamisia hoiti Dimitrios Papadimoulis yksin ilman varjoesittelijöiden kutsumista mukaan. Mielestäni tämä tilanne on valitettava.
<P>
Ryhmäni on tukenut yleisesti alun perin neuvoston hyväksymää yhteistä kantaa, ja tiedän hyvin, että tämä asetus olisi pantava nopeasti täytäntöön. Ryhmäni hyväksyy keskeiset kohdat, jotka huolestuttivat joitakin jäsenvaltioita. Tällaisia kohtia olivat erityisesti tarve säilyttää mahdollisuus turvalliseen loppuvarastointiin ja noudattaa suurin piirtein sovittua täytäntöönpanoajankohtaa.
<P>
Useimpiin kysymyksiin puututtiin, ja ne ratkaistiin. Kuitenkaan kahta asiaa ei ratkaistu. Ensimmäinen niistä on Almadénin asema, johon komission jäsen viittasi. Meidän mielestämme kompromissitarkistuksissa ei päästä riittävän pitkälle: meistä niissä pitäisi viitata nimenomaisesti ongelmiin, joita aiheutuu Almadénille, joka on yksi yhteisön tärkeimpiä elohopean kaivausalueita. Mielestämme näihin ongelmiin olisi puututtava. Parlamentti puuttui niihin molemmissa vaiheissa, ja meistä ne pitäisi lisätä yhteiseen kantaan.
<P>
Toinen asia, johon en ole tyytyväinen, on se, että kompromissipakettiin lisättiin nimenomaan viittaus mahdollisesta ilmapuntarien vientikiellosta. Tätä viittausta ei ollut yhteisessä kannassa, eikä ryhmäni tue sitä. Olen pettynyt siihen, että neuvosto antoi tässä kohdassa periksi Dimitrios Papadimoulisille neuvotteluiden aikana. Tämän takia olen jättänyt jälleen tarkistuksen, jotta se poistettaisiin lopullisesta paketista.
<P>
Lopuksi haluaisin kiittää komissiota ja Dimitrios Papadimoulisia ja erityisesti puheenjohtajavaltiota Sloveniaa, joiden tiedän työskennelleen kovasti tämän asian parissa. Ei ole heidän vikansa, että parlamentin menettelytapoja olisi - omasta mielestäni - muutettava selvästi näissä asioissa.
<SPEAKER ID="501" NAME="Miguel Angel Martínez Martínez">
PSE-ryhmän puolesta. - (ES) Arvoisa puhemies, hyvät naiset ja herrat, Espanjan sosialistit aikovat äänestää osoittaen solidaarisuutta ja johdonmukaisuutta Espanjan Almadénin alueelle. Alueeseen vaikuttaa vakavasti se teksti, josta nyt keskustelemme ja josta huomenna äänestämme.
<P>
Almadénin alue ja sen asukkaat, maanmieheni, ovat eläneet elohopeasta, jota on louhittu heidän kaivoksistaan, jotka ovat suurimmat elohopeakaivokset Euroopassa ja maailmassa. Viime vuosien aikana alueella on kärsitty merkittävästä taloudellisesta ja sosiaalisesta taantumasta, sillä monien eri syiden takia elohopean louhintaa on rajoitettu vähitellen. Nyt päätämme elohopean vientikiellosta.
<P>
Emme ole pelkästään vastustaneet koko tätä prosessia, vaan - koska ymmärrämme päätöksen taustalla olevat terveyssyyt - olemme keskittyneet toisaalta parantamaan väestön tietoisuutta uudesta tilanteesta ja toisaalta kehittäneet menetelmiä, joilla Almadén ja sitä ympäröivä alue voivat edistyä järjestämällä uudelleen toimintaansa, joka perustuu alueen ihmisten kokemukseen ja työkykyyn ja jossa hyödynnetään poikkeuksellista luonnonympäristöä.
<P>
Almadénissa olemme puhuneet Euroopan unionista yhteisvastuun taustaa vasten. Olemme selittäneet ihmisille, että yhteisön toimielimet huolehtivat heistä jatkossakin, että heille tarjotaan apua, jolla he voivat jatkaa Espanjan hallituksen, Kastilia- La Manchan aluehallinnon ja Ciudad Realin maakuntaneuvoston avulla työtään. Tämä sitoumus on vahvistettu kaikilla parlamentin tekemillä julistuksilla.
<P>
Ensinnäkin suosituksena on aina ollut, että Euroopan unionin ja sen komission olisi tarjottava varoja ja välineitä, joilla Almadénia tuettaisiin alueen toiminnan uudelleenjärjestelemiseksi, jotta paikalliset ihmiset eivät kärsisi perinteisen kaivosteollisuutensa sulkemisesta. Toiseksi suosituksena on ollut, että Almadénia pidetään ensisijaisena vaihtoehtona, kun harkitaan elohopean varastointipaikkaa Euroopasta hävinneitä tai häviäviä metalleja koskevan direktiivin mukaisesti.
<P>
Tämä ajattelutapa perustui sekä kokemukseen, jota alueella on saatu elohopean käsittelystä, että siihen tärkeään tosiasiaan, että suurin osa Euroopan elohopeasta on jo varastoitu täysin turvallisesti Almadéniin. Tällainen oli päätös tuolloin, eikä tätä pitäisi muuttaa huomisella päätöksellämme. Pikemmin, nimeämättä Almadénia, parlamentin ryhmien tekemä yksimielinen tarkistus, joka vaikuttaa saavan myös neuvoston ja komission tuen, tarkoittaa, että aiemmat sitoumukset jäävät täysimääräisesti voimaan. Vaikka olisimme mieluummin viitanneet tapaukseen suorempaan - minkä tähden äänestämme tätä tukevien tarkistusten puolesta - ymmärrämme, että hyväksyttävässä tekstissä ollaan tarpeeksi sitoutuneita ja tuetaan tekstin sellaista tulkintaa, jonka mukaan Almadénin aluetta voidaan vahvistaa jatkossakin sen sosio-ekonomisessa toipumisessa, joka on jo käynnissä.
<SPEAKER ID="502" NAME="Marios Matsakis">
ALDE-ryhmän puolesta. - (EN) Arvoisa puhemies, haluaisin onnitella Dimitrios Papadimoulista hänen erinomaisesta mietinnöstään ja kovasta työstä, jolla hän varmisti hyvän yhteistyön kaikkien varjoesittelijöiden ja komission ja neuvoston edustajien kanssa.
<P>
Tarkastelemamme ehdotuksen tarkoituksena on kieltää metallisen elohopean vienti yhteisöstä ja varmistaa, että elohopea ei tule takaisin markkinoille ja että se varastoidaan turvallisesti elohopeaa koskevan yhteisön strategian toimenpiteiden 5 ja 9 mukaisesti. Parlamentti hyväksyi kyseisen strategian kaksi vuotta sitten, ja minulla oli kunnia olla sen esittelijä. Tällaisia toimia tarvitaan, jotta voidaan rajoittaa tämän erittäin myrkyllisen raskasmetallin lisäämistä maailmanlaajuisesti.
<P>
Tiukoissa neuvotteluissa päästiin sopimukseen neuvoston ja tietääkseni kaikkien poliittisten ryhmien kanssa. Sopimus perustui kaikkien varjoesittelijöiden antamaan hyväksyntään kompromissipaketista. Valitettavasti tämän sopimuksen jälkeen PPE-DE- ja PSE-ryhmät jättivät tarkistuksia, ja jos niiden puolesta äänestetään, koko kompromissipaketti epäonnistuu, ja asia siirtyy soviteltavaksi. Tämä tarkoittaa väistämättä lisäviivytyksiä niiden toimenpiteiden hyväksymisessä, joilla suojataan kansanterveyttä ja ympäristöä jatkuvalta elohopealle altistumiselta.
<P>
Lukuun ottamatta periaatekysymystä ja paluuta alkuperäiseen sopimukseen näissä tarkistuksissa perustellaan myös vahvasti sisältöä, jonka esittelijä on välittänyt kaikille Euroopan parlamentin jäsenille oikein ja vaikuttavasti, eikä hänen perustelujaan siis ole tarpeen toistaa.
<P>
Riittää, kun sanon, että ryhmäni tukee ja kunnioittaa esittelijän kanssa tehtyä sopimusta kompromissipaketista ja voi vain toivoa muiden poliittisten ryhmien tekevän samoin. Muistakaamme, että pienten, lyhytaikaisten, paikallisten tai kansallisten etujen ei pitäisi jättää varjoonsa suuria, pitkäaikaisia, maailmanlaajuisia voittoja.
<P>
Lopuksi haluan rauhoitella espanjalaisia kollegoitani toteamalla, että Almadénin asukkaat saavat täyden tukeni oikeutetuille pyynnöilleen, joihin mielestäni voidaan vastata täysin kompromissipaketilla, joka ei ole mitenkään näiden pyyntöjen vastainen.
<SPEAKER ID="503" NAME="Carl Schlyter">
Verts/ALE-ryhmän puolesta. - (SV) Arvoisa puhemies, haluan kiittää Dimitrios Papadimoulisia hyvän yhteistyön helpottamisesta. Mielestäni yhteistyö neuvoston kanssa sujui myös hyvin, vaikka olimmekin eri mieltä sisällöstä.
<P>
Meidän on ensinnäkin pantava merkille, että elohopea on myrkyllinen ja vaarallinen raskasmetalli. Aloitan esittämällä arvostelua. Mielestäni on outoa, että vaikka kiellämme vaarallisen jätteen viennin ja lopetamme käytännössä kaiken elohopean käytön, pyrimme samalla lykkäämään vientikieltoa, jotta teollisuudella olisi aikaa kuluttaa varastonsa loppuun, ennen kuin elohopea määritetään jätteeksi. Kyse on vaarallisesta kemikaalista, jonka tiedämme leviävän luontoon kullanhuuhtojien käytöstä ja joka tuhoaa ympäristöä muissa maissa. Haluaisin itse asiassa, että kielto tulisi voimaan paljon aiemmin.
<P>
Kompromissi on kuitenkin kompromissi. Sen sijaan voin olla iloinen, että teollisuuden vapaaehtoiset toimenpiteet on nyt lisätty mukaan lainsäädäntöön, jotta ne tosiaan pannaan täytäntöön, ja että vientikielto kattaa myös kaikki olennaiset yhdisteet, esimerkiksi sinooperin, oksidit ja kalomelin. Näin saamme ainakin kattavaa lainsäädäntöä.
<P>
Jätteiden käsittelyn osalta puhumme melko pienistä määristä. Kuvitelkaa 10 000 tonnia nestemäistä elohopeaa. Se ei veisi paljoa tilaa, itse asiassa se mahtuisi tänne puhujankorokkeen eteen - määrä vastaa noin kymmentä kuutiometriä. Ei yhtään sen enempää. Kuitenkin kyse on valtavasta määrästä elohopeaa. Tosiaankin monia molekyylejä. Emme saa päästää niistä yhtäkään ympäristöön. EU:n jätelainsäädäntö voidaan panna täytäntöön vain niin, että elohopeaa ei kaadeta loppusijoituspaikkaan nestemäisessä muodossa. Ryhmälleni 7 artikla olikin olennainen ratkaisu asiaan. Kyse on siis artiklasta, jossa palaamme kysymykseen jätteen kiinteyttämisestä. Emme pääse sopimukseen loppusijoituspaikasta, jos emme tarkastele menetelmää uudelleen. Sain tänään ilokseni sähköpostia ruotsalaiselta jätehuoltojärjestöltä, joka ilmoitti, että rakenteilla on pilottitehdas, joka pystyy käsittelemään jo 500 kilogrammaa jätettä ja muuttamaan sen liukenemattomaan, kiinteään muotoon. Kun palaamme asiaan vuonna 2010, voin vakuuttaa, että hävittäminen kiinteässä muodossa on turvallinen ja EU:n lainsäädännön mukainen menetelmä.
<SPEAKER ID="504" NAME="Thomas Ulmer" AFFILIATION="PPE-DE">
- (DE) Arvoisat puhemies ja komission jäsen, hyvät naiset ja herrat, kuten Carl Schlyter juuri sanoi, kymmenen tuhatta tonnia on erittäin suuri määrä. Annan teille esimerkin määrän suuruudesta: sillä voitaisiin myrkyttää keskimäärin neljä miljoonaa ihmistä päivässä.
<P>
Noin vuosi sitten keskustelimme asiakirjasta ensimmäisessä käsittelyssä. Metallisen elohopean yhdistelmistä ja elohopeasta on annettu riittävästi sääntöjä. On varmistettu, että tämä aine ei palaa Euroopan unioniin. Myös turvallista varastointia on arvioitu riittävästi. Nykyrajoitukset ovat järkeviä, kun otetaan huomioon elohopean lisääntyvä myrkyllisyys, vaikka olisinkin halunnut kauaskantoisempia rajoituksia monille aloille. Kompromissi on aivan toimiva, ja tässä vaiheessa haluaisinkin onnitella Dimitrios Papadimoulisia hänen työstään. Se ei vastaa kaikkiin odotuksiin, mutta toki moniin niistä.
<P>
Entisenä paikallis- ja aluepoliitikkona tunnen myös kovasti sympatiaa espanjalaisia jäseniämme kohtaan, sillä heidän on ratkaistava Almadénin ongelma niin, että ratkaisu olisi toteuttamiskelpoinen kaikille. Kompromissi on onnistunut, mutta emme saa kuitenkaan epäonnistua siinä tämän kysymyksen takia. Komissio tarvitsisi tarpeeksi aikaa ennen huomisen äänestystä antaakseen jonkinlaisen asiaankuuluvan lausunnon. On tärkeää hyväksyä kompromissi nyt, koska muuten vaarana on, että emme pääse sopimukseen tällä parlamenttikaudella.
<P>
Haluaisin mainita vielä yhden asian: elohopeaa koskeva strategia ei ole vielä valmis. Komission kaksi asiantuntijapaneelia arvioivat amalgaamin edelleen turvalliseksi. En voi olla tästä samaa mieltä.
<SPEAKER ID="505" NAME="Pilar Ayuso" AFFILIATION="PPE-DE">
(ES) Arvoisat puhemies ja komission jäsen, Euroopan kansanpuolueen (kristillisdemokraatit) ja Euroopan demokraattien ryhmä nosti uudelleen esiin joitakin tarkistuksia, jotka koskevat Almadénia, maailman suurinta ja vanhinta kaivosta, ja jotka hyväksyttiin suurella enemmistöllä ensimmäisessä käsittelyssä.
<P>
Almadénin kaivos suljettiin vuonna 2003. Kuitenkin Almadén on tärkein elohopean viejä Euroopan unionissa, ja suuri osa sen taloudellisesta toiminnasta liittyy edelleen elohopeaan, koska se myy elohopeaa Mayasa-yrityksen tekemien sopimusten nojalla muille yrityksille kloori-alkalialalla. Nämä sopimukset ovat voimassa toukokuuhun 2011.
<P>
Almadén olisi mainittava asetuksessa nimenomaisesti, koska se on ainoa alue Euroopan unionissa, johon vientikielto vaikuttaa suoraan ja kielteisesti, ja koska siellä on parasta tietämystä ja asiantuntemusta elohopean käsittelystä.
<P>
Kaivoksessa on myös tilaa varastoida kaikki Euroopan unionin nestemäinen elohopea 200 metrin syvyyteen kvartsiitti- ja vulkaniittikallioiseen erillisalueeseen, joka on erittäin tiivis, minkä todistivat Euroopan komission ympäristöasioiden pääyksikön kestävästä kehityksestä ja sen sisällyttämisestä muuhun politiikkaan vastaavan linjan johtaja Timo Mäkelä ja Slovenian ympäristöministeri, jotka vierailivat alueella maaliskuussa 2007.
<SPEAKER ID="506" NAME="Milan Gaľa" AFFILIATION="PPE-DE">
(SK) Arvoisa puhemies, kiitos puheenvuorosta. Kollegani Dimitrios Papadimoulisin mietinnössä mainitaan hammasamalgaami yhtenä elohopean lähteistä Euroopassa. Haluaisin kertoa muutamista kiinnostavista luvuista. Stomatologit Euroopan unionissa käyttävät 125 tonnia elohopeaa vuosittain. He tekevät yli 200 miljoonaa elohopeapaikkaa vuosittain. Kansalaisemme käyskentelevät yli 1 100 tonnia elohopeaa suussaan. Puolet elohopeaa sisältävää amalgaamijätettä muodostuu hammasamalgaamin käsittelyssä ja käytössä, alkuperäisten paikkojen poistamisessa, vainajien tuhkaamisessa. Poistetut hampaat ja mahdolliset vuodot pohjaveteen maahan hautaamisen jälkeen ovat myös elohopean lähteitä.
<P>
Hammaselohopea imeytyy myös ilmakehään kunnallisessa jätteidenpolttamisessa. Kun otetaan kaikki edellä mainittu huomioon, hammaslääkäreiden vastaanotot ovat vasta toisena tai kolmantena elohopeajätteen tuotannossa Euroopan unionissa. Olen ilahtunut, että mietinnössä näkyvät kaikki nämä näkökohdat.
<SPEAKER ID="507" NAME="Bogusław Liberadzki" AFFILIATION="PSE">
(PL) Euroopan parlamentin sosialidemokraattisen ryhmän ja samalla espanjalaisten mielipiteen esitteli kollegani Miguel Angel Martínez Martínez. Haluaisinkin sen takia puhua elohopean sijasta erityisestä esimerkkialueesta, jonka pääasiallisessa toiminnassa on tapahtumassa mittava muutos. Olen edustaja uudesta jäsenvaltiosta, joka koki siirtymäajan 1990-luvun alussa, ja tiedän tämän takia tällaisten alueiden kokeman tuskan. Olenkin erittäin tyytyväinen voidessani korostaa, että Euroopan unioni sekä parlamentti eivät halua jättää Almadénia oman onnensa nojaan. On tietenkin toinen asia, riittävätkö kaksi miljoonaa euroa. Tärkeintä on, että lähestymistapamme on juuri tällainen, ja tämä on erittäin arvokasta.
<SPEAKER ID="508" NAME="Avril Doyle" AFFILIATION="PPE-DE">
(EN) Arvoisa puhemies, haluaisin kiittää kaikkia asianosaisia heidän panoksestaan. En ymmärrä, miksi esittelijä vaaransi toisen käsittelyn sopimuksen ja asetuksen antamisen ennen YK:n ympäristöohjelman keskusteluja, jotka käydään lokakuussa 2008 ja joissa pääsemme toivottavasti oikeudellisesti sitovaan sopimukseen tällä erittäin tärkeällä alalla.
<P>
Hän vaaransi sopimuksen puutteellisella yhteistyöllä kolmenvälisessä vuoropuhelussa ja keskusteluissa. Kenties komission jäsen ymmärtää, miksi kaikki - tai edes tärkeimmät, kiinnostusta osoittaneet - varjoesittelijät eivät voineet osallistua keskusteluihin.
<P>
Suhtaudun erittäin suurella varauksella tällaiseen menettelytapaan, joka jaetaan tärkeään keskusteluun ja mietintöön, josta muussa tapauksessa olisi voitu äänestä helposti huomenna.
<SPEAKER ID="509" NAME="Stavros Dimas" LANGUAGE="EL">
Arvoisa puhemies, hyvät naiset ja herrat, sovitun tekstin mukaan elohopeaa, jota ei enää käytetä kloori-alkaliteollisuudessa tai tuoteta muissa teollisuusyrityksissä, on pidettävä jätteenä ja varastoitava turvallisesti heti, kun vientikielto tulee voimaan 15. maaliskuuta 2011.
<P>
Komission on viimeistään 1. tammikuuta 2010 järjestettävä tietojenvaihto jäsenvaltioiden ja muiden asianosaisten osapuolten kanssa suosituksista lisätoimenpiteisiin ryhtymisestä. Viimeistään 1. tammikuuta 2010 turvallisista vaihtoehdoista saatavilla olevan tieteellisen tiedon ja nykytutkimuksen perusteella komissio suosittelee asianmukaisia vaatimuksia, joilla määritetään metallisen elohopean ominaisuudet ja ehdot. Jäsenvaltiot valvovat asetuksen toimeenpanoa ja sen vaikutusta markkinoihin ja ilmoittavat näistä komissiolle. Komissio antaa arvioinnin asetuksesta viimeistään 15. maaliskuuta 2013, jos sitä pidetään suositeltavana.
<P>
Tiettyjä keskeisimpiä määräyksiä on otettu mukaan kompromissipakettiehdotukseen. Tärkein näistä on vientikielto, joka kattaa metallisen elohopean lisäksi myös sinooperimalmin ja kaksi elohopeayhdistettä, elohopeakloridin ja elohopeaoksidin. Kuten Dimitrios Papadimoulis sanoi aiemmin, vientikielto koskee myös seoksia, joiden elohopeapitoisuus on yli 95 prosenttia painosta.
<P>
Metallisen elohopean sekoittaminen muihin aineisiin metallisen elohopean vientitarkoituksessa on nimenomaisesti kielletty. Aikataulun tarkastamisesta on sovittu, mikä onkin vaativampaa kuin alkuperäisessä ehdotuksessa oletettiin, koska samalla on varattava tarpeeksi aikaa sopiviin toimenpiteisiin jokaisella tasolla. Lisäksi varmistettiin, että tutkimuksessa ja kehityksessä käytetyille ja lääketieteellisiin ja analyyttisiin tarkoituksiin varatuille elohopeayhdisteille on erivapaus.
<P>
Kloori-alkaliteollisuuden ja kaasun puhdistamisteollisuuden yrityksiä on määrätty ilmoittamaan komissiolle ja julkaisemaan tiedot siitä, kuinka paljon niillä on elohopeaa varastossa tai kuinka paljon sitä on lähetetty hävitettäväksi. Tarkistuslausekkeella vaaditaan komissiota tutkimaan tilannetta uudelleen ja toimittamaan 15. maaliskuuta 2013 mennessä Euroopan parlamentille ja neuvostolle asiasta kertomuksen, jossa esitetään mahdollisesti suositeltavia lisätoimia. Komission tehtävänä on vakuuttaa parlamentille, että asetuksen toimeenpanoa valvotaan tiiviisti ja että kaikkia tarvittavia lisätoimia esitetään ajoissa.
<P>
Samanaikaisesti komissio panee täytäntöön muita elohopeaa koskevan strategian menettelyjä. Se neuvottelee tarmokkaasti kansainvälisten toimenpiteiden hyväksymisestä YK:n ympäristöohjelman nojalla. Tämän asetuksen antaminen ennen lokakuulle 2008 suunniteltuja, kansainvälistä toimintaa koskevia keskusteluja osoittaa EU:n sitoutumisen ja määrätietoisuuden. Tämä osuu onnekkaaseen aikaan ja parantaa EU:n uskottavuutta sen kumppanien parissa. Onkin olennaista, että pääsemme sopimukseen tästä kompromissitekstistä.
<P>
Lopuksi totean, arvoisa puhemies, että komissio voi hyväksyä esitetyt kompromissitarkistukset 42-63, kuten kolmenvälisissä keskusteluissa sovittiin. Kuten sanoin, Almadénin aluetta voitaisiin hyvinkin pitää turvallisena elohopean varastointipaikkana, jos se täyttää asetut ehdot ja jos sillä on tarvittavat luvat. Kuitenkaan komissio ei voi hyväksyä tarkistuksissa 37-41 ehdotettua vain yhden alueen suosimista, eikä se siis voi hyväksyä kyseisiä tarkistuksia.
<SPEAKER ID="510" NAME="Dimitrios Papadimoulis" LANGUAGE="EL">
Arvoisa puhemies, kiitän jälleen kerran kaikkien poliittisten ryhmien esittelijöitä. Ilman heidän tehokasta yhteistyötään tämän pitkäkestoisen ponnistuksen joka askeleella ja menestyksekkään kolmenvälisen vuoropuhelun kaikissa vaiheissa - ja kuinka tehokasta keskustelu olikaan - emme olisi päässeet tähän tyydyttävään kompromissiin.
<P>
Neuvoston alustavassa kannassa, hyvät naiset ja herrat, oli vain yksi Euroopan parlamentin tarkistuksista. Edessämme oleva kompromissi osoittaa, että Euroopan parlamentin ensimmäisessä käsittelyssä hyväksymät tärkeät kannat on otettu mukaan yhdessä komission rakentavan panoksen kanssa sopimukseen neuvoston kanssa. Meidän on turvattava tämä saavutus. Ymmärrän espanjalaisten kollegoidemme huolen ja pyynnöt Almadénin tilanteesta: haluaisin muistuttaa teitä, että hyväksyimme tämän sanamuodon ensimmäisessä käsittelyssä neuvoni mukaan. Meidän on kuitenkin oltava täysin realistisia. Ei neuvosto eikä komissio aio hyväksyä tätä ehdotusta, eikä edes Espanjan hallitus esittänyt tällaista pyyntöä neuvostossa. Jos Euroopan parlamentti on virkaintoinen Almadénin asiasta huomenna, vaarana on, että jätämme täysin huomiotta parlamentin merkittävän edistyksen emmekä onnistu hyödyntämään tyydyttävää kompromissia. Myös kansanterveyden ja ympäristön suojeluun tähtäävien toimien hyväksyminen viivästyy, sillä nykyinen parlamenttikausi päättyy vuoden kuluessa. Vakavana vaarana on, että neuvosto palaa lähtöruutuun, jossa on sen alkuperäinen kanta, joka on kaukana ensimmäisessä käsittelyssä hyväksymästämme kannasta. Pyydänkin teitä äänestämään huomenna tämän sopimuksen puolesta. Kiitän jälleen kerran varjoesittelijöitä, neuvoston edustajia ja komissiota yhteisestä ponnistuksesta, jolla pääsimme tähän sopimukseen.
<SPEAKER ID="511" NAME="Avril Doyle" AFFILIATION="PPE-DE">
(EN) Arvoisa puhemies, olisin ollut kiitollinen, jos komissio tai esittelijä olisi käsitellyt kysymystäni, mutta huomaan että näin ei käynyt. Ehkä tämä itsessään on eräänlainen lausunto.
<SPEAKER ID="512" NAME="Puhemies">
(EN) Ehkä he vastaavat siihen kirjallisesti.
<P>
Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (142 artikla)
<SPEAKER ID="513" NAME="Gyula Hegyi  " AFFILIATION="PSE">
kirjallinen. - (HU) Elohopea on tunnetuimpia ja vaarallisimpia raskasmetalleita. Se vaurioittaa hermostoa ja immuunijärjestelmää ja on erityisen haitallista vauvoille ja lapsille. Olen tyytyväinen elohopean vientikieltoaloitteeseen, koska elohopean käyttö ei ole vähentynyt merkittävästi viime vuosina asetetuista rajoituksista huolimatta. Sen sijaan käyttö on siirtynyt kehittyneistä maista kehitysmaihin. Euroopan unioni on maailman suurin viejä, ja jos tämä asetus tulee voimaan, toivomme, että elohopean käyttö vähenee maailmanlaajuisesti.
<P>
Kun elohopeaa käytetään, sitä voi joutua myös elintarvikkeisiin, jotka sitten tulevat Euroopan unionin markkinoille. Tämän takia ei ole pelkästään maailmanlaajuinen vastuumme vähentää elohopean aiheuttamaa saastumista kehitysmaissa, vaan kyse on myös omasta edustamme.
<P>
Pidän henkilökohtaisena ja Euroopan parlamentin sosialidemokraattisen ryhmän menestyksenä sitä, että vientikielto koskee myös elohopeakalomelia, sillä elohopeaa on helppo muuttaa kalomeliksi, jonka muuttaminen takaisin elohopeaksi on erittäin halpaa. Jos emme olisi lisänneet tätä määräystä, olisi metallisen elohopean viejien helppo kiertää asetusta.
