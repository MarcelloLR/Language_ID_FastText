<CHAPTER ID="001">
Istunnon avaaminen
<P>
(Istunto avattiin klo 10.00.)
<SPEAKER ID="005" NAME="Bernd Posselt" AFFILIATION="PPE-DE">
(DE) Arvoisa puhemies, aivan lyhyesti; kollegat eivät vielä kaikki tiedä asiasta. Kerroitte minulle, että eilen päätettiin pitää seuraava istunto Brysselissä. Olen kuullut, että täällä Brysselissä on valtavia majoitusongelmia, koska hotellihuoneet on varattu messujen takia. Tämä täysistunto olisi pitänyt yksinkertaisesti siirtää myöhemmäksi tai muuttaa mini-istunnoksi. Se olisi ollut paras ratkaisu. Hyvällä tahdolla sen olisi voinut tehdä.
<P>
Toinen seikka, johon haluan lyhyesti puuttua, liittyy tiiviisti edelliseen: Onko tämän rakennuksen turvallisuustilanne jo tarkastettu? Olen kuullut, että täällä on huomattavia rakennevikoja. Onko tämä rakennus tarkastettu samojen kriteerien mukaan kuin Strasbourgin rakennus?
<SPEAKER ID="006" NAME="Puhemies">
(EL) Hyvät kollegat, älkäämme aloittako keskustelua tästä aiheesta nyt. Iltapäivällä äänestyksen yhteydessä annetaan tiedote.
<P>
Kaikkiin tarvittaviin toimiin on ryhdytty, jotta rakennukset tarkastetaan ennaltaehkäisyn kannalta ja tarvittavat korjaukset tehdään Strasbourgissa, jotta voimme palata sinne töihin mahdollisimman pian.
<P>
Emme palaa, ennen kuin olemme varmoja, että se on turvallista.
<SPEAKER ID="007" NAME="Philip Bushill-Matthews" AFFILIATION="PPE-DE">
(EN) Arvoisa puhemies, puhun lyhyesti, sillä hyväksyn sen, ettette halua keskustelua. Jos kello 12 annetaan tiedote, voitaisiinko tiedotteessa myös kertoa, harkitseeko puhemiehistö - enkä nyt yritä provosoida - pidempää ajanjaksoa Brysselissä, niin että voimme tehdä päätöksiä ajoissa saadaksemme hotelleja ja kokoustiloja? Nämä jatkuvat yksittäiset päätökset eivät tee kenenkään asianosaisen elämästä helpompaa. Voitaisiinko tätä harkita käytännöllisistä syistä, ja voisimmeko saada kommentin kello 12:n tiedotteessa?
<SPEAKER ID="008" NAME="Puhemies">
(EL) Hyvä Philip Bushill-Matthews, ei ole parlamentin tapaista muuttaa istunnon paikkaa Brysselistä Strasbourgiin ilman syytä. Siihen oli vakava, odottamaton syy, ja parlamentti pyrkii ratkaisemaan asian maltillisesti, päättäväisesti ja johdonmukaisesti. Meidän on kaikkien osoitettava samaa malttia, pyrkimysten vakavuutta ja kypsyyttä.
<P>
Tietoja annetaan, kun ne ovat saatavilla, ja ne annetaan riittävän ajoissa, jotta parlamentin jäsenet voivat varata huoneensa paikan päältä tarpeen mukaan.
<P>
Mielestäni tämän ongelman ratkaisemiseksi tarvitaan kypsyyttä, oikeaa asennetta ja malttia. En pidä tätä vakavana kriisinä, sillä olemme ehkäisseet sellaisen mahdollisuuden.
