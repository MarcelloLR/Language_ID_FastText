<CHAPTER ID="005">
Yhtenäisvaluutan käyttöönottaminen Slovakiassa 1. tammikuuta 2009 (keskustelu) 
<SPEAKER ID="065" NAME="Puhemies">
(EL) Esityslistalla on seuraavana David Casan talous- ja raha-asioiden valiokunnan puolesta laatima mietintö ehdotuksesta neuvoston päätökseksi Euroopan yhteisön perustamissopimuksen 122 artiklan 2 kohdan mukaisesti yhtenäisvaluutan käyttöönottamisesta Slovakiassa 1 päivänä tammikuuta 2009 - C6-0198/2008 -.
<P>
Hyvät kollegat, haluan onnitella Slovakiaa ja slovakialaisia kollegoitamme tästä menestyksestä heidän maalleen ja euroalueelle.
<SPEAKER ID="066" NAME="Vladimír Špidla" LANGUAGE="FR">
Arvoisa puhemies, komission puolesta haluan ensin kiittää talous- ja raha-asioiden valiokuntaa ja esittelijää David Casaa erinomaisesta työstä, jota he ovat tehneet arvioidessaan sitä, miten Slovakia on täyttänyt yhtenäisvaluutan käyttöönottamisen lähentymisperusteet.
<P>
Slovakian liityttyä euroalueeseen siihen kuuluu kuusitoista jäsentä, joista neljä on niiden maiden ryhmästä, jotka liittyivät Euroopan unioniin vuonna 2004.
<P>
Tämä on viides kerta, kun euroalue laajentuu sen jälkeen, kun yhtenäisvaluutta otettiin käyttöön vuonna 1999. Se on selkeä osoitus siitä, että euroalue on avoin kaikille jäsenvaltioille, jotka täyttävät perustamissopimuksessa asetetut ehdot.
<P>
Slovakian liittyminen euroalueeseen kruunaa Slovakian talouden huomattavan edistyksen viime vuosikymmenen aikana. Se antaa maalle mahdollisuuden hyötyä talous- ja rahaliiton tarjoamista huomattavista eduista, joita kuvataan komission viime toukokuussa hyväksymässä kertomuksessa EMU:n kymmenestä toimintavuodesta.
<P>
Tämä kertomus myös osoittaa, että jos euron eduista halutaan hyötyä täysimääräisesti, on välttämätöntä harjoittaa vakaata makrotaloudellista politiikkaa maan kilpailukyvyn suojelemiseksi valuuttakurssin peruuttamattoman vahvistamisen jälkeen. Tähän kuuluvat kurinalainen finanssipolitiikka, vastuullinen palkkapolitiikka ja rakenneuudistukset erityisesti työmarkkinoiden toiminnan osalta.
<P>
Ilman selkeää sitoutumista tähän on olemassa vaara, että inflaatiosta voi tulla todellinen ja huomattava ongelma. Tämä seikka mainitaan erityisesti David Casan mietinnössä, josta komissio on täysin samaa mieltä.
<P>
Kesäkuun 3. päivänä kokoontunut Ecofin-neuvosto hyväksyi komission kertomuksen siitä, missä määrin Slovakia on täyttänyt lähentymisperusteet. Brysselissä torstaina ja perjantaina järjestettävän Eurooppa-neuvoston kokouksen pitäisi parlamentin lausunnon jälkeen vahvistaa poliittinen tuki yhtenäisvaluutan käyttöönotolle Slovakiassa, mitä Ecofin-neuvosto arvioi heinäkuussa.
<P>
Ensi viikolla komissio ehdottaa Slovakian korunan ja euron välistä lopullista valuuttakurssia, jonka Ecofin-neuvosto myös hyväksyy muodollisesti heinäkuussa.
<P>
Tässä yhteydessä haluan kiittää talous- ja raha-asioiden valiokuntaa ja David Casaa joitakin kuukausia sitten aloitetusta työstä, jonka tarkoituksena oli antaa parlamentille mahdollisuus antaa lausuntonsa niiden kolmelle toimielimellemme annettujen tiukkojen aikataulujen puitteissa, joiden sisällä meidän on arvioitava tarkasti sitä, miten kyseinen jäsenvaltio on täyttänyt perusteet, ja antaa sille riittävästi aikaa saattaa loppuun käytännön järjestelyt euron käyttöön ottamiseksi 1. tammikuuta 2009.
<SPEAKER ID="068" NAME="David Casa" LANGUAGE="MT">
Edessämme on tärkeä hetki, koska keskustelemme tässä parlamentissa jälleen kerran euroalueen laajenemisesta entiseen kommunistiseen valtioon, valtioon, joka kotimaani Maltan tavoin liittyi Euroopan unioniin vuonna 2004, valtioon, jonka oli muutettava taloutensa pystyäkseen täyttämään perustamissopimuksessa vahvistetut kriteerit. Tätä ei ollut helppoa saavuttaa. Olemme keskustelleet kuukausia komission, Euroopan keskuspankin, Slovakian hallituksen sekä koko Slovakian kansalaisyhteiskunnan kanssa varmistaaksemme, että prosessi voi todella auttaa Slovakiaa täyttämään kaikki perustamissopimuksen kriteerit.
<P>
Komission esitettyä kertomuksensa me parlamenttina kävimme läpi keskustelu- ja kuulemisprosessin, joka todella oli erittäin tärkeä hetki, jopa minulle. Sain nimittäin tietää, mitä komissio sanoi, en vain sitä, mitä Euroopan keskuspankki tai Slovakian hallitus sanoivat, vaan sain tietää Slovakian kansalta, miten se suhtautuu tähän historialliseen askeleeseen, jonka se ottaa, jos jumala suo, ensi tammikuussa.
<P>
Kuten komission jäsen totesi juuri ennen minua, Slovakialla on tänään vastuu, koska sen takana on jono valtioita, joista suurin osa on Slovakian lailla nousemassa kommunismin kaudelta ja haluaa liittyä tähän alueeseen, joka on kovin tärkeä Euroopan unionille. Näin ollen valtiolla, josta tänään puhumme, on velvollisuus pysyä lujana lähentymisen ja erityisesti inflaatioasteen osalta; siitä keskusteltiin paljon myös mietintöni yhteydessä. Tänään edessämme olevista tilastoista selviää kuitenkin, että meillä on ongelma koko alueella, emmekä voi erottaa muista Slovakiaa, koska puhumme tänään inflaatioasteesta, joka on noussut näissä Euroopan unionin 21 valtiossa. Näin ollen emme voi vain varmistaa, että Slovakia säilyttää vakaan inflaatioasteen, vaan meidän on myös mietittävä, miten inflaatioastetta voidaan laskea mahdollisimman paljon kaikissa jo euroalueeseen kuuluvissa valtioissa. Olemme tietoisia tämänhetkisistä ongelmistamme, öljyongelmasta, joka ei vaikuta meihin myönteisesti, ja meidän on siksi harkittava, miten tartumme tähän erittäin tärkeään kysymykseen.
<P>
Kuten sanoin, parlamentti on vieraillut Slovakiassa ensimmäistä kertaa, ja vetoaisin sen puolesta, että tämän parlamentin valtuuskuntia lähetettäisiin jokaiseen euroalueeseen liittyvään valtioon, koska tämä antaa tilaisuuden kuulla ja saada tietää enemmän siitä, miten talous todella suoriutuu kyseisessä valtiossa.
<P>
Komission osalta olen hieman pettynyt uudelleenarviointiin, jonka se teki lähentymiskertomuksen virallisen julkaisun jälkeen. Mielestäni tätä parlamenttia ei pitäisi kohdella niin kuin komissio kohteli sitä, koska meitä olisi ainakin pitänyt kuulla. Ymmärrän, ettei uudelleenarviointia voida julkaista kovin paljon etukäteen keinottelumahdollisuuden takia, mutta tämä parlamentti vaatii, että kun vastaavanlaisiin toimenpiteisiin ryhdytään lähentymiskertomuksen laatimisen jälkeen, meitä parlamenttina kuullaan, vaikka se tapahtuisikin vasta tämän päätöksen viime hetkillä.
<P>
Lopuksi haluan kiittää kaikkia minua tämän mietinnön valmistelussa auttaneita, myös varjoesittelijöitä kaikista poliittisista ryhmistä, koordinaattoriani ja valiokuntien puheenjohtajia, jotka olivat aina erittäin yhteistyöhaluisia tämän mietinnön osalta. Kiitän vielä Slovakian kansaa ja toivotan sille kaikkea hyvää sen ottaessa tämän historiallisen askeleen. Meidän pitäisi äänestää tämän tärkeän askeleen puolesta, ei vain slovakialaisten takia, vaan myös koko Euroopan unionin takia.
<SPEAKER ID="069" NAME="Alexander Radwan" LANGUAGE="DE">
Arvoisa puhemies, hyvät naiset ja herrat, minäkin haluan kiittää esittelijää. Joitakin päiviä mielessäni on liikkunut muitakin ajatuksia Slovakian liittymisestä euroalueeseen.
<P>
PPE-ryhmä äänestää tämän mietinnön puolesta. Esitimme korunan ja euron vaihtokurssin muutokseen liittyneiden tapahtumien jälkeen vielä kerran vastaavia tarkistusehdotuksia ja kompromissitarkistusehdotuksia, koska tämä 15 prosenttia ylittävä muutos johti kiistaan myös parlamentissa. Voimme oikeastaan vain pyytää komissiota - eikä vain pyytää, vaan jopa vaatia - auttamaan osaltaan siinä, että tulevien liittymisten osalta konkretisoidaan tiettyjä kriteerejä, jotka on vahvistettu perustamissopimuksessa.
<P>
Siitä lähtien, kun olen kuulunut Euroopan parlamenttiin, olen ollut mukana kaikissa uusissa liittymisissä. Joka kerta meille on esitetty uusia perusteluja, kuten erityisesti tämä: tähänastiset valtiot saivat myös tehdä näin. Näin saamme aikaan loppumattoman tarinan. Minulle on tärkeää, että suhtaudumme euroalueeseen liittymiseen paljon vähemmän kansallisen kunnian kysymyksenä kuin kriteerien objektiivisuuden tavoitteena, mikä on hyväksi liittyvälle valtiolle.
<P>
Korunan vahvistuminen 17 prosenttia on varmasti taloudellisesti perusteltua. Toinen kysymys on, oliko oikein yhdistää vahvistamisen ajankohta euroalueeseen liittymiseen. Siksi meidän pitäisi tehdä kaikkemme, jotta euro ja yhteistalous tuovat mukanaan jotain hyvää, emmekä saa tarkastella poliittista tilannetta ainoastaan lyhyellä aikavälillä, oli kyseessä eurooppalainen tai kansallinen näkökulma.
<P>
Haluaisin vielä lyhyesti käsitellä sitä, mitä torstaina tapahtui. Mielestäni on väärin, jos Euroopan parlamentti - ja meillähän on huomenna aiheesta suuri keskustelu - sivuuttaa sen yhä uudelleen. Me äänestämme tänään Slovakian liittymisestä euroalueeseen. Ecofin-neuvosto äänestää asiasta heinäkuussa. Saimme kuitenkin torstaina kokea erään eurovaltion sanovan: emme halua tätä Euroopan unionia sellaisena, kuin se on! Hyvä komission jäsen, teidän kotimaanne yhtyikin sitten tähän lauluun korkeiden edustajien välityksellä.
<P>
Euro ei koskaan ollut päätepiste. Euro oli aina pysäkki tiellä Euroopan unionin kehittymiseen edelleen. Tällä hetkellä kaikki esittävät yhdessä - valitettavasti neuvosto ei ole paikalla - saman kysymyksen: miten Eurooppa pääsee eteenpäin? Mitkä ovat seuraavat konkreettiset askeleet? Jotkut puhuvat nyt Euroopan ytimestä, toisista vaihtoehdoista, jotkut sanovat seis laajentumiselle, mutta jotkut käyttäytyvät myös niin, kuin mikään ei muuttuisi. Siksi etenemme ensin vielä kerran euron kanssa ja sitten ehkä vielä kerran.
<P>
Meidän on päätöstemme kohdalla kuitenkin myös tiedostettava Euroopan unionin poliittiset realiteetit. Siksi minulla on tämänpäiväisen äänestyksen osalta ristiriitaisia tunteita siitä, onko viisasta yksinkertaisesti jättää huomiotta kansanäänestys - Euroopan todellisuus.
<SPEAKER ID="070" NAME="Dariusz Rosati">
PSE-ryhmän puolesta. - (PL) Arvoisa puhemies, haluan kiittää David Casaa erinomaisen mietinnön laatimisesta. Haluan sanoa, että PSE-ryhmä kannattaa tätä mietintöä.
<P>
Haluan myös korostaa, että kyseessä on ensimmäistä kertaa Kaakkois-Euroopan maan, niin sanottuun itäblokkiin aiemmin kuuluneen entisen kommunistisen maan liittyminen euroalueeseen. En näe tätä ainoastaan symbolisena tapahtumana, vaan myös tärkeänä askeleena tiellä kohti Euroopan yhdentymistä. Tämä on menestys rahaliitolle, sillä siihen liittyy dynaaminen ja kilpailukykyinen talous, jota ei paina valtion velka, ja tämä palvelee varmasti euroalueen vahvistumista. Toiseksi se on menestys myös Slovakialle, joka täytti menestyksekkäästi kaikki jäsenyyskriteerit ja pääsee hyötymään yhtenäisvaluutan eduista. Tämä menestys on erityisen tärkeä ja tarpeellinen nyt, kun Irlannin epäonnistuneen kansanäänestyksen tulokset ovat horjuttaneet uskoa Euroopan yhdentymisen tulevaisuuteen. Slovakian liittyminen euroalueeseen osoittaa, että Euroopan yhdentymisen syventämisprosessi liikkuu eteenpäin, enkä usko edes suurimpien euroskeptikkojen pystyvän pidättelemään sitä.
<P>
Slovakian hyväksyminen yhtenäisvaluuttaa hyödyntävien valtioiden kerhoon on vahvistus sille, että toteutetut, johdonmukaiset taloudelliset uudistukset ja rakenneuudistukset kannattavat ja tuovat myönteisiä tuloksia. Slovakia on tänä päivänä yksi Euroopan unionin nopeimmin kehittyvistä valtioista. Komission jäsen Špidla puhui tästä. Yksi näiden menestysten lähteistä ovat itse asiassa uudistukset, ja tässä yhteydessä kiitos ja tunnustus kuuluvat sekä Mikuláš Dzurindan hallitukselle, joka käynnisti nämä vaikeat uudistukset, että Robert Ficon nykyiselle hallitukselle, joka jatkaa niitä.
<P>
Euron käyttöönotto Slovakiassa on myös suuri haaste. Slovakian hallituksen on etenkin varmistettava, että valuutan vaihto tapahtuu järjestäytyneesti, jotta hinnat eivät nouse ja jotta Slovakian suuren yleisön tuki uudelle valuutalle säilyy tulevaisuudessa.
<P>
Onnitellessani slovakialaisia kollegoitani tästä menestyksestä haluan myös - puolalaisena parlamentin jäsenenä - ilmaista toiveeni siitä, että kotimaani liittyy heihin pian.
<SPEAKER ID="071" NAME="Wolf Klinz" LANGUAGE="DE">
Arvoisa puhemies, Slovakia on tosiaan muutamassa vuodessa saanut aikaan uskomattoman paljon. Kukapa olisi osannut kuvitella, että Slovakia tosiaan olisi yksi ensimmäisistä uusista jäsenvaltioista, jotka voivat liittyä euroalueeseen. Tämä kova työ ei kuitenkaan ole lopussa vaan periaatteessa sen on jatkuttava. Komissio ja Euroopan keskuspankki tekivät analyysissaan ja arvioinnissaan selväksi, että kysymys siitä, voidaanko inflaatio todella pitää pysyvästi toivotulla tasolla, on edelleen auki. Slovakia itse näkee tietenkin tämän ongelman. Muulla tavoin ei voida ymmärtää tätä poikkeuksellista askelta, maan valuutan, korunan, vahvistamista 17 prosentin verran euroon verrattuna. Voin vain vedota Slovakiaan: älkää antako meille syytä kokea toista Sloveniaa, missä inflaatio alkoi laukata heti maan liityttyä euroalueeseen.
<P>
Toteuttamanne korunan vahvistamistoimenpide osoittaa, että otatte inflaation torjumisen vakavasti. Muualta tuotua inflaatiota voidaan tosiaan pitää näin jonkin verran kurissa, ennen kaikkea energiatuotteiden osalta. Se ei kuitenkaan tarkoita, etteivätkö toimenpiteet myös muilla aloilla olisi edelleenkin erittäin tärkeitä. Komission jäsen Špidla mainitsi sen: tiukka finanssipolitiikka kuuluu siihen, palkankorotukset, jotka edelleen ovat tuottavuuden edistymisen eivätkä työntekijöiden toiveiden mukaisia, kuuluvat siihen, samoin kuin työmarkkinoiden mobilisointi. Tiedämme nimittäin, että Slovakiassa vallitsevat alueelta toiselle hyvin erilaiset olosuhteet. Joillakin alueilla on keskimääräistä enemmän työttömyyttä ja toisilla liian vähän ammattitaitoista työvoimaa.
<P>
Alexander Radwan on aivan oikeassa. Euroalueeseen liittyminen on myös poliittinen askel, ei ainoastaan taloudellinen. Se oli aikoinaan tarkoitettu siirtymiseksi vaiheeseen, joka päättyy yhdentymisen erittäin merkittävään syvenemiseen. Toivon, että Slovakia vaikuttaa osaltaan maltillisella, oikealla ja rakennelähtöisellä politiikalla siihen, että tätä liittymistä voidaan loppujen lopuksi todella kuvailla menestykseksi.
<SPEAKER ID="072" NAME="Zbigniew Krzysztof Kuźmiuk" LANGUAGE="PL">
Arvoisa puhemies, käyttäessäni tässä keskustelussa puheenvuoron UEN-ryhmän puolesta haluan kiinnittää huomiota seuraaviin seikkoihin. Jälleen kerran Euroopan komissio muistuttaa meitä tarpeesta täyttää kaikki Maastrichtin kriteerit ennen euroalueeseen liittymistä ja viittaa samalla uusiin jäsenvaltioihin. Samalla se päättää pysyä hiljaa siitä tosiasiasta, että euron käyttöönoton aikaan monet vanhoista jäsenvaltioista eivät täyttäneet näitä kriteerejä.
<P>
Toiseksi, huolimatta vakaus- ja kasvupaketin Saksan ja Ranskan kaltaisia maita hyödyttävistä muutoksista, komission luonteenomainen armelias kanta euroalueen suurimpiin valtioihin Maastrichtin kriteerien seurannan osalta ei ole muuttunut. Komissio on aiemmin suvainnut sekä huomattavat budjettivajeet että etenkin 60 prosenttia BKT:stä ylittävän valtion velan, ja se näyttää suvaitsevan niitä edelleen. Vuonna 2006 valtion velka 15 jäsenvaltion EU:ssa oli keskimäärin 63 prosenttia BKT:stä, ja jopa puolessa euroalueen valtioista valtion velka ylitti 60 prosenttia. Tässä tilanteessa Slovakian saavutukset eli 2,2 prosentin vaje, tai vain 29 prosentin valtion velka ja 2,2 prosentin inflaatio, ovat erityisesti maininnan arvoisia.
<P>
Slovakian liittyminen euroalueeseen on tärkeä kokemus uusille jäsenvaltioille. Niillä on kaikilla suhteellisen matala henkeä kohti laskettu BKT, suuret tuloerot kansan parissa, alhainen hyvinvoinnin taso tai suhteellisen alhainen yleinen hintataso. Seuraukset, jotka aiheutuvat euron käyttöönotosta Slovakiassa, erityisesti...
<P>
(Puhemies keskeytti puhujan.)
<SPEAKER ID="073" NAME="Hanne Dahl">
IND/DEM-ryhmän puolesta. - (DA) Arvoisa puhemies, Slovakia haluaa osallistua euroon, enkä syytä sitä siitä, mutta haluan käyttää tämän tilaisuuden kehottaakseni maltillisuuteen. Voidaanhan sanoa, että euro on joutumassa ensimmäiseen kokeeseensa. Monista syistä koemme hintatason nousua, ei vain Euroopassa vaan kaikkialla maailmassa. Inflaatio kasvaa, ja inflaatio-odotuksia on syntynyt. Euro valuuttana ei ole joutunut tähän kokeeseen aikaisemmin. Euroopan keskuspankki toimii kahden prosentin enimmäisinflaatioasteen pohjalta. Sillä ei ole muuta keinoa pitää kiinni tästä katosta kuin korkojen nostaminen aktiivisuuden vähentämiseksi, jotta inflaatiota yritettäisiin jarruttaa. Jos se tekee näin, on syytä pelätä laskusuhdannetta. Vakaus- ja kasvusopimuksessa keskitytään ainoastaan sen varmistamiseen, ettei budjettivaje ylitä kolmea prosenttia BKT:stä. Taloudellisten kannustimien rajoittaminen antaa meille syytä pelätä laskusuhdannetta Euroopassa. Jos olisin Slovakia, siirtäisin joka tapauksessa oman valuuttani lakkauttamista euron hyväksi, kunnes jälkimmäinen on läpäissyt ensimmäisen kokeensa taloudellisessa kriisissä.
<SPEAKER ID="074" NAME="Sergej Kozlík" AFFILIATION="NI">
(SK) Arvoisa puhemies, hyvät kollegat, hyvä komission jäsen, voimme oppia paljon historiasta. 1990-luvulla useimmat kymmenestä euroalueen jäsenestä eivät pystyneet täyttämään lähentymiskriteerejä. Useimmilla näistä maista oli ongelmia liiallisten budjettivajeiden, julkistalouden ja inflaation kanssa.
<P>
Viitevuoden 1997 Saksalla oli ongelmia julkisen lainanoton tasoon liittyvän kriteerin täyttämisessä, ja tämän takia suvaittiin jopa niitä Belgian ja Italian kaltaisia valtioita, jotka olivat ylittäneet kriteeriarvot merkittävästi. Jotkut valtiot orastavalla euroalueella olivat jopa turvautuneet niin kutsuttuun ”luovaan kirjanpitoon” eli menettelyihin, jotka saivat niiden taloudelliset tulokset näyttämään paremmilta kuin olivat. Jälkeenpäin, vaikka nikottelua ilmeni jonkin verran, useimmat euroalueen jäsenet ratkaisivat ja ratkaisevat edelleen näitä ongelmia euron, vahvan yhtenäisvaluutan, suojassa. Minun on huomautettava, että nämä valtiot eivät ole täyttäneet kaikkia vajekriteerejä. Näin ollen niiden, jotka osoittavat sormella euroalueelle pyrkiviä ehdokkaita, pitäisi varoa heittämästä ensimmäistä kiveä.
<P>
Slovakian tasavalta ei ainoastaan täyttänyt lähentymiskriteerejä; se täytti ne hyvissä ajoin etukäteen. Slovakian parametrien kehitystä oli seurattu pitkään, ja se oli täysin avointa. Euroopan keskuspankin ilmaisemia pelkoja tulevasta inflaatiosta voidaan soveltaa yleisesti kaikkiin euroalueen jäseniin, koska Euroopan talous ei kehity tyhjiössä. Tämänhetkinen maailmanlaajuinen hintojen räjähdysmäinen nousu on tästä osoituksena.
<P>
Näin ollen olen tyytyväinen Euroopan komission ja Euroopan parlamentin myönteiseen kantaan yhtenäisvaluutan käyttöönottoon Slovakiassa 1. tammikuuta 2009, mitä esittelijä David Casa korosti mietinnössään. Tämä kanta ei ole ainoastaan tekninen vaan myös merkittävä poliittinen ele, joka kertoo muille euroalueelle pyrkijöille, että niiden ponnistelut voivat johtaa käsinkosketeltavaan tulokseen.
<SPEAKER ID="075" NAME="Ján Hudacký" AFFILIATION="PPE-DE">
(SK) Haluan aloittaa esittämällä kiitokseni esittelijälle David Casalle hänen erinomaisesta ja tasapainoisesta mietinnöstään ja hänen käytännöllisestä lähestymistavastaan yksittäisiä tarkistuksia arvioitaessa.
<P>
Slovakian liittyminen euroalueeseen ei ole tapahtunut sattumalta. Se on luonnollinen huipennus Slovakian hallitusten valtaville ponnisteluille; ne loivat erityisesti vuosien 1998 ja 2006 välillä vakaan taloudellisen perustan radikaaleilla taloudellisilla uudistuksilla varainhoidon, verojen ja sosiaalitoimen aloilla.
<P>
Nämä uudistukset, yhdessä suorien ulkomaisten investointien kanssa, ovat antaneet Slovakialle mahdollisuuden nauttia jatkuvasta ja merkittävästä talouskasvusta. Jatkuvat ponnistelut päämäärän saavuttamiseksi, samoin kuin Slovakian hallitusten ja kansallispankin vastuullinen toiminta, mahdollistivat kaikkien euroalueeseen liittymiseen tarvittavien Maastrichtin kriteerien täyttämisen ilman ylimääräisiä temppuja, kuten piiloinflaatiota tai Slovakian valuutan, korunan, keinotekoista vahvistamista.
<P>
Jotkut ECON-valiokunnan jäsenet ovat ilmaisseet huolensa näiden kriteerien, erityisesti alhaisen inflaatioasteen pitkän aikavälin kestävyydestä. Olen kuitenkin vakuuttunut siitä, että Slovakialla on kaikki tarvittava näiden kriteerien täyttämiseen pitkällä aikavälillä, sillä edellytyksellä, että käytössä on ainakin vakioveropolitiikka ja että toteutetaan uusia rakenneuudistuksia. Kehitys energian ja elintarvikkeiden hintojen alalla on, ja on tulevaisuudessakin, maailmanlaajuinen ongelma. Slovakia ei taatusti ole valtio, joka ylittää sovitut kehykset.
<P>
Lopuksi haluan erityisesti onnitella Slovakian kansaa, joka hyväksyi nämä perustavanlaatuiset ja radikaalit uudistukset ja ansaitsee siksi runsaasti kehuja tämän myönteisen tuloksen saavuttamisesta.
<SPEAKER ID="076" NAME="Pervenche Berès" AFFILIATION="PSE">
(FR) Arvoisat puhemies ja komission jäsen, uskon, että esittelijämme David Casan ansiosta meillä on tasapainoinen mietintö, jonka perusteella voimme suhtautua myönteisesti poliittiseen päätökseen, jonka aiomme tehdä: Slovakian liittymisen euroalueeseen. Tämä on ensimmäinen niin sanottu Visegrad-maa, joka liittyy alueeseen, ja mielestäni sillä on poliittisesta näkökulmasta tarkasteltuna suuri merkitys, jota on painotettava.
<P>
Slovakeille se on yhden seikkailun päätepiste ja toisen alku. Siihen päättyy valmistelu ja sellaisen aseman saavuttaminen, joka täyttää Maastrichtin kriteerit. Kokemus on osoittanut meille, että valtion liityttyä euroalueeseen vaikein osa on vielä edessä. Slovakian tapauksessa huomaamme, että inflaation kontrolloinnin ja tasapainoon pyrkimisen näkökulmasta sekä sosiaalisen yhteenkuuluvuuden ja rakenneuudistusten täytäntöönpanon näkökulmasta tarkasteltuna tehtävää on vielä paljon. Tämän saavuttamiseksi uskon olevan hyötyä mekanismeista, joista keskustelemme, jotta talous- ja rahaliitto pystyy tulevaisuudessa paremmin tukemaan ja tekemään yhteistyötä sen osalta, miten jäsenvaltiot käyttävät valuuttaansa.
<P>
Emme aio muuttaa paljon keskustelua aiheuttaneita Maastrichtin kriteerejä. Kukaan ei ole pyytänyt niiden muuttamista, ja kuitenkin niitä on tulkittava ja tarkasteltava muuttuneissa olosuhteissa. Talous- ja rahaliitto on nyt kymmenvuotias, ja tiedämme, mikä sitä vieläkin vaivaa talouspolitiikan, rahapolitiikan ja jopa sen ulkoisten edustajien välisen tasapainon osalta. Tähän talous- ja rahaliittoon Slovakia on liittymässä; tilanne ei ole sama kuin kymmenen vuotta sitten, ja meidän kaikkien on otettava tämä huomioon.
<SPEAKER ID="077" NAME="Olle Schmidt" AFFILIATION="ALDE">
(SV) Kuka olisi uskonut Vladimir Mečiarin johtaessa Slovakiaa, että hänen valtiostaan tulisi EU:n jäsenvaltio ja että se jopa ottaisi käyttöön euron noin kymmenen vuoden päästä. Tämä on todella slovakialainen ihme. Esittelijä mainitsee edut, jotka euro tuo mukanaan, mutta myös riskit ja ongelmat, joita saattaa syntyä. On hyvä, että Slovakia otti huomioon EKP:n kannan euron käyttöönottoon liittyvästä lisääntyvästä inflaatioriskistä, ja mielestäni siksi oli välttämätöntä vahvistaa koruna neuvottelujen jälkeen. Se osoittaa sekä vaistoa että luottamusta hyvään tulevaan talouspolitiikkaan euroryhmän jäsenenä.
<P>
Arvoisa puhemies, toivon myös oman valtioni lähitulevaisuudessa näkevän, mikä merkitys täysimääräisellä osallistumisella EU:n yhteistyöhön on sekä taloudellisesti että poliittisesti. Vaikka kansanäänestykset eivät näinä päivinä ole kovin suosittuja, toivon, että voimme vuosina 2010-2011 toteuttaa kansanäänestyksen ja äänestää euron käyttöönotosta Ruotsissa.
<P>
Rahoituskriisi osoittaa, mitä vahva eurooppalainen valuutta ja tehokas keskuspankki merkitsevät EU:n kasvun ja talouden suojelemiselle. Jos edelleen pidämme kiinni tiukoista liittymiskriteereistä ja autamme rakentavasti kaikkia euroryhmän jäseniksi pyrkiviä, EU:n talous vain vahvistuu.
<SPEAKER ID="078" NAME="Zsolt László Becsey" AFFILIATION="PPE-DE">
(HU) Kiitos puheenvuorosta. Suuri hetki on koittanut, sillä parlamentti ja myöhemmin neuvosto muodollisen oikeudellisen hyväksynnän osalta ovat päättämässä, saako ensimmäinen entisen keskinäisen taloudellisen avun neuvoston SEV:in ja Varsovan liiton maista liittyä yhtenäisvaluutta-alueeseen. Onnittelen esittelijää David Casaa loistavasta ja merkittävästä työstä.
<P>
Olen todella iloinen, että Slovakia on täyttänyt kaikki EY:n perustamissopimuksessa ehtoina euroalueeseen liittymiselle vahvistetut määrälliset kriteerit. Tämä saavutus on kymmenen vuoden työn tulos. Mielestäni on tärkeää ainoastaan ilmaista kanta siihen, onko hakijavaltio täyttänyt kriteerit, koska muuten syrjimme jäsenvaltioita sillä perusteella, ovatko ne liittyneet aikaisemmin vai liittyvätkö ne tulevaisuudessa. Löyhästi määritellyt kestävyyskriteerit - etenkin inflaatioon tai velkaan liittyvät - tai todellinen lähentyminen eivät voi olla erillisen määrällisen analyysin kohteina mietinnössä, sillä meidän on luotettava tasapuolisesti siihen, että kaikki euroalueen jäsenvaltiot panevat täytäntöön kestävyystoimenpiteitä siitä hetkestä alkaen, kun ne liittyvät. Tämä pätee erityisesti, jos kyseisellä jäsenvaltiolla on alhainen ja laskeva velka-aste verrattuna muihin euroklubin jäseniin. Tämä on tulevan laajentumisprosessin kannalta erittäin tärkeä kysymys.
<P>
Slovakian hallitus on ottamassa valtavan vastuun. Heti sen vaihtokurssin jäädyttämisen jälkeen, toisin sanoen heinäkuusta alkaen, sen on osoitettava, ettei sitä kiinnosta vain oma euroalueen jäsenyytensä, vaan että se kantaa vastuuta myös alueen muista maista. Tässä mielessä Slovakian on tehtävä kaikkensa pitääkseen inflaatio kurissa eli toisin sanoen viitearvon rajoissa. Näin toimimalla se osoittaa, että useiden tämän parlamentin jäsenten ja Euroopan keskuspankin EKP:n ilmaisemiin ymmärrettäviin ja oikeutettuihin pelkoihin - nimittäin, että sen jälkeen, kun valtava muutos keskuskurssissa on tehty, Bratislava ei ehkä pysty jarruttamaan tuontihinnoista ja hintakuilun kaventamisesta johtuvaa inflaatiopainetta tai ei halua tehdä sitä - ei liity vastuutonta asennetta.
<P>
Lisäksi tämä ei ole aika eikä paikka puuttua muihin euroalueen laajentumiseen liittyviin ratkaisemattomiin kysymyksiin. On puututtava erikseen kysymyksiin, jotka koskevat esimerkiksi sen varmistamista, että hakijamaat esittävät pyyntönsä ajoissa, sen määrittelemistä, mitä tarkoitamme kurilla, joka liittyy komission kannan laatimisen ja päätöksen aikaansaamisen välille asettavaan määräaikaan, tai todellisen lähentymisen käsitteen tai sen määrittelemistä, miten kauan voimme realistisesti olettaa vaihtokurssien vakauden säilyttämistä vahvistumistapauksessa. Näihin kysymyksiin ei pitäisi puuttua täällä, valikoivasti ja syrjivästi, ja siksi minä pidättäydyn tänään äänestämästä näistä kysymyksistä. Kiitos puheenvuorosta, arvoisa puhemies.
<SPEAKER ID="079" NAME="Monika Beňová" AFFILIATION="PSE">
(SK) Viime vuosina Slovakian tasavalta on kokenut monia vaikeita uudistuksia, ja nykyinen hallitus on onnistuneesti järjestänyt korvauksia yhteiskunnan köyhemmille osille, joihin ne ovat vaikuttaneet. Koska hallitus tarkasteli vastuullisesti ja tunnollisesti uudistusten vaatimia korvauksia ja myös tehtävää, joka muodostui pakollisten kriteerien täyttämisestä ja euron käyttöönottoon 1. tammikuuta 2009 huipentuvan sujuvan kokonaisprosessin varmistamisesta, Slovakialla on nyt yksi menestyvimmistä talouksista - ei ainoastaan unionin sisällä - ja olemme myös onnistuneet nostamaan työllisyysastetta. Kaikki nämä tosiasiat osoittavat, ettei uusi pysyvästi kestävän inflaatioasteen kriteeri ole ylittämätön ongelma Slovakialle tulevaisuudessakaan.
<P>
Slovakian tasavallan hallituksen vilpitön toive on, ettei euron käyttöönotolla 1. tammikuuta 2009 olisi vakavaa vaikutusta yhteiskunnan köyhempiin osiin. Siksi hallitus on jo ryhtymässä toimenpiteisiin suojellakseen näitä ihmisiä ja luodakseen heille vaivattomat olosuhteet uuden valuutan valmisteluvaihetta ja myöhemmin sen käyttöä varten.
<P>
Slovakian hallitus keskustelee pian esimerkiksi joidenkin peruselintarvikkeiden hinnan jäädyttämisestä. Toinen vastaavanlainen askel on Slovakian hallituksen yritys päästä koko yhteiskunnan kattavaan yhteisymmärrykseen euroon siirtymisestä. Hallitus on ottanut ohjelmaan mukaan alueelliset viranomaiset ja paikallisviranomaiset, ammattilaispiirit ja kansalaisyhteiskunnan sekä kirkot.
<P>
Hyvät kollegat, haluan lopettaa sanomalla, että yhteistyö ja keskinäinen kunnioitus perusteettoman ja usein populistisen kritiikin sijaan ovat ainoa menestyksekäs tapa, jolla unioni voi päästä eteenpäin ilmauksen kaikissa mahdollisissa merkityksissä.
<SPEAKER ID="080" NAME="Ivo Strejček" AFFILIATION="PPE-DE">
(EN) Arvoisa puhemies, tämä on meille melko omituinen päivä. Elimme ennen samassa maassa, Tšekkoslovakiassa, ja nyt me tšekit saamme toivottaa kaikkea hyvää slovakeille heidän liittyessä euroalueeseen.
<P>
Slovakialle näytettiin vihreää valoa euroalueeseen liittymisestä muutama viikko sitten. Slovakian hallitus sekä Slovakian keskuspankki ovat erittäin tietoisia siitä, että ratkaisevien kriteerien täyttäminen, ei lyhyellä mutta keskipitkällä ja pitkällä aikavälillä, on vaativa tehtävä.
<P>
Slovakian talous on ottamassa kiinni Euroopan rahaliiton muiden jäsenten etumatkaa. Se saattaa johtaa hintapaineisiin ja inflaatioon, ja olen varma siitä, että slovakialaiset selviävät siitä. Siitä en kuitenkaan halua nyt puhua.
<P>
Haluan tänään korostaa jotain muuta, jotain, mitä henkilökohtaisesti kutsuisin Slovakian tarinaksi, tieksi euroon. Se tosiasia, että Slovakia liittyy euroalueeseen, perustuu vakaisiin lähtökohtiin ja Slovakian talouden huomionarvoisiin tuloksiin. On oikeudenmukaista korostaa keskusta-oikeistokoalition muodostaman ja taidokkaan pääministerin Mikuláš Dzurindan johtaman Slovakian entisen hallituksen myönteistä roolia. Kaikkien tärkeiden rakenneuudistusten toteuttamisen jälkeen Slovakian talous on täyttänyt kaikki tärkeät kriteerit: valtion velan pienentämisen ja inflaation pitämisen kurissa. Näiden uudistusten takana oli pääministeri Dzurindan hallitus ja ministeristö. Toivotan slovakeille kaikkea hyvää euroalueella.
<SPEAKER ID="081" NAME="Vladimír Maňka" AFFILIATION="PSE">
(SK) Viimeisten kuuden vuoden aikana Slovakian talous on kasvanut vuodessa keskimäärin yli 6,5 prosenttia. Viime vuoden kasvu jopa ylitti kymmenen prosenttia. Kaikkien indikaattoreiden mukaan Slovakia täyttää kriteerit leikiten.
<P>
Slovakian viranomaiset ovat tietoisia tilanteesta, joka liittyy Slovakian talouden todelliseen ja nimelliseen lähentymiseen ja sen mahdolliseen vaikutukseen tulevaan taloudelliseen ja inflaatiokehitykseen. Niiden mielestä Slovakian talouden tervehdyttäminen on vakaus- ja kasvupaketin mukaista. Hyväksytyn kolmen vuoden talousarvion mukaisesti ensisijainen valtiontaloudellinen tavoite on saavuttaa 0,8 prosentin vaje vuoteen 2010 mennessä, joten tämä tarkoittaa valtiontaloudellisen tavoitteen saavuttamista. Sovittujen tietojen mukaisesti tavoite on saavuttaa budjettitasapaino vuoteen 2011 mennessä. Tämä tarkoittaa 1,3 prosentin budjettiylijäämää jättäen sivuun toisen pilarin.
<P>
Slovakian hallitus on hyväksynyt toimenpiteitä inflaation kurissa pitämiseksi. Kesäkuussa se hyväksyi nykyaikaistamisohjelman, joka sisältää työmarkkinoiden rakenneuudistuksia, julkistalouden tervehdyttämistä ja tukea koulutukselle, tieteelle ja tutkimukselle. Haluan korostaa, että liike-elämän edustajat, yrittäjät, työnantajat, ammattiliitot, eläkeläiset, Slovakian kaupungit ja kylät sekä pankit kannattavat kaikki euron käyttöönottoa Slovakiassa. Hallituksen työmarkkinaosapuolet allekirjoittivat julistuksen, jossa ne sitoutuvat pitämään palkankorotukset tuottavuuden kasvun mukaisina. Tämä vaikuttaa osaltaan huomattavasti inflaation kestävään tasoon Slovakiassa.
<P>
Haluan kiittää esittelijää ja varjoesittelijöitä heidän asianmukaisesta lähestymistavastaan, joka perustui lukuihin, tosiasioihin ja analyyseihin. Slovakian viranomaiset ja Slovakian kansa haluavat osaltaan kehittää Euroopan taloutta ja siten euron vakautta ja luotettavuutta.
<SPEAKER ID="082" NAME="Zita Pleštinská" AFFILIATION="PPE-DE">
(SK) Koska euro on tärkeä rajojen poistamisen ja eurooppalaisten yhdistämisen symboli, euron käyttöönotto Slovakiassa on jälleen yksi historiallinen askel Euroopan yhdentymisprosessissa.
<P>
Valmistelut euron käyttöön ottamiseksi Slovakiassa olivat alkaneet jo ennen Slovakian tasavallan liittymistä Euroopan unioniin. Slovakian edellinen hallitus, jota johti Mikuláš Dzurinda, hyväksyi strategian euron käyttöön ottamiseksi jo vuonna 2003. Se pani täytäntöön tärkeitä uudistuksia, jotka tekivät Slovakiasta menestyksekkään valtion, taloudellisesti ja poliittisesti.
<P>
Koska inflaatio on kasvanut Sloveniassa sen jälkeen, kun valtio otti euron käyttöön, kysymys inflaatioasteen kestävyydestä ja budjettivajeesta aiheuttaa huolta Slovakiasta. En kuitenkaan ole samaa mieltä joidenkin kollegoideni kanssa siitä, että tarvittaisiin lisäkriteerejä Slovakian taloudellisen vakauden seuraamiseksi.
<P>
Slovakia täyttää kaikki Maastrichtin kriteerit, jotka ovat euron käyttöönoton ehdot. On liian myöhäistä keskustella Maastrichtin kriteerien vahvistamisesta nopeasti kasvaville talouksille. Sen sijaan haluaisin mainita syyn keskuskurssin muutokseen, jonka saksalaiset parlamentin jäsenet esittivät kielteisenä ilmiönä. Keskuskurssin muutos heijasti kahteen otteeseen valtion taloudellista kehitystä, jota tuki ennen kaikkea tuottavuuden kasvu.
<P>
Kehotan Slovakian tasavallan hallitusta tehostamaan kansalaisille suunnattua kampanjaa, erityisesti tiedonvälitystä haavoittuville ryhmille. Mielestäni kaksiosaisten hintamerkintöjen pitäisi olla pakollisia ei ainoastaan kuutta kuukautta ennen euroalueeseen liittymistä, vaan myös vähintään vuoden euron käyttöönoton jälkeen. Tämä auttaa kuluttajia tottumaan eurohintoihin.
<P>
Olen vakuuttunut siitä, että hyvä kilpailuhenkinen liiketoimintaympäristö synnyttää enemmän valinnanvaraa kuluttajille, mikä on paras lääke nouseviin hintoihin. Uskon Slovakian myös oppivan niiden maiden kokemuksesta, jotka ovat jo ottaneet euron käyttöön.
<P>
Lopuksi haluan onnitella kollegaani David Casaa siitä, että hän tuki Slovakian liittymistä euroalueeseen. Uskon hänen nimensä jäävän Slovakian tasavallan historiankirjoihin.
<SPEAKER ID="083" NAME="Elisa Ferreira" AFFILIATION="PSE">
(PT) Arvoisa puhemies, hyvät kollegat, kymmenen vuotta syntymänsä jälkeen euro on kiistämätön menestys ja tänä päivänä yksi kansalaisten luottamusta Eurooppa-hankkeeseen tukevista pilareista. Siksi olen tyytyväinen euroalueen laajenemiseen. Muita valtioita koskevien identtisten päätösten seurauksena se laajenee nyt Slovakiaan.
<P>
Mainitessamme euron kymmenennen syntymäpäivän meidän on kuitenkin huomioitava myös matkan varrella opitut asiat, yhtenäisvaluuttaan liittyvät opit prosessin kestävyydestä ja todellisen lähentymisen vaikutuksista. Ehkä on varaa hieman parantaa liittymiskriteerien soveltamista, ja ehkä pitäisi harkita prosessin kestävyyttä ja elinvoimaisuutta vanhojen ja uusien jäsenten kannalta tarkasteltuna. Slovakian tapauksessa sen valuutan 17 prosentin revalvaatio, vaikkakin suunniteltu ja perustamissopimuksen kriteerien mukainen, antaa ajattelemisen aihetta.
<P>
Kuten sanoin, nämä kysymykset ansaitsevat vakavaa keskustelua, jossa Euroopan parlamentilla on oltava aktiivinen ääni, ja sosialistiryhmän toive on, että euro vaikuttaa enempään kuin vain taloudelliseen vakauteen. Sen on oltava myös väline, joka vahvistaa unionin todellista lähentymistä, työllisyyttä ja edistystä. Ehdotamme tämän keskustelun jatkamista perusteellisemmin EMU@10-keskustelun eli euron kymmenvuotispäivän juhlinnan aikana.
<P>
Tällä erää haluan vain onnitella esittelijää ja varjoesittelijöitä ja tunnustaa ja kehua Slovakian, sen hallituksen ja työmarkkinaosapuolten poikkeuksellisia ponnisteluja ja niiden jo saavuttamaa menestystä. Toivon niiden menestyvän osallistuessaan tulevaisuudessa yhtenäisvaluuttahankkeeseen, ja toivotan niille kaikkea hyvää juuri tässä mielessä.
<SPEAKER ID="084" NAME="Hans-Peter Martin" AFFILIATION="NI">
(DE) Arvoisa puhemies, on myös hyvä, että Slovakialla on mahdollisuus liittyä tähän euroalueeseen. Kuvitelkaapa, mitä Euroopassa olisi kuluneena vuonna tapahtunut ilman euroa. Yksittäisten valtioiden valuutoista olisi tullut hyökkäysten kohteita kuin Sorosin aikoina. Toisaalta näemme Italian esimerkistä myös, että aina ei ole niin hyvä asia olla täysin kiinni eurossa. Jos saisin antaa neuvon Slovakialle, joka tietenkin päättäisi siitä itse, minä harkitsisin jo mahdollisuutta olla osallistumatta, varsinkin ottaen huomioon, mitä yhteisön tasolla nyt tapahtuu. Uhkana on, ettei EU:n huippukokous tunnista ajan merkkejä ja haluaa jatkaa entiseen malliin. Kansalaisten ja eurooppalaisen eliitin välinen etäisyys kasvaa niin, että koko Eurooppa-hanke on vaarassa sen sijaan, että pyrittäisiin todelliseen demokratiaan.
<SPEAKER ID="085" NAME="Milan Gaľa" AFFILIATION="PPE-DE">
(SK) Haluan kiittää esittelijää David Casaa hänen työstään tämän mietinnön parissa. Viime vuosikymmenellä, etenkin Mikuláš Dzurindan hallituksen vuosina, kommunismin jälkeinen Slovakia pani täytäntöön vaativia sosio-ekonomisia uudistuksia, jotka mahdollistivat sen, että talous täytti Maastrichtin kriteerit.
<P>
Euron käyttöönotto Slovakiassa tuo mukanaan muutoksia. On välttämätöntä valmistella kansalaisia muutoksiin ja vakuuttaa heidät siitä, että liittyminen euroalueeseen on heille hyödyksi. On välttämätöntä luoda luottamusta uuteen valuuttaan ja antaa riittävästi tietoa. Useat Slovakian liikeyritykset ovat vapaaehtoisesti sitoutuneet noudattamaan niin sanottuja liike-elämän eettisiä sääntöjä euroon siirtymisen osalta. Ne ovat suostuneet tarjoamaan asiakkailleen, kumppaneilleen ja kansalaisille riittävästi tietoa ja sitoutuneet olemaan käyttämättä valuuttasiirtymää millään tavoin saadakseen henkilökohtaista voittoa.
<P>
Uskon näiden toimien auttavan meitä luottamaan yhteiseen Eurooppa-hankkeeseen. Uskon myös, että Euroopan parlamentti äänestää tänään sen puolesta, että eurooppalainen valuutta otetaan käyttöön Slovakiassa.
<SPEAKER ID="086" NAME="Miloš Koterec" AFFILIATION="PSE">
(SK) Uusi valuutta on käännekohta yhteiskunnalle ja sen kansalaisille. Kuten jokaisen muutoksen kohdalla, sen tuloksesta esiintyy huolia. Tuntien Slovakian tilanteen olen varma siitä, että kaikki menee hyvin ja kaikki huolet katoavat muutamassa kuukaudessa vuonna 2009.
<P>
Luottamukseni perustuu kahteen keskeiseen seikkaan. Ensinnäkin on yleisesti tiedossa, että Slovakia on täyttänyt täysimääräisesti Maastrichtin makrotaloudelliset kriteerit, mikä on todiste Slovakian muodollisesta valmiudesta ottaa euro käyttöön. Slovakia takaa myös kriteerien kestävyyden. Lisäksi hallitus, parlamentti, työmarkkinaosapuolet ja koko yhteiskunta laativat vakavia suunnitelmia ratkaisuista käytännön ongelmiin, joita saattaa esiintyä valuuttasiirtymän yhteydessä.
<P>
Kaksiosaiset hintamerkinnät otetaan käyttöön kaikkialla, ja säännöllinen valvontamekanismi on valmiina, joten euroon siirtymistä ei voida käyttää väärin. Joukko muita toimenpiteitä on myös valmiina, jotta voidaan antaa tietoa kansalaisille ja auttaa euron käytön aiheuttamien päivittäisten vaikeuksien kanssa. Uskon, että ensi vuodesta lähtien Slovakia on euroalueen vakaa mallijäsen; ongelmaton näyteikkuna Euroopan unionille.
<SPEAKER ID="087" NAME="DanutBudreikait" AFFILIATION="ALDE">
(LT) Haluan onnitella komissiota siitä, että se näytti Slovakialle vihreää valoa euroalueeseen liittymisestä ensi vuoden tammikuun alussa. Euron käyttöönotto Slovakiassa on hieno esimerkki muille valtioille ja kannustin lisätä ponnisteluja ja hyväksyä lisätoimenpiteitä lähentymiskriteerien saavuttamiseksi.
<P>
Slovakia liittyy euroalueeseen aikana, jona EU ja koko maailma ovat erittäin monimutkaisessa taloudellisessa tilanteessa öljyn hinnan noustessa ja inflaation kohotessa. Siksi jokaisen valtion, joka pyrkii euroalueen jäseneksi tai on jo vakiintunut jäsen, pitäisi ottaa oppia Slovakian esimerkistä.
<P>
Haluan myös huomauttaa, että kun Slovakiasta on tulossa euroalueen kuudestoista jäsen, on erittäin tärkeää varmistaa, että Euroopan keskuspankin neuvostossa otetaan käyttöön tehokas päätöksentekomenettely. Lopullista päätöstä vuorottelujärjestelmästä ei valitettavasti ole vielä tehty. Haluan korostaa, miten tärkeää on olla lykkäämättä vuorottelujärjestelmän käyttöönottoa siihen saakka, kunnes neuvoston jäsenmäärä on 18, ja varmistaa sen täytäntöönpano mahdollisimman pian ottaen huomioon sekä valmistelut, jotka Slovakian on toteutettava liittyäkseen euroalueeseen, että viimeksi mainitun laajentuminen edelleen.
<SPEAKER ID="088" NAME="Simon Busuttil" AFFILIATION="PPE-DE">
(MT) Haluan onnitella kollegaani David Casaa, jonka tiedän uhranneen paljon työtä tämän mietinnön valmistelulle, ja toivotan hänelle menestystä. Haluan myös onnitella Slovakiaa, joka pian ottaa käyttöön euron. Olen kotoisin valtiosta, joka otti euron käyttöön tänä vuonna, ja voin vakuuttaa kaikille, että huolimatta vaikeuksista ja uhrauksista, joita valtion on tehtävä liittyäkseen euroalueeseen, se on ehdottomasti tyytyväisyyden ja ylpeyden aihe näille valtioille.
<P>
Haluan sanoa, että tässä keskustelussa on käymässä selväksi, että on mahdollista rakentaa ”kahden vauhdin” Eurooppaa. Sanon tämän, koska viime viikolla järjestettiin kansanäänestys Irlannissa. Kaikki tuntevat tuloksen. Mielestäni on tärkeää osoittaa, että Eurooppa voi edetä eri vauhdilla, ja on myös tärkeää, että alamme harkita tätä mahdollisuutta Euroopan yhdentymisen tulevan kehityksen osalta.
<SPEAKER ID="089" NAME="Margarita Starkevičiūt" AFFILIATION="ALDE">
(LT) Liettua on valtio, joka sitoutui liittymissopimuksessaan ottamaan käyttöön euron. Joka ikinen kerta - eli neljä kertaa vaalikautemme aikana - kun teemme päätöstä siitä, näyttääkö jollekin valtiolle vihreää valoa euron käyttöönotosta, yritämme yhä uudelleen päivittää Maastrichtin kriteerejä tai tulkita niitä eri tavoin.
<P>
Tämä tuntuu vahvistavan, että meillä on edelleen epäilyksiä näiden kriteerien täytäntöönpanosta. Aivan alussa me Liettuan edustajina ja muiden valtioiden edustajina ehdotimme, että näitä kysymyksiä käsiteltäisiin parlamentin ja neuvoston puolesta ja niiden tasolla. Koko tämän ajan nämä ehdotukset on kuitenkin hylätty. Sen sijaan, että istuisimme selvittämään vivahteita ja teknisiä seikkoja, jotka estävät euroalueen onnistuneen laajentumisen, leikimme mieluummin tekemällä erillisiä, enemmän tai vähemmän sattumanvaraisia päätöksiä jokaisen valtion osalta.
<P>
Haluan huomauttaa, että on erittäin selvää, että meidän on harjoitettava tiukkaa veropolitiikkaa ja että emme missään tapauksessa muuta...
<P>
(Puhemies keskeytti puhujan.)
<SPEAKER ID="090" NAME="Zuzana Roithová" AFFILIATION="PPE-DE">
(CS) Arvoisa puhemies, syy uuden sopimuksen ratifiointiin liittyviin viivytyksiin Euroopan yhdentymishankkeessa on todennäköisesti se, että yhteisten sisämarkkinoiden eurooppalaisille tuomaa vaurautta pidetään jo itsestään selvänä. On sääli, että ylistyksemme nyt 40. syntymäpäiväänsä viettävän tulliunionin menestykselle on liian vaimea. Yhtenäisvaluutan kymmenen menestysten ja saavutusten vuotta ovat myös syy juhlaan. Pakottamalla hallituksen säilyttämään budjettikurin euroalue on luonut ihailtavan vakaan makrotalouden, joka on immuuni kaikille kriiseille globalisaatiosta huolimatta. Tämän parlamentin jäsenenä haluan onnitella Slovakiaa liittymisestä euroalueeseen. Leijonan osa tästä menestyksestä kuuluu pääministeri Dzurindalle ja uudistuksille, jotka hän pani täytäntöön viisi vuotta sitten. Vasemmisto voi nyt juhlia menestystään, koska tullessaan hallitukseen se vahvisti euroalueen jäsenyyden olevan kansallinen intressi. Toivottavasti se antaa tšekkiläisille euroskeptikoille opetuksen, ja jonain päivänä slovakit onnittelevat meitä. Valitettavasti siihen menee vielä ainakin viisi vuotta ja mahdollisesti jopa kauemmin.
<SPEAKER ID="091" NAME="Werner Langen" AFFILIATION="PPE-DE">
(DE) Arvoisa puhemies, Slovakia on kokenut suuren taloudellisen nousun, ja me äänestämme hyvinkin riitaisan, kriteerien täyttämistä koskevan keskustelun jälkeen Slovakian liittymisen puolesta.
<P>
Haluan kiittää esittelijä David Casaa siitä, että hän sisällytti esitetyt epäilykset mietintöönsä. Ei pidä paikkaansa, että uudistusprosessi ja harkinta päättyisivät euroalueen jäsenyyden myötä, vaan silloin haasteellisuus vasta alkaa. Inflaatio on ongelma Slovakiassa ja on sitä myös tulevaisuudessa. Valuuttaa ei ole vahvistettu syyttä kahteen kertaan - edellisellä kerralla äskettäin 17,65 prosenttia - ja ennustan: ennen vaihtokurssin lopullista määrittämistä Slovakian korunaa vahvistetaan vielä kerran. Se tarkoittaa siis, että meidän on kaikkien annettava panoksemme todellisen lähentymisen toteutumiseen. Toivon, että neuvosto ja valtiovarainministerit ottavat parlamentin epäilykset vakavasti ja että komissio käy tässä prosessissa tulevaisuudessa avointa keskustelua.
<SPEAKER ID="092" NAME="Vladimír Špidla">
komission jäsen. - (CS) Hyvät naiset ja herrat, Slovakialla on nyt tilaisuus liittyä euroalueeseen. Tämä on mahdollista Slovakian tasavallan sosio-ekonomisten tulosten ansiosta. Ansio tästä saavutuksesta kuuluu myös kaikille Slovakian hallituksille ja niiden tiiviille keskittymiselle tähän kysymykseen. Mielestäni Slovakian johto on yleisesti ottaen osoittanut halunsa ja kykynsä reagoida tarvittaviin muutoksiin. Tämä tilaisuus johtuu myös Euroopan unionin politiikan johdonmukaisuudesta ja Eurooppa-hankkeen käynnistämisestä, koska Slovakia on hyväksynyt ja täyttänyt kaikki tarvittavat kriteerit. Tämä tosiasia on avannut oven euron käyttöönotolle, eikä muita epäilyksiä ole esitetty. Mielestäni tämä on erittäin tärkeä seikka. Euroalueen laajentaminen uuteen valtioon, Slovakiaan, johtaa ehdottomasti syvempään Euroopan yhdentymiseen. Tästä syvemmästä yhdentymisestä hyötyy Slovakian tasavallan lisäksi myös Euroopan unioni kokonaisuutena, kun tämä erittäin menestyksekäs ja nopeasti kehittyvä talous liittyy euroon.
<P>
Huolet inflaatiosta mainittiin keskustelussa. Joillain tavoin nämä huolet ovat tietenkin perusteltuja. Toisaalta on olemassa yhtä päteviä argumentteja, jotka todistavat Slovakian hallituksen olevan johdonmukainen reaktioissaan, eikä inflaation aiheuttaminen ole missään tapauksessa minkään hallituksen etujen mukaista. Totta kai inflaation riski on olemassa, ja tämä seikka on tuotu Slovakian hallituksen tietoon kaikissa asiakirjoissa ja keskusteluissa. Slovakian valuutan vahvistamiskysymyksestä minun on sanottava, että se tapahtui aina odotettujen rajojen puitteissa, sen joustovaran puitteissa, joka on sallittu jokaiselle hallitukselle, jokaiselle valtiolle tässä prosessissa, jotta ne voivat reagoida parhaalla mahdollisella tavalla euron käyttöönoton ainutlaatuiseen hetkeen. Tämä ei ole jokapäiväinen tilanne, ei jokapäiväinen asia. Tämä on todella poikkeuksellinen tilanne, ja jäsenvaltioille on sallittava jonkin verran liikkumavaraa. Vaikka arvon lopullinen määrittäminen onkin erittäin vakava tavoite ja tehtävä, ja vaikka se onkin poikkeuksellinen toimenpide, se ei tapahdu ensimmäistä kertaa. Euroaluetta on laajennettu aiemminkin, ja tämä monimutkainen asiantuntijatoimenpide on toteutettu moneen kertaan asiaankuuluvan menestyksekkäästi.
<P>
Hyvät naiset ja herrat, haluan onnitella Slovakiaa tämän suuren askeleen ottamisesta ja tämän valtavan menestyksen saavuttamisesta. Haluan myös korostaa, että tämä on selvästi peräkkäisten Slovakian hallitusten työn ja Slovakian kansan yhteisymmärryksen ja tahdon tulos.
<SPEAKER ID="093" NAME="David Casa">
esittelijä. - (MT) Haluan kiittää kaikkia kollegoitani keskustelusta. Olen samaa mieltä siitä, että tässä parlamentissa vallitsee yhteisymmärrys siitä (tosiasiasta), että olemme kaikki sitä mieltä, että Slovakia on valmis liittymään euroalueeseen. Itse asiassa jotkin tarkistukset ovat taanneet useiden poliittisten ryhmien suostumuksen.
<P>
Meillä on edessämme puhujina - minun edessäni, tarkkaan ottaen - historiallinen hetki. Meillä on myös, kuten useat parlamentin jäsenet ovat todenneet, kerho, joka ei hyväksy ainoastaan suurimpia ja kehittyneimpiä valtioita, vaan toivottaa tervetulleiksi myös kaikki, jotka ovat halukkaita ja valmiita hyväksymään Euroopan unionin säännöt. Näin ollen meillä on tänään alue, joka hyväksyy kaikki, jotka täyttävät kaikki perustamissopimuksessa vahvistetut kriteerit. Ei ole epäilystäkään siitä, kuten kollegani ovat aivan oikein huomauttaneet, ettei se ollut helppoa Slovakialle, eikä se ole kyseiselle valtiolle helppoa tulevina kuukausina.
<P>
Lopetan puheenvuoroni kiittämällä vielä kerran kaikkia, jotka auttoivat minua pääsemään tähän pisteeseen, ja toivon vilpittömästi, että Slovakian kansa pystyy rakentamaan tulevaisuutta tähän saakka saavuttamansa menestyksen varaan. Toivon, että tulevina kuukausina ja vuosina nämä ihmiset, jotka ovat työskennelleet niin kovasti saavuttaakseen tämän erittäin tärkeän tason, saavuttavat saman menestyksen, josta heidän valtionsa nauttii useilla aloilla.
<SPEAKER ID="094" NAME="Puhemies">
(ES) Keskustelu on päättynyt.
<P>
Esityslistalla on seuraavana äänestykset.
