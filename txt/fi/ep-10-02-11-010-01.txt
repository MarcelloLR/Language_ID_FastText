<CHAPTER ID="010-01">
1. Venezuela
<SPEAKER ID="191" NAME="Puhemies">
(EN) Esityslistalla on seuraavana keskustelu kuudesta Venezuelaa koskevasta päätöslauselmaesityksestä.
<SPEAKER ID="192" NAME="Tunne Kelam">
laatija. - (EN) Arvoisa puhemies, Euroopan parlamentin jäsenet ovat olleet erittäin huolestuneita Venezuelan hallituksen äskettäin toteuttamasta lehdistönvapauden rajoittamisesta.
<P>
Kuten tiedätte, tiedotusvälineiden vapaus on yksi demokraattisen yhteiskunnan perustoista. Siihen sisältyy ehdottomasti oikeus saada tietoja monesta moniarvoisesta lähteestä. Hugo Chávez on viime aikoina hyökännyt tiedotusvälineiden vapautta vastaan. Viime vuoden elokuussa hän määräsi suljettavaksi 34 radioasemaa kieltäytymällä uudistamasta niiden lupia. Viime tammikuussa presidentti Chávez määräsi RCTV Internationalin ja viisi muuta kaapeli- ja satelliittitelevisiokanavaa lopettamaan lähetyksensä, koska ne eivät lähettäneet hänen virallista puhettaan. Sen lisäksi hän on kuvannut Twitterin ja internetin käyttöä hallituksen vastaisen tiedon levittämiseen terrorismiksi. Esitämme vastalauseen kahden venezuelalaisen opiskelijan kuolemasta. He osoittivat mieltään vapaiden tiedotusvälineiden sulkemista vastaan...
<P>
(Puhemies keskeytti puhujan.)
<SPEAKER ID="193" NAME="Renate Weber">
laatija. - (ES) Arvoisa puhemies, hyvät parlamentin jäsenet, ilmaisunvapaus ei ole näennäinen oikeus, josta voidaan sopia ottamatta huomioon maan poliittinen ja sosiaalinen todellisuus. Lehdistön vapaus ilmaista kriittisiä näkemyksiä hallituksesta tai poliitikoista riippumatta siitä, ovatko he presidenttejä tai hallituksen tai opposition kannattajia, on tärkein takuu, joka ihmisillä voi olla. Kyse on tiedon saannista moniarvoisista lähteistä, niin että äänioikeus on todellinen.
<P>
Valitettavasti Venezuelan todellisuus on se, että toteutettuaan monta demokratian vastaista toimenpidettä oppositiota vastaan presidentti Chávezin hallitus aikoo nyt nähtävästi lakkauttaa median. Viittaamme nyt äskettäiseen RCTV Internationalin tapaukseen, jossa Venezuelan audiovisuaalipolitiikasta vastaava viranomainen sääti taannehtivan lain, mutta myös siihen, että vuodesta 2009 alkaen 34 suosituinta radioasemaa on suljettu.
<P>
Sen lisäksi Globovisiónia, jolla on vielä hallituksesta riippumaton toimituksellinen linja, painostetaan muuttamaan se. Ei unohdeta sitä, että kaikkein kieroin tapa eliminoida media, on käynnistää itsesensuuri.
<P>
Suljettuaan 34 radioasemaa Hugo Chávezin hallitus ilmoitti virallisesti, että oli olemassa luettelo muista asemista, jotka myös aiotaan sulkea: luettelo, jota kukaan ei tunne, koska menettely ei ole avoin, ja luettelo, johon liittyy paljon epävarmuutta ja jonka ainoa tarkoitus on itsesensuuri. Kaikki nämä rikkomukset tapahtuvat ilman että asiasta vastaavat tuomioistuimet vastaavat niissä nostettuihin kanteisiin.
<P>
Valtiossa, jossa yleistä periaatetta kuten taannehtivuuskieltoa ei noudateta ja jossa oikeusviranomaiset eivät vastaa vetoomuksiin ilman presidentin käskyä, oikeusvaltioperiaate ei toimi eikä siellä ole vallanjakoa. Demokratiaa ei yksinkertaisesti ole. Valitettavasti sellainen on nykypäivän Venezuela.
<SPEAKER ID="194" NAME="Véronique De Keyser">
laatija. - (FR) Arvoisa puhemies, olen pahoillani, mutta Venezuelaa koskeva päätöslauselmaesitys, jonka on jättänyt lähinnä Euroopan kansanpuolue (kristillisdemokraatit) on käytännön pila, joka on kyhätty kokoon ajankohtaisesta aiheesta käytävän keskustelun käyttämiseksi poliittisiin tarkoituksiin ja yritykseen mustamaalata Hugo Chávez.
<P>
Esitän asiani lyhyesti, koska aikaa ei ole hukattavana. Neljä kansallista asemaa ei ole noudattanut lakisääteisiä rekisteröintivaatimuksia. Ne on lakkautettu väliaikaisesti ja noudattavat tällä hetkellä vaatimuksia, ja toivon, että niiden toiminta jatkuu pian.
<P>
Ryhmäni ilmaisee yksiselitteisen tukensa ilmaisunvapaudelle ja moniarvoisuudelle yhteisessä päätöslauselmaesityksessä Vihreät / Euroopan vapaa allianssi -ryhmän ja Euroopan yhtyneen vasemmiston konfederaatioryhmän / Pohjoismaiden vihreän vasemmiston kanssa. Olen kuitenkin yllättynyt kovin erilaisesta näkemyksestä, joka PPE-ryhmällä on ilmaisunvapaudesta. Ettekö te äänestänyt Berlusconin puolesta sitä päätöslauselmaa vastaan, jossa puolustettiin lehdistönvapautta Italiassa? Jos haluatte tehdä itsestänne naurunalaisia, niin olkaa hyvä. Teitä on paljon äänestyshetkellä, hyödyntäkää tilanne.
<SPEAKER ID="195" NAME="Raül Romeva i Rueda" LANGUAGE="ES">
Arvoisa puhemies, minullakin on kaksi Venezuelaa koskevaa ongelmaa. Toinen koskee muotoa ja toinen sisältöä. Muodon osalta minun on sanottava, että Euroopan kansanpuoluetta (kristillisdemokraatit) edustavat kollegamme, jotka ovat jo jonkin aikaa käyttäneet aktiivisesti hyväkseen tätä ihmisoikeusrikkomuksia koskevaa ajankohtaista tilaisuutta pitääkseen puoluepoliittisen keskustelun, ovat luomassa mutkikkaan tilanteen.
<P>
Heillä on oikeus toteuttaa puoluepoliittisia toimia. Tämä ei kuitenkaan ole oikea paikka. Jos he haluavat antaa ystäviään tukevia lausuntoja tai vaikka arvostella hallitusta, josta he eivät pidä, tämä ei ole oikea aika eikä paikka.
<P>
Otetaan kuitenkin tämä ajankohtainen keskustelu, jossa keskustelemme ihmisoikeuksien ja demokratian loukkauksista, paljon vakavammin, koska, jos emme tee niin, menetämme kaiken uskottavuuden joka meillä nyt on, ja sitä on todella vaikea saada takaisin kansainvälisesti.
<P>
Latinalaisessa Amerikassa tapahtuu paljon räikeitä ihmisoikeusloukkauksia. Ollaan myös johdonmukaisempia. Haluammeko keskustella ihmisoikeuksista Latinalaisessa Amerikassa? Puhutaan sitten Kolumbiasta ja Hondurasista. Miksi niistä asioista ei koskaan puhuta täällä täysistunnossa? Miksi meillä on aina tämä ongelma ja kuitenkin tällaisessa tapauksessa kuin tänään, joka on pelkkä hallinnollinen kysymys, saamme tällaisen läsnäolon ja tuen? Sitä ei voida hyväksyä. Sitä ei voida hyväksyä, koska väitän, että menetämme kaiken uskottavuuden ja pätevyyden ilmaista mielipiteemme tällaisista tapauksista.
<P>
Haluan tehdä tämän selväksi. En ole Chávezin kannattaja. Kannatan ilmaisunvapautta, jopa niille joiden mielipiteet ovat täysin vastakkaisia kuin omani, tapahtui se täällä, Italiassa tai Hondurasissa. Siitä ei tänään kuitenkaan ole kysymys. Tänään käsiteltävänä oleva ongelma on periaatteessa hallinnollinen kysymys, joka liittyy Venezuelan sisäiseen järjestykseen ja jota ratkaistaan parhaillaan ja joka kaiken lisäksi on jopa ratkaistu saamiemme tietojen mukaan.
<P>
Siksi mitään tapausta ei edes ole. Mitään syytä ei ole. Jos haluamme jatkaa tämän ajankohtaisen keskustelun naurunalaiseksi tekemistä, niin jatketaan samoilla linjoilla ja lopulta emme enää koskaan keskustele mistään, koska olemme menettäneet uskottavuutemme.
<P>
Siksi vetoan PPE-ryhmän jäseniin, että otamme tämän ajankohtaisia asioita koskevan keskustelun hieman vakavammin, tai siitä tulee epäilemättä täysin merkityksetön.
<SPEAKER ID="196" NAME="Joe Higgins">
laatija. - (EN) Arvoisa puhemies, korostan aluksi tämän parlamentin oikeistoryhmien tekopyhyyttä. Ne tuomitsivat Venezuelan hallituksen toimeenpaneman Radio Caracas Televisionin (RCTV) väliaikaisen toimintakiellon, ja teeskentelevät olevansa lehdistönvapauden puolustajia. Euroopassa samat ryhmät kannattavat järjestelmää, jossa suurin osa tiedotusvälineistä on miljardöörien ja suurten yksityisyritysten hallinnassa. Kyseiset omistajat käyttävät valtaansa toisaalta hankkiakseen itselleen valtavia voittoja ja toisaalta suoltaakseen kapitalismia, markkinoita ja uusliberalismia puolustavaa propagandaa. Nykyisessä talouskriisissä he mustamaalaavat ja käyttävät hyväksi julkisen sektorin työntekijöitä esimerkiksi painostamalla jatkuvasti, että työväenluokan edustajien pitää maksaa kriisistä, ja mustamaalaamalla loputtomasti työväenluokan järjestöjä, jotka uskaltavat olla eri mieltä.
<P>
RCTV:n tapauksen tuominen kiireelliseen ihmisoikeuspäätöslauselmaan tänään on menettelyn räikeä väärinkäytös. Useimmat Venezuelan tiedotusvälineet ovat muuten yksityisomistuksessa, myös voimakkaat mediayhtiöt, jotka suunnittelivat Hugo Chávezin syrjäyttämistä vuonna 2002. Venezuelan kansa on kuitenkin valinnut Chávezin vaaleilla valtaan monta kertaa. Todellisuus on se, että PPE:llä on tässä parlamentissa samanlainen suunnitelma kuin vallankaappausta juonineilla tahoilla: he haluavat syrjäyttää Hugo Chávezin hallituksen, koska tämä ei ole alistunut maailmanlaajuisen kapitalismin röyhkeisiin vaatimuksiin laajasta yksityistämisestä ja sääntelyn purkamisesta, ja kapitalistit eivät halua vastustajia uusliberalistiselle ohjelmalleen. Kyllä, Latinalaisen Amerikan työväenluokka on nousemassa oppositiossa. Ei, en ole vailla terävää arvostelua Venezuelan hallitusta kohtaan.
<P>
Huolimatta Venezuelan kansan enemmistön voimakkaasta tuesta Hugo Chávez ei itse asiassa ole tehnyt päättäväistä eroa kapitalismiin ja johtanut liikettä aitoon demokraattiseen sosialismiin. Tietyssä mielessä on nähtävissä taipumusta byrokratiaan. Lopuksi muistutan, että aatetoverini kentällä, esimerkiksi Socialismo Revolucionário -ryhmässä, taistelevat kyseisiä suuntauksia vastaan ja työntekijöiden oikeuksien ja aidon sosialismin puolesta, mikä tarkoittaa sitä, että tiedotusvälineitä eivät hallitse kapitalistien tai byrokraattien edut vaan ne ovat demokraattisesti avoimia kaikille yhteiskunnan sektoreille.
<SPEAKER ID="197" NAME="Tomasz Piotr Poręba">
laatija. - (PL) Arvoisa puhemies, meidän pitäisi todellakin puhua tänään täällä Euroopan parlamentissa siitä, mitä tapahtuu Venezuelassa, missä diktaattori rikkoo lakia, eliminoi opposition, sulkee riippumattomia televisioasemia, pakkolunastaa yrityksiä ja sulkee monia instituutioita. Tämä on oikea paikka. Kyse on selvistä ihmisoikeusloukkauksista.
<P>
On kuitenkin vielä muitakin asioita, koska hänen hallintonsa ei horjuta vain hänen oman maansa tilannetta vaan koko alueen tilannetta. Provokatiiviset toimet Kolumbiaa vastaan ja tuki FARC:n sisseille ovat tekijöitä, jotka voisivat itse asiassa johtaa todelliseen selkkaukseen alueella.
<P>
Kolumbia on strateginen kumppanimme. Tuetaan tällä kertaa Kolumbiaa, kun Chávez hyökkää maata vastaan voimakkaasti ja pyrkii petollisesti tai provokatiivisesti voimistamaan konfliktia alueella. Se on velvollisuutemme ja, jos hyökkäykset ja provokaatio voimistuvat, Euroopan unionin ja Euroopan parlamentin on puolustettava Kolumbiaa ja pysyttävä sen rinnalla Venezuelan vastaisessa selkkauksessa, jonka pelkään alkavan pian.
<SPEAKER ID="198" NAME="Bogusław Sonik">
PPE-ryhmän puolesta. - (PL) Arvoisa puhemies, kyse on aina samasta asiasta: paremmasta tulevaisuudesta, epätasa-arvon poistamisesta, ihmisten vapauttamisesta sortajista ja tyranneista, köyhyyden ja puutteen lopettamisesta, maan varallisuuden käytöstä kansan hyväksi - joku kaappaa aina vallan. Se on jokaisen vallankumouksen tavoite, ja myös niiden ihmisten, jotka demokratian mekanismein ottavat itselleen unelmiensa aseman, esimerkiksi presidentin viran, vain unohtaakseen seuraavana päivänä iskulauseensa vapaudesta, demokratiasta ja yhteiskunnasta. Siitä hetkestä alkaen heitä ohjaa vain yksi tunnuslause: "kun valtaan on päästy, niin siitä ei luovuta koskaan". Diktaattorit saavuttavat tavoitteensa samoin menetelmin: sensuuri, salainen poliisi, vankila niille jotka ajattelevat eri tavalla, opposition voimien murtaminen ja hajottaminen sekä median täydellinen hallinta. Eräänlainen perusta, symboli juuri sellaisesta ajattelusta 1900-luvulla oli esimerkiksi sankarillisten Kronstadtin merimiesten kapinan tukahduttaminen Leninin määräyksestä. Tämä diagnoosi pätee tänään myös Venezuelaan. Tiedotusvälineiden vapaus on erittäin tärkeää demokratian ja perusarvojen noudattamisen kannalta. Euroopan komission olisi ryhdyttävä asian edellyttämiin toimiin.
<SPEAKER ID="199" NAME="Zigmantas Balčytis" LANGUAGE="LT">
Muutama ryhmämme jäsen on itse asiassa jo esittänyt kantansa, ja minäkin katson, että Venezuelan kysymys tai ilmaisuvapaus ei koske vain Latinalaista Amerikkaa vaan koko Eurooppaa ja maailmaa. Jos tutkisimme ilmaisunvapauden loukkauksia yksityiskohtaisesti, niin uskoisin meidän havaitsevan, että ongelmia esiintyy joissakin Euroopan unionin jäsenvaltioissa.
<P>
Minäkin olen ehdottomasti sitä mieltä, että asia on mahdollisesti lisätty esityslistalle liian hätäisesti ja että meillä on paljon suurempia ongelmia ja suurempia rikoksia Latinalaisen Amerikan lisäksi muissakin valtioissa ja siksi katson, että tänään kysymystä on liioiteltu.
<SPEAKER ID="200" NAME="Izaskun Bilbao Barandica" LANGUAGE="ES">
Arvoisa puhemies, minäkin katson, että on olemassa paljon vakavampiakin ongelmia kuin tämä, mutta velvollisuuteni on johdonmukaisuuden takia tuomita se, mitä Venezuelassa tällä hetkellä tapahtuu. Äänestin Italiaa koskevan aloitteen puolesta.
<P>
Pari päivää sitten, olin täällä tuomitsemassa tapauksen, jossa lakkautettiin ainoa baskinkielinen sanomalehti Espanjassa, Baskimaassa, ja tänään olen täällä tuomitsemassa Radio Caracasin sulkemisen vuonna 2007 ja 34 radioaseman sulkemisen vuonna 2009.
<P>
Toivon, että kyse olisi vain hallinnollisista ongelmista ja kyseisten tiedotusvälineiden oikeudet palautettaisiin. Olen kuitenkin huolestunut kuullessani, että presidentti Chávez rinnastaa uudet sosiaaliset verkkosivustot valtioterrorismiin, ja nähdessäni, että internet on vakavasti uhattuna.
<P>
Velvollisuuteni on puolustaa ihmisten oikeuksia, ilmaisunvapautta sekä tiedotusvälineiden oikeutta tarjota vapaata ja moniarvoista tietoa, koska se tarkoittaa sitä, että puolustan kansalaisten oikeutta saada tietoa täysin vapaasti.
<SPEAKER ID="201" NAME="Andreas Mölzer" AFFILIATION="NI">
(DE) Arvoisa puhemies, tiedämme, että Venezuelan öljyvarannot ovat maailman suurimpien joukossa. Tiedämme senkin, että Venezuelalla on valtavasti vesivoimaan liittyvää potentiaalia. Siitä huolimatta, kuten me kaikki tiedämme, Venezuelan väestö kärsii vuosia jatkuneen huonon hallinnon seurauksista. Venezuela ei ole vuosikymmeniin voinut investoida öljytulojaan kestävään kehitykseen tai infrastruktuurin kehittämiseen. Kansallisen valuutan sitominen Yhdysvaltain dollariin oli mahdollisesti myös haitallinen toimi. Presidentti Chávez on viime aikoina yrittänyt ratkaista ongelman alentamalla valuutan arvoa ja ottamalla julkisen velan hallintaan. Pankkien kansallistaminen sekä elintarvikeliikkeiden pakkolunastus ja väliaikainen sulkeminen ei todennäköisesti kuitenkaan riitä poistamaan hallitsemattoman inflaation uhkaa pitkäksi aikaa.
<P>
Presidentti Chávez tavoittelee dirigististä talouspolitiikkaa, samanlaista suunnitelmataloutta kuin muillakin autoritaarisilla hallituksilla. Se on epäilemättä ja väistämättä tuomittu epäonnistumaan. Tilanne luultavasti pahenee entisestään, mikä tapahtuu todennäköisesti, jos elintarvikkeiden tuottajat, jotka on vuosien ajan pakotettu tuottamaan ruokaa kiinteään hintaan, ei markkinahintaan, yrittävät nousta vastarintaan jossain vaiheessa, sitten kun se on mahdollista. Minun täytyy arvostella myös sitä, että tässä epävarmassa tilanteessa, jossa Venezuela kärsii sähkökatkoista, vesipulasta ja huonosta taloudesta, presidentti on ostanut kansalliskaartille aseita yli 70 miljoonalla dollarilla. Se ei lupaa hyvää, varsinkin kun hallitusta arvostelevan televisioaseman sulkemisen takia on jatkuvasti esiintynyt mielenosoituksia, joissa opiskelijat ja opposition jäsenet ovat aika ajoin ottaneet väkivaltaisesti yhteen turvallisuusjoukkojen kanssa.
<P>
Koska me kaikki olemme samaa mieltä siitä, että ihmisoikeudet ovat Euroopan unionille erityinen huolenaihe, meidän on otettava auttaminen asiaksemme. Meidän on toimittava ihmisoikeusloukkauksia koskevien tapausten lisäksi myös tutkimalla mahdollisuuksia, joilla voitaisiin parantaa olosuhteita, joissa venezuelalaiset elävät, puuttumatta suoraan valtion sisäisiin asioihin. Tehtävä edellyttää diplomaattisia taitoja ja herkkyyttä. Toivon, että Euroopan unioni onnistuu tehtävässä.
<SPEAKER ID="202" NAME="Martin Kastler" AFFILIATION="PPE">
(DE) Arvoisa puhemies, hyvät parlamentin jäsenet, olen melko yllättynyt siitä, että Euroopan kansanpuolue (kristillisdemokraatit) on tässä parlamentissa syytettynä tämän aiheen tunkemisesta esityslistalle. Aihe on toki ajankohtainen, mutta suurin osa tämän parlamentin vasemmistosta tuskin pitää siitä. He tuskin muodostavat parlamentin enemmistöä. Minun täytyi vain kysyä tämä kysymys. Kuten kaikilla muillakin ryhmillä, ryhmälläni on täysi oikeus nostaa tämä kysymys esiin. Vaikka Hugo Chávez, joka on nyt vallassa, voi olla teidän tai puheenjohtajavaltio Espanjan kaveri, meidän on kuitenkin kysyttävä, mihin toimiin asiassa ryhdytään.
<P>
Olen hämmästynyt siitä, että Chávezin kaltainen henkilö voi sanoa jotain sellaista kuin "Twitter on terrorijärjestelmä". Olen pahoillani, mutta jokainen joka nykypäivänä kuvailee Twitteriä terrorijärjestelmäksi elää toisessa maailmassa, kivikaudella. Sanon teille tämänkin: me, PPE-ryhmä, emme anna pelotella itseämme tällä syytöksellä. Tuomitsemme ihmisoikeusloukkaukset kaikkialla. Tuomitsen henkilökohtaisesti ihmisoikeusloukkaukset, jotka liittyvät lehdistönvapauteen. Siitä voin vain sanoa, että venezuelalaisia toimittajia pidetään talutusnuorassa ja valvotaan ja että tuomarit heitetään vankilaan, jos he vapauttavat jonkun, joka on pidätetty väärin perustein. Eurooppalaisina meillä täytyy olla rohkeutta puhua ääneen tällaisia käytäntöjä vastaan.
<P>
En hyväksy Véronique De Keyserin ja muiden parlamentin jäsenten PPE-ryhmään kohdistamaa syytöstä. Kuten kaikilla muillakin, meillä on täysi oikeus ottaa keskustelun aiheeksi ihmisoikeuksien ja vapauksien loukkaukset, tapahtuivat ne Euroopassa tai missä tahansa muualla maailmassa.
<SPEAKER ID="203" NAME="Marietje Schaake" AFFILIATION="ALDE">
(EN) Arvoisa puhemies, Venezuelan hallitus on epäoikeudenmukaisesti yrittänyt rajoittaa ilmaisunvapautta sekä tiedotusvälineiden ja internetin moniarvoisuutta. Nämä epätoivoiset yritykset sensuroida tiedotusta ja ilmaisua muistuttavat minua Mahmoud Ahmadinejadin käytöksestä. Itse asiassa presidentti Hugo Chávez kutsuu Mahmoud Ahmadinejadia ystäväkseen - ja kun on tällaisia ystäviä, kuka tarvitsee vihollisia.
<P>
Kuitenkin se, että Chávez pitää Twitteriä ja tekstiviestejä terroritekoina, osoittaa, että hän pitää vihollisinaan ihmisiä ja heidän vapaita ajatuksiaan sekä oppositiota. Minun on tunnustettava, että käytän Twitteriä ja tekstiviestejä, mutta Euroopassa me onneksi pidämme ilmaisunvapautta, myös internetiä, kaikille kuuluvana perusoikeutena. Digitaalisten ilmaisukanavien, tiedotuksen ja ajatusten vaihdon rajoittaminen todistaa sen, että Venezuelan hallitus pelkää kansalaisiaan ja heidän tahtoaan lopettaa sorto ja väkivalta.
<P>
Kansalaisten onnistunut mobilisointi voidaan nähdä Oscar Moralesin esimerkistä. Hän perusti Facebook-ryhmän "Miljoona ääntä FARC:tä vastaan" toiveenaan koota verkossa yhteen miljoona ihmistä. Hän sai nopeasti kokoon 12 miljoonaa ihmistä osoittamaan mieltään kaduilla kaikkialla maailmassa ja vetoamaan, että FARC lopettaa väkivallan. Kyseistä liikettä ruokkivat ihmiset, jotka käyttävät välineenään tekniikkaa. Kyseisen välineen käytön rajoittaminen on epäoikeudenmukaista mutta se osoittautuu myös tehottomaksi.
<SPEAKER ID="204" NAME="Charles Tannock" AFFILIATION="ECR">
(EN) Arvoisa puhemies, lehdistönvapaus ja vapaa demokraattinen hallinto ovat EU:n perusta. Hugo Chávezille, Venezuelan näennäiselle diktaattorille, ne ovat vain esteitä hänen tiellään absoluuttiseen valtaan. Hän on kansankiihottaja, ei demokraatti, ja hän on raunioittanut Venezuelan talouden.
<P>
Kuitenkin tässä parlamentissa on runsaasti Chávezin puolestapuhujia, kuten Joe Higgins: ehkä siksi, että Chávez heijastaa heidän katkeraa Yhdysvaltain vastaisuuttaan ja heidän vastenmielisyyttään naapurimaan Kolumbian presidentin Uriben menestystä kohtaan. On valitettavaa, että muut vasemmiston poliittiset ryhmät kieltäytyvät liittymästä meihin parlamentin poliittiseen valtavirtaan tuomitsemaan Chávezin hallinnon entistä mielivaltaisempia ja vakavampia perusvapauksien loukkauksia. Hänen reaktionsa televisioasemaan, joka arvosteli hänen hallintoaan, oli yksinkertaisesti lopettaa sen lähetykset.
<P>
Se muistuttaa minua vastaavasta tilanteesta Kiinan kansantasavallassa, missä kommunistihallinto yritti estää eurooppalaista yritystä lähettämästä kommunismin vastaisia television-ohjelmia. Chávez on siksi - häpeämättömästi - asettunut Kiinan autoritaaristen, kovan linjan hallitsijoiden rinnalle. Hänen läheisimpiä ystäviään kansainvälisesti ovat diktaattorit Castro, Lukashenko ja Ahmadinejad, mikä puhuu selvää kieltä.
<P>
Ryhmäni, ECR, tukee Venezuelan kansaa sen pyrkimyksissä tuoda maahan aito demokratia.
<SPEAKER ID="205" NAME="Laima Liucija Andrikien" AFFILIATION="PPE">
(EN) Arvoisa puhemies, Venezuelan demokratiaa ja ihmisoikeuksia koskeva tilanne heikkenee jatkuvasti, ja meidän on tunnustettava se. Meitä pitäisi tänään muistuttaa myös siitä, että eri ihmisoikeusjärjestöt ovat tunnustaneet Venezuelan valtioksi, jossa on huonoin lehdistönvapaustilanne Latinalaisessa Amerikassa.
<P>
Everstiluutnantti Chávez on epäonnistunut monessa suhteessa Venezuelan hallitsemisessa, mutta on säilynyt vallassa vain sortamalla oppositiota, hallitsemalla tiedotusvälineitä ja manipuloimalla vaaliprosessia. Haluan vastata joillekin kollegoille, jotka ovat jo puhuneet täällä parlamentissa ennen minua, ja sanoa, että velvollisuutemme ja tehtävämme on tukea Venezuelan kansaa, johon sen presidentti kohdistaa sortoa, ihmisoikeusrikkomuksia ja pidätyksiä.
<SPEAKER ID="206" NAME="Cristian Dan Preda" AFFILIATION="PPE">
(RO) Minun mielestäni Hugo Chávez on omaksunut pahimmat mahdolliset totalitaarisen sosialismin piirteet viime vuosisadalta. En tarkoita hänen asennettaan ulkomaisia investointeja kohtaan, mikä sekin on tietysti tärkeä asia, niin kauan kuin se on täysin sattumanvaraista. Tarkoitan kuitenkin hänen asennettaan lehdistönvapauteen ja moniarvoisuuteen, koska Hugo Chávez yrittää jäljitellä moniarvoisuutta yksinkertaisesti sulkemalla radioasemia, jotka kieltäytyvät lähettämästä hänen pitkiä puheitaan, ja perustamalla julkisia radioasemia teeskennelläkseen moniarvoisuutta. Moniarvoisuuden jäljittely ei ole sama asia kuin moniarvoisuuden hyväksyminen, koska demokratia ei voi toimia moniarvoisuuden irvikuvan perusteella.
<P>
Chávezia lähellä olevia ihmisiä on jo nimitetty virkoihin. Hän on diktaattori, koska hän vihaa moniarvoisuutta. Siksi katson, että sosialistien ei pitäisi puolustaa häntä. Yksi äskettäisten mielenosoitusten uhreista oli itse asiassa sosialistinen opiskelija.
<SPEAKER ID="207" NAME="Janusz Władysław Zemke" AFFILIATION="S&amp;D">
(PL) Arvoisa puhemies, haluan vahvistaa näkemyksen, jonka Véronique De Keyser esitti täällä ryhmäni puolesta. On selvää, ettei tiedotusvälineiden vapauksien loukkauksia voida hyväksyä. Näemme todellakin häiritseviä tapahtumia Venezuelassa. Katson kuitenkin, että meidän pitäisi olla erittäin varovaisia muodostaessamme yksiselitteisiä, ehdottomia ja lopullisia arvioita. Mielestäni meidän pitäisi vastata peruskysymykseen: asemat jotka suljettiin - suljettiinko ne poliittisista syistä vai suljettiinko jotkut niistä sen takia, etteivät ne itse asiassa täyttäneet oikeudellisia vaatimuksia? Mielestäni vastaus tähän ja sen ymmärtäminen, mikä on pelkkää politiikkaa ja mikä on oikeudellinen tosiasia, olisi erittäin merkittävää tämän parlamentin kannalle.
<SPEAKER ID="208" NAME="Eija-Riitta Korhola" AFFILIATION="PPE">
(FI) Arvoisa puhemies, on aika hämmentävää, että joidenkin kollegoiden mielestä täällä ei sopisi puhua yhdestä maailman korruptoituneimmista maista. Presidentti Hugo Chávezin vastustajia istuu edelleen vankilassa selkeästi poliittisin syin tuomittuna. Eikö se, että puolustaa tätä, merkitse noloa oman ideologiansa nolaamista?
<P>
Venezuelalaiset kärsivät myös täysin tarpeettomista sähkö- ja vesikatkoista Latinalaisen Amerikan energiarikkaimmassa maassa. Radio- ja televisiokanavien sulkeminen ja opiskelijoiden mielenosoitusten väkivaltainen tukahduttaminen kertovat totalitaarisesta hallinnosta. Miksi emme siis reagoisi? Siinä missä median tulee toimia lakia kunnioittaen, eri medioiden sulkemisen on oltava viimeinen ratkaisu, ja se on tehtävä vasta sen jälkeen, kun kaikki oikeusprosessin keinot on käytetty. Syytetylle on myös annettava mahdollisuus puolustautua ja valittaa syytöksestä.
<P>
Mikäli Venezuelan hallitus on sitoutunut oikeusvaltioperiaatteeseen ja ihmisoikeuksiin, sen täytyy suojella ja kunnioittaa ilmaisuvapautta ja ymmärtää iloita siitä tärkeästä panoksesta, minkä kritiikki ja avoimuus antavat oikeusvaltiolle.
<SPEAKER ID="209" NAME="Gabriel Mato Adrover" AFFILIATION="PPE">
(ES) Arvoisa puhemies, vaikka kyse onkin osalle ihmisistä vain hallinnollisesta asiasta, toisille kyse on paljon enemmästä. Puhumme vapaudesta.
<P>
Tiedän, että joidenkin mielestä vapautta on puolustettava tietyillä tavoilla ja tietyissä paikoissa. Tiedän kuitenkin, että joillekin ihmisille todellinen vapaus, heidän oma vapautensa, tulee tietyiltä diktaattoreilta, joita he puolustavat ja joissain tapauksissa jopa kannustavat, toisin kuin meidän kaltaistemme ihmisten vapaus. Me puolustamme vapautta täysin ja uskomme vapaisiin tiedotusvälineisiin ja siihen, että maata ei voida ottaa hallintaan määräyksellä. Teidän pitäisi kysyä asiaa tuhansilta ihmisiltä Kanariansaarilla, jotka ovat joutuneet tähän tilanteeseen Venezuelassa.
<P>
Puhumme oikeuksista, moniarvoisuudesta ja vapaudesta. Valitettavasti jotkut eivät vielä usko sitä.
<SPEAKER ID="210" NAME="Viviane Reding">
komission varapuheenjohtaja. - (EN) Arvoisa puhemies, komissio panee merkille Euroopan parlamentin päätöslauselmaesityksen Venezuelan tilanteesta. Voitte olla varmoja siitä, että komissio seuraa tilannetta erittäin tarkasti.
<P>
Tässä suhteessa EU on pannut huolestuneena merkille tiedotusvälineiden jatkuvat lakkautukset, mukaan luettuna RCTV International. Ymmärrämme, että asiassa on kyse muustakin kuin vain oikeudellisista vaatimuksista, ja sitä on tarkasteltava Venezuelan ilmaisunvapautta koskevan kysymyksen yhteydessä. Asia on aiheuttanut syytä huoleen, ja sille on annettu kansainvälisesti paljon näkyvyyttä viime kuukausina.
<P>
Esimerkiksi marraskuussa 2009 Yhdistyneiden Kansakuntien ihmisoikeusneuvoston erityisraportoija väitti, että Venezuelassa mediarikoksia vastaan ehdotettu laki - siteeraan raporttia - "sisältäisi vakavia mielipiteen ja ilmaisun vapauden loukkauksia ja rajoittaisi lehdistönvapautta kyseisessä valtiossa, jos se hyväksyttäisiin nykyisessä muodossa". Erikoisraportoija kehotti Venezuelaa myös noudattamaan täysimääräisesti kansalaisoikeuksia ja poliittisia oikeuksia koskevaa kansainvälistä yleissopimusta, jonka Venezuela on allekirjoittanut ja jossa taataan mielipiteen ja ilmaisun vapaus.
<P>
Saatatte muistaa senkin, että vuonna 2009 Euroopan unioni antoi julistuksen kyseisistä ongelmista, koska meille ilmaisunvapaus ja vapaa tiedonsaanti ovat asioita, jotka ovat osa Venezuelan viranomaisten kanssa käytävää vuoropuhelua. Pahoittelemme syvästi sitä, että kaksi mielenosoittajaa kuoli ja useita henkilöitä loukkaantui. Loukkaantuneiden joukossa oli turvallisuusjoukkojen jäseniä ja mielenosoittajia. Yhdymme Amerikan valtioiden ihmisoikeustoimikunnan arvioon. Se on ilmaissut syvän huolensa vakavista väkivallanteoista, joita tapahtui mielenosoituksissa Chávezin hallituksen puolesta ja sitä vastaan ja jotka ovat pakottaneet Venezuelan hallituksen valvomaan mielenosoituksia - siteeraan arviota - "kunnioittaen ihmisoikeuksia Amerikan valtioiden ihmisoikeustoimikunnan normien mukaisesti".
<P>
Seuraamme huolestuneena tarkasti suuntausta poliittiseen radikalisoitumiseen. Syyskuun vaaleja pidetään laajalti virstanpylväänä valtion tulevaisuudelle. Tässä suhteessa EU korostaa sen merkitystä, että vaalit pidetään rauhallisessa, avoimessa ja täysin demokraattisessa ympäristössä.
<P>
Vuoropuhelussa, jota EU käy Venezuelan viranomaisten kanssa, olemme aina korostaneet sitä, että on noudatettava kansainvälisiä velvollisuuksia ja ihmisoikeuksia koskevia sitoumuksia, mukaan luettuna ilmaisunvapaus ja lehdistönvapaus demokratian ja oikeusvaltion kulmakivinä. Kuten tiedätte kyseinen periaate on kirjattu EU:n perusoikeuskirjaan, joka on nyt osa perussopimuksiamme. Sillä korostetaan erityisesti ilmaisunvapautta ja tiedotusvälineiden moniarvoisuuden kunnioittamista Euroopassa ja myös ulkosuhteissamme.
<P>
Euroopan unioni tukee kansalaisjärjestöjen toimintaa demokratiaa ja ihmisoikeuksia koskevalla eurooppalaisella rahoitusvälineellä tällä erityisellä alalla. Olemme jatkuvasti tukeneet myös kaikkia aloitteita, joilla pyritään edistämään suvaitsevaisuutta, vuoropuhelua ja keskinäistä ymmärrystä.
<P>
Komission nimissä vakuutan Euroopan parlamentille, että me seuraamme edelleen tiiviisti Venezuelan tapahtumia. Sitoumuksemme tukea ja vahvistaa demokratiaa sekä ihmisoikeuksien ja perusvapauksien suojelua ja edistämistä näkyy yhteistyöpolitiikassamme ja suhteessamme Venezuelaan tulevaisuudessa niin kuin se näkyi menneisyydessäkin.
<SPEAKER ID="211" NAME="María Muñiz De Urquiza" AFFILIATION="S&amp;D">
(ES) Arvoisa puhemies, jos "catch the eye" -menettelyn halutaan toimivan tehokkaasti, puhemiehen pitäisi katsoa saliin nähdäkseen kuka pyytää puheenvuoroa. Olen tehnyt niin erittäin näkyvästi puhuakseni Venezuelaan koskevassa keskustelussa "catch the eye" -menettelyllä. Teidän tai yksikkönne pitäisi hakea katseellaan niitä, jotka haluavat puheenvuoron.
<SPEAKER ID="212" NAME="Puhemies">
(DE) María Muñiz De Urquiza, en pysty katsomaan kaikkiin suuntiin yhtä aikaa. Ympärilläni on erittäin tarkkaavaisia ihmisiä. Joka tapauksessa kun annoin puheenvouron viimeiselle parlamentin jäsenelle, sanoin myös, että "viimeisenä puhuu Mato Adrover". Jos halusitte protestoida, teidän olisi pitänyt tehdä se silloin.
<P>
Keskustelu on päättynyt. Äänestys toimitetaan keskustelujen jälkeen.
<P>
Kirjalliset lausumat (työjärjestyksen 149 artikla)
<SPEAKER ID="213" NAME="Monica Luisa Macovei  " AFFILIATION="PPE">
kirjallinen. - (EN) Kannatan päätöslauselmaa, koska olen huolestunut Venezuelan hallituksen toteuttamista epädemokraattisista toimista sekä erityisesti niistä, joilla rajoitetaan lehdistön, ilmaisun ja kokoontumisen vapautta, sekä laajalle levinneestä korruptiosta, jonka Venezuelan kansa on havainnut. Tiedotusvälineiden ja erilaisten mielipiteiden rajoittaminen on tyypillistä totalitaarisille hallituksille. Kuten ihmisoikeusryhmät kertoivat, tammikuussa 2010 Chávezin hallitus uhkasi ryhtyä toimiin niitä kaapeliverkkoja vastaan, joiden kanavat eivät noudattaneet hallituksen vaatimusta keskeyttää normaali lähetys presidentin puheen välittämiseksi. Sen seurauksena Venezuelan kaapeliverkot lopettivat seitsemän kanavan lähetykset. Vuonna 2009 Chávez pakotti asemat lähettämään suorana lähetyksenä 141 puhetta, mukaan luettuna yksi puhe, joka kesti 7 tuntia ja 34 minuuttia. Korruption osalta hallituksen olisi pantava täytäntöön täysimääräisesti ja tehokkaasti korruption vastainen Yhdistyneiden Kansakuntien yleissopimus ja muut asiaankuuluvat välineet ja otettava vakavasti venezuelalaisten huolet korruptiosta - merkki hyvästä hallintotavasta missä tahansa valtiossa.
