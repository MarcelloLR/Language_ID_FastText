<CHAPTER ID="004">
Komission jäsenten kollegion esittely ja julkilausuma puitesopimuksesta Euroopan parlamentin ja komission välisistä suhteista (keskustelu) 
<SPEAKER ID="008" NAME="Puhemies">
(PL) Haluan toivottaa Euroopan komission puheenjohtajan Barroson ja komission jäsenehdokkaat lämpimästi tervetulleiksi istuntoomme. Tervetuloa kaikille. Tervetuloa vieraamme.
<P>
Meillä on tehtävänämme yksi tämän vaalikauden tärkeimmistä päätöksistä. EU:n kansalaiset ovat nimittäin asettaneet juuri meidän tehtäväksemme valita paras Euroopan komissio. Kuulemiset on nyt käyty, ja olen saanut 26 suosituskirjettä. Valitsemme nyt ensimmäisen kerran historiamme aikana Euroopan komission yhdenvertaisena lainsäätäjänä sen rinnalla. Tämä velvoittaa meidät tekemään erityisen tiivistä yhteistyötä Euroopan komission kanssa. Edustamme kahta Euroopan unionin toimielintä. Olemme tähän liittyen tehneet alustavasti uuden puitesopimuksen, jonka tänään aiomme hyväksyä. Puitesopimuksesta äänestetään klo 12.00. Äänestys toimitetaan klo 12.00. Ennen sitä on lyhyt tauko, jos lopetamme keskustelun ajoissa.
<P>
Haluamme, että unionia edustavat dynaamisemmat toimielimet, ja siksi sopimus on meille niin tärkeä. Meillä on myös viime kuukausista hyviä kokemuksia. Euroopan komission suora keskustelutunti täällä täysistunnossa on ollut erityisen onnistunut. Samanlaisia tilaisuuksia aiotaan pitää myös Euroopan komission jäsenten ja varapuheenjohtajien kanssa, eli saamme kysely- ja vastaustunnin, joka auttaa meitä ymmärtämään komission työtä. Uudessa puitesopimuksessa on myös monia ratkaisuja, joita ei aiemmin ollut. Euroopan komission ja Euroopan parlamentin on työssään otettava huomioon myös kansallisten parlamenttien mielipiteet, jotka ovat osoitusta Euroopan unionissa noudatettavasta toissijaisuusperiaatteesta.
<P>
Olen vakuuttunut siitä, että tämä ei ole ainoastaan uuden vuosikymmenen alku vaan myös uuden työskentelytavan alku Euroopan unionissa. Me kaikki uskomme tähän. Nyt, kolmekymmentä vuotta Euroopan parlamentin ensimmäisten vaalien jälkeen, vastassamme on uusi suuri muutos. Tämä avaa uuden aikakauden Euroopan parlamentin työssä EU:n toimielimenä.
<P>
Keskustelumme aluksi pyydän puheenvuoroa puheenjohtaja Barrosolta.
<SPEAKER ID="009" NAME="José Manuel Barroso" LANGUAGE="FR">
Arvoisa puhemies, hyvät parlamentin jäsenet, komissio ajaa unionin yleistä etua ja tekee sen edellyttämiä aloitteita. Se huolehtii siitä, että perussopimuksia sekä toimielinten niiden nojalla hyväksymiä toimenpiteitä sovelletaan. Se valvoo unionin oikeuden soveltamista Euroopan unionin tuomioistuimen valvonnassa. Se toteuttaa talousarvion ja hallinnoi ohjelmia. Se hoitaa yhteensovitus-, täytäntöönpano- ja hallinnointitehtäviä perussopimuksissa määrättyjen edellytysten mukaisesti. Yhteistä ulko- ja turvallisuuspolitiikkaa sekä muita perussopimuksissa määrättyjä tapauksia lukuun ottamatta se huolehtii unionin ulkoisesta edustuksesta. Se huolehtii unionin vuotuisten ja monivuotisten ohjelmien laatimisesta pyrkien toimielinten välisiin sopimuksiin.
<P>
Hyvät parlamentin jäsenet, kuten tiedätte, tämä on Euroopan unionista tehdyn sopimuksen, Lissabonin sopimuksen, 17 artiklan 1 kohdan teksti. Luin sen ääneen, koska se osoittaa komission tärkeän roolin Euroopan yhdentymishankkeen toteutuksessa - komission, joka on saman artiklan nojalla kollegiona vastuussa Euroopan parlamentille.
<P>
Tänään näemme siis eurooppalaisen demokratian työssään. Tänään EU:n kansalaisten suoraan valitsemista edustajista muodostuvaa Euroopan parlamenttia pyydetään lausumaan mielipiteensä uudesta komission jäsenten kollegiosta.
<P>
Koska tämä äänestys täydentää komission puheenjohtajasta 16. syyskuuta 2009 toimitettua äänestystä, se on olennainen osa komission demokraattista oikeutusta ja siten koko Euroopan yhdentymishankkeen oikeutusta.
<P>
Tänään edessänne seisova ryhmä on valmis vastaamaan edessään oleviin haasteisiin. Siinä yhdistyvät kokemus ja uudet ideat; se kuvastaa monenlaisia lähestymistapoja ja kykyjä ymmärtää niitä asioita, jotka juuri tekevät Euroopasta niin suurenmoisen ajatusten kasvualustan. Tämä on ryhmä, jonka puolesta voitte äänestää luottavaisin mielin, ryhmä joka ansaitsee tukenne.
<P>
Entä sen jälkeen? Mitä sitten tapahtuu? Palaako kaikki entiselleen? Ei, itse en kyllä usko - eivätkä myöskään kansalaisemme jaksaisi ymmärtää - että näinä vuosina käytyjen institutionaalisten keskustelujen jälkeen jatkaisimme pääosin entistä rataa. Elämme nimittäin poikkeuksellista aikaa.
<P>
Ne haasteet, joita talous- ja finanssikriisi, ilmastonmuutos ja energiavarmuus - vain muutamia mainitakseni - meille asettavat, ovat yksinkertaisesti liian suuria, jotta voisimme jatkaa entistä toimintatapaamme.
<P>
(EN) Nyt vaaditaan rohkeutta. Nyt on aika näyttää kansalaisillemme, että me välitämme ja että Lissabonin sopimuksen voimaantulo todellakin muuttaa kykyämme ajaa heidän etujaan. Talous- ja yhteiskuntatilanteemme vaatii mielestäni perinpohjaista muutosta nykytilanteeseen, ja uusi perussopimus tekee tämän mahdolliseksi.
<P>
Tehtävänämme on käyttää uusia toimintatapoja uuden muutosvoiman aikaansaamiseksi. Luopukaamme siis siitä älyniekkojen mukaansatempaavasta pessimismistä ja Euroopan unionin jatkuvasta mustamaalaamisesta, joka aiheuttaa niin paljon hallaa EU:n imagolle. Siirtykäämme keskustelemaan toimielinten panosten sijaan toimintapolitiikkojen vaikutuksesta.
<P>
EU tarvitsee menestyäkseen juuri toimintapolitiikkoja, joissa keskitytään tuloksiin, parempiin hallintorakenteisiin ja luottamukseen siitä, että kykenemme itse ratkaisemaan kohtaamamme ongelmat. Yhteinen rahamme, euro, on vastedeskin kehityksemme merkittävä veturi, ja niiden, joiden mielestä se voidaan kyseenalaistaa, täytyy ymmärtää, että pidämme kiinni linjastamme. Euroopan unionilla on tarvittavat puitteet vastata kaikkiin haasteisiin, joita tässä asiassa saattaa ilmetä.
<P>
Aluksi voimme kysyä itseltämme: onko Euroopan unionilla merkitystä maailmalla? Vastaus on: "kyllä". Mutta onko Euroopan unionilla maailmalla niin paljon merkitystä kuin sillä pitäisi olla? Vastaus on: "ei vielä":
<P>
Eurooppa on merkittävä silloin, kun esiinnymme julkisuudessa voimakkaana ja yhtenäisenä, kun Euroopan etu määritellään selkeästi ja kun sitä puolustetaan pontevasti esimerkiksi kaupassa ja kilpailupolitiikassa. Se on vähemmän merkittävä, jos toimintaamme määräävät kapeat kansalliset edut, jos se on koordinoimatonta tai kohdistuu osa-alueisiin, joilla Euroopan unioni yhdessä ei kykene puolustamaan ja edistämään sen yhteistä etua.
<P>
Meidän on siis kysyttävä itseltämme: teemmekö parhaamme Euroopan edun määrittelemiseksi ja puolustamiseksi - edun, joka on enemmän kuin osiensa summa? Olen suoraan sanottuna itse sitä mieltä, että meidän on tehtävä enemmän. Meidän on sidottava työmme pitkän aikavälin kokonaisnäkemykseen siitä, mitä haluamme Euroopan unionissa saavuttaa. Näin työmme on johdonmukaista ja tarjoaa päämäärän, jonka kaikki EU:n toimijat voivat hyväksyä ja jota ne voivat tukea.
<P>
Parlamentille esittämäni poliittiset linjaukset ovat lähtökohtana tämän Eurooppa 2020 -vision rakentamiselle. Ne ovat seurausta viiden viime vuoden aikana saamistamme kokemuksista. Ja, mikä tärkeintä, ne ovat seurausta parlamentin kanssa käymistämme intensiivisistä keskusteluista. Linjauksille antamanne voimakkaan tuen ansiosta pidän niitä hyödyllisenä lähtökohtana työllemme.
<P>
Yleiset painopisteet ovat selkeät: onnistunut irtautuminen kriisistä, johtavan roolin omaksuminen ilmastotoimissa ja energiatehokkuudessa, uusien kasvun lähteiden ja sosiaalisen yhteenkuuluvuuden tukeminen sosiaalisen markkinataloutemme uudistamiseksi, vapaan ja turvallisen kansalaisten Euroopan edistäminen sekä uuden aikakauden avaaminen globaalille Euroopalle. Uskon Eurooppaan, joka on avoin ja avokätinen, Eurooppaan, joka keskittää voimansa erityisesti vuosituhannen kehitystavoitteisiin.
<P>
Uskon Eurooppaan, joka osoittaa solidaarisuutta muita kohtaan, kuten hiljattain Haitissa, jossa osallistuimme merkittävästi hätäavun antamiseen ja jolle annamme osaltamme vielä merkittävän määrän jälleenrakennusapua. Parantamalla koordinointia EU:n tasolla saamme kuitenkin enemmän aikaan, ja aion tehdä tämänsuuntaisia ehdotuksia perehtymällä perussopimuksen tarjoamiin uusiin mahdollisuuksiin. Myös Euroopan ulkosuhdehallinto auttaa meitä merkittävällä tavalla tekemään ulkopolitiikastamme johdonmukaisempaa ja tehokkaampaa.
<P>
Voin luvata teille, että jos tämä kollegio saa tukenne, ryhdymme toimeen välittömästi muuttaaksemme poliittiset linjaukset kunnianhimoiseksi työohjelmaksi - työohjelmaksi, josta haluan keskustella kanssanne.
<P>
Eurooppa 2020 -visiomme on sekä jäsennelty että kattava uudistusstrategia ja irtaantumis- ja elvytysstrategia. Huolehdimme siis siitä, että panemme alulle lyhytaikaisia toimenpiteitä saadaksemme Euroopan tavoittelemaan jälleen pitemmän aikavälin päämääriämme, edistämään työllisyyttä kestävän kasvun avulla.
<P>
Käytämme viisi seuraavaa vuotta tehdäksemme visiostamme todellisuutta: tehdäksemme Euroopasta resursseiltaan tehokkaan, osallistavan sosiaalisen markkinatalouden, joka ilmentää juuri sitä, mikä tekee meistä niin erityisiä: eurooppalaista elämäntapaa. Se tarkoittaa osaamiseen ja innovaatioihin perustuvaa kasvua, tuottavuuden parantamista tehostamalla tutkimus-, kehittämis- ja innovaatiotoimintaamme, tieto- ja viestintätekniikan parempaa hyödyntämistä ja digitaalisten yhtenäismarkkinoiden luomista, koulutuksen tuloksellisuuden parantamista ja ammattitaitojen edistämistä.
<P>
Se tarkoittaa osallistavaa, korkean työllisyyden yhteiskuntaa, jossa ihmisille annetaan uusia mahdollisuuksia edistämällä korkeaa työllisyyttä, hyödynnetään joustoturvaa, uudistetaan työmarkkinoita ja sosiaalista suojelua ja torjutaan köyhyyttä osallistavamman yhteiskunnan rakentamiseksi.
<P>
Se tarkoittaa vihreämpää kasvua: kilpailukykyisen ja kestävän talouden rakentamista, ilmastonmuutoksen torjuntaa, älyverkkojen ja todellisten EU-tason verkostojen leviämistä, EU:n teollisen perustan uudenaikaistamista sekä Euroopan unionin muuttamista resursseiltaan tehokkaaksi taloudeksi.
<P>
Näiden päämäärien saavuttamiseksi meidän on tunnustettava, että talouksiemme keskinäinen riippuvuus edellyttää enemmän ja parempaa koordinointia. Tunnustettakoon, että eräät kansalliset poliitikot eivät ole talouspolitiikan koordinoidumman lähestymistavan kannalla. Jos kuitenkin haluamme selvitä kriisistä, vahvistaa sosiaalista ulottuvuutta ja luoda hyvän pohjan Euroopan talouden vahvalle tulevaisuudelle globaalistuneessa maailmassa, jos haluamme vahvistaa teollista perustaamme ja käynnistää kahdenvälisten hankkeiden sijaan uusia yhteiseurooppalaisia hankkeita, talouden tehokkaampi koordinointi on ainoa tie eteenpäin.
<P>
Tälle toimikaudelle lankeaa muitakin hyvin tärkeitä haasteita. Olemme jo tehneet suunnitelmia erittäin kunnianhimoisesta ja kauaskantoisesta oikeus- ja sisäasioiden ohjelmasta. Siinä ei rajoituta ainoastaan terrorismin ja rikollisuuden torjuntaan, vaan siihen sisältyy myös erittäin tärkeä tavoite maahanmuuttoa koskevan yhteisen lähestymistavan löytämisestä. Tällä osa-alueella osoitamme kansalaisillemme, että olemme sitoutuneet sekä vapauteen että turvallisuuteen.
<P>
Keskitymme tämän toimikauden aikana myös talousarvion tarkistamiseen ja uusiin rahoitusnäkymiin. Meidän mielestämme olisi keskityttävä menojen laatuun, niillä aikaansaatuun eurooppalaiseen lisäarvoon ja niiden vaikuttavuuteen, jotta rahoitusnäkymät voisivat edesauttaa EU:n päämääriä: kasvu- ja työllisyysstrategiaamme ja myös taloudellisen, sosiaalisen ja alueellisen yhteenkuuluvuuden tavoitteitamme.
<P>
Tämä on mahdollista vain, jos EU:n toimielimet ovat vahvoja ja jos pyrimme määrätietoisesti nostamaan kunnianhimomme tasoa muutoksen aikaansaamiseksi. Sen vuoksi onkin erinomaista, että yksi perussopimuksen olennaisista muutoksista on kaikkien EU:n toimielinten vahvistaminen.
<P>
Aion hyödyntää tätä lisätäkseni meidän kaikkien yhteistä panostamme Euroopan yhdentymishankkeessa. Toimielimemme eivät voi nyt vetää eri suuntiin. Komissiolla on tietenkin edelleenkin erityinen suhde parlamenttiin, sillä yhteisön menetelmän mukaisesti juuri me olemme ne kaksi toimielintä, joilla on erityinen rooli Euroopan edun määrittämisessä, ilmituomisessa ja konkretisoinnissa.
<P>
Se tekee meistä kahdesta yhteisön toimielimestä keskeisiä, koska meillä on erityinen vastuu huolehtia siitä, että Euroopan unioni on enemmän kuin osiensa summa. Juuri tässä hengessä tarjosin teille esitetyissä poliittisissa linjauksissani erityistä suhdetta parlamenttiin. Juuri tässä hengessä olemme käsitelleet uutta puitesopimusta, jonka periaatteet on sisällytetty tänään parlamentissa käsiteltävään päätöslauselmaan.
<P>
Tällä puitesopimuksella on vietävä eteenpäin yhteisiä pyrkimyksiämme aidosti eurooppalaisten ratkaisujen tarjoamisesta eurooppalaisia tänään askarruttaviin kysymyksiin. Sen lisäksi, että puitesopimusta ajantasaistetaan Lissabonin sopimuksen perusteella, siinä on esitettävä uusia keinoja, joilla yhteistyöstä tulee päivittäistä todellisuutta.
<P>
Sen on autettava meitä muodostamaan uusi kumppanuuteen ja päämäärätietoisuuteen perustuva toimintakulttuuri, hyödyntämään yhteistä vaikutusvaltaamme, jotta voimme tarjota todellista edistystä Euroopan yhdentymishankkeeseen. Monet näistä asioista edellyttävät myös yhteistyötä neuvoston kanssa. Olisin siis erittäin tyytyväinen, jos saisimme aikaan laajemman sopimuksen, joka yhdistää lainsäädäntövallan käyttäjät ja komission työskentelemään toimielinten välisen yhteistyön periaatteiden mukaisesti.
<P>
Kuten jo totesin, meidän on oltava rohkeita. Totesin myös, että emme voi jatkaa kuin mitään ei olisi tapahtunut. Olen esittänyt monia innovaatioita ja painopisteemme sosiaalisen tilanteen selvittämiseksi. Olen vakuuttunut siitä, että ne vahvistavat toimielimiämme ja auttavat meitä saavuttamaan tavoitteemme arvoistamme tinkimättä. Koska emme saa milloinkaan unohtaa, että unionimme perustuu arvoihin: ihmisarvon, vapauden, demokratian, tasa-arvon, oikeusvaltioperiaatteen ja ihmisoikeuksien kunnioittamiseen.
<P>
Tänään avautuu uusi luku Eurooppa-hankkeessamme. Tehkäämme yhteistyötä, jotta siitä tulisi todellinen menestystarina - kaikille kansalaisillemme.
<P>
(Suosionosoituksia)
<SPEAKER ID="011" NAME="Puhemies">
(PL) Kuulimme juuri komission jäsenten kollegion esittelyn sekä julkilausuman Euroopan parlamentin ja Euroopan komission välisistä suhteita koskevasta puitesopimuksesta. Esittelijänä oli José Manuel Barroso. Käymme nyt keskustelua molemmista näistä aiheista. Puitesopimusta koskeva äänestys toimitetaan tarkalleen klo 12.00, jonka jälkeen on tauko klo 13.30 saakka, jolloin toimitamme äänestyksen komission jäsenten kollegiosta - siinä tämän päivän käsittelyjärjestys.
<P>
Haluan myös tervehtiä Eurooppa-neuvoston, nykyisen puheenjohtajavaltion sekä Espanjan hallituksen edustajia. Toivotamme tervetulleiksi kaikki, jotka ovat täällä tänään kanssamme ja kuuntelevat keskusteluamme. Tervetuloa.
<SPEAKER ID="012" NAME="Joseph Daul" LANGUAGE="FR">
Arvoisa puhemies, arvoisa López Garrido, arvoisa komission puheenjohtaja, hyvät kollegat, otamme tänään kantaa uuden Euroopan komission nimittämiseen. Se on tärkeä teko, joka vahvistaa parlamenttimme valtaoikeuksia ja määrää unionin toimintatavan useiksi vuosiksi.
<P>
Ennen kuin tuon julki sen luottamuksen, jota ryhmäni ja minä tunnemme Barroson toista komissiota kohtaan, haluan kertoa mielipiteeni siitä ilmapiiristä, jossa sen edellytetään työskentelevän. Minun täytyy tältä osin todeta, että Euroopan kansalaiset eivät ole vielä vakuuttuneita siitä, että Lissabonin sopimus toimii asianmukaisesti. Meillä on suuria odotuksia tästä sopimuksesta, ja meidän täytyy tehdä kaikkemme, jotta siitä tulisi uusi myönteinen vaihe Eurooppa-hankkeessa.
<P>
Lainsäädäntö ei ole kuitenkaan kaikki kaikessa. Sitä soveltavien naisten ja miesten on oltava päämääriemme tasalla. Heidän on varmistettava, että Eurooppa saa maailmalla aatettaan, vaurauttaan ja menestystekijöitään vastaavaa arvostusta. EU:n koneisto tarvitsee nimittäin selvästi vielä säätämistä.
<P>
Meille on nyt siis suotu korkea edustaja, joka on myös Euroopan komission varapuheenjohtaja ja siinä ominaisuudessaan vastuussa parlamentillemme. Tämän keskeisen henkilön on oltava Euroopan äänitorvi maailmalla. Hänen on oltava unionin arvokkuuden ja kunnianhimon ruumiillistuma, onhan unioni maailman suurin talous BKT:llä laskettuna, maailman suurin markkina-alue ja suurin kansainvälisen avun antaja.
<P>
Eurooppa ei ole kuitenkaan tähän mennessä saanut ääntään kuuluviin haluamallamme tavalla, mistä ovat osoituksena Haiti, Iran, Afganistan, Jemen, Kuuba ja meille niin tärkeät transatlanttiset suhteet. Ryhmämme vaatii tarmokkaita toimia, joilla varmistetaan, että muutamme menettelytapaamme ja pääsemme tällä kerralla hyvään alkuun. Arvoisa puheenjohtaja Barroso, luotamme myös teidän henkilökohtaiseen sitoutumiseenne ja johtajuuteenne.
<P>
Luotamme myös, että Eurooppa-neuvoston uusi puheenjohtaja on koko unionin henkilöitymä kansainvälisellä näyttämöllä, että hän panee alulle ja johtaa valtion- ja hallitusten päämiesten tapaamisia ja että hän toimii kiintopisteenä. Meidän täytyy antaa hänelle aikaa saada tunnettuutta, mutta huomaan jo nyt tyytyväisenä, että hänen ensimmäiset toimensa ovat oikeansuuntaisia.
<P>
Ministerineuvostolta odotan todellista, tiivistä ja tasavertaista yhteistyötä - ja tarkoitan tällä tasavertaista parlamentin kanssa. SWIFT on kuitenkin esimerkki, joka osoittaa, kuinka paljon asioita on vielä edistettävä.
<P>
Komissiolta odotan - ja tiedän puheenjohtaja Barroson yhtyvän tähän näkemykseen - esimerkillistä työ- ja luottamussuhdetta. Myös lounasaikaan äänestettävä puitesopimus ilmentää tätä molempien toimielintemme yhteistä tahtoa.
<P>
Hyvät kollegat, olemme saaneet valmiiksi tehtävän, jossa olemme käyneet läpi komission jäsenet, ja haluan kehua tätä moderniin demokratiaan kuuluvaa tehtävää, jollaista mikään muu eurooppalainen parlamentti ei ole aiemmin suorittanut.
<P>
Meillä on kuitenkin edessämme vielä paljon työtä ennen kuin olemme tehtävämme tasalla eli kykenemme arvioimaan poliitikkoja poliittisesta näkökulmasta. Meidän on parannettava menettelyjämme edelleen ja tehtävä niistä asiaankuuluvia ja keskitettävä ne enemmän EU:n toimintapolitiikkojen sisältöön.
<P>
Hyvät kollegat, tiedän hyvin, että kaikkea ei voida tehdä heti, koska uuden perussopimuksen käyttöönotto on vasta alkuvaiheessa. Meidän täytyy kuitenkin olla kunnianhimoisia. Lähestymmekin juuri tässä hengessä keskustelua, jonka on määrä päätyä uuden komission nimittämiseen: komission, jolla on José Manuel Barroson johdolla ja kokeneiden jäsentensä ansiosta hyvät valmiudet käydä käsiksi EU:n ongelmiin; komission, jonka kanssa jaamme sekä tärkeimmät poliittiset linjaukset että arviot siitä, miten ongelmiin on tartuttava tai millaisia ratkaisuja niihin on annettava; komission, joka ilmentää vuoden 2009 Euroopan parlamentin vaaleja ja jossa oma poliittinen perheeni, Euroopan kansanpuolueen ryhmä (kristillisdemokraatit), on vaikutusvaltaisin voima; ja lopuksi komission, jonka tärkeimpänä tavoitteena on täyttää kriisin kolhimien eurooppalaisten odotukset - eurooppalaisten, jotka kärsivät usein myös pessimismistä ja jotka ovat huolissaan johtajiensa kyvystä puolustaa ja edistää eurooppalaista mallia maailmalla.
<P>
Juuri siksi PPE-ryhmä äänestää komission nimittämisen puolesta.
<P>
(Suosionosoituksia)
<SPEAKER ID="013" NAME="Martin Schulz" LANGUAGE="DE">
Arvoisa puhemies, arvoisa puheenjohtaja Barroso, hyvät kollegat, kuulemisten aikana sain sen vaikutelman, että komissio muodostuu trappistimunkkien apotti José Manuelista ja hänen 26 noviisistaan. Se on veljeskunta, joka on tehnyt vaitiololupauksen. Vaikutti siltä kuin apotti olisi sanonut noviiseilleen "parempi pysyä vaiti kuin sanoa jotain väärin". Siitä oli joillekin uusille ihmisille haittaa kuulemisten aikana. Oli esimerkiksi hämmästyttävää kuulla, miten muuten niin lennokas Neelie Kroes latelikin yhtäkkiä kuluneita fraaseja. Toiset, kuten Joaquín Almunia, Michel Barnier, komission uusi jäsen Maroš Šefčovič ja jopa Kristalina Georgieva eivät tehneet vaitiololupausta, ja kun vaitiolovelvollisuutta ei ollut, he osoittivat, että jos olet kyllin rohkea käydäksesi vuoropuhelua parlamentin kanssa, voit saada korkeamman profiilin kuin jos annat manipuloida itseäsi.
<P>
(Suosionosoituksia)
<P>
Almunia ja Barnier myös paljastivat, millaisen roolin he aikovat ottaa tulevassa komissiossa. Oli kiinnostavaa havaita, miten komission yksittäisten jäsenten salkut jakautuvat, myös kuulemisten aikana. Ristiriitaisia tehtäviä oli niin paljon, oli niin paljon rakenteita, että toimivaltaristiriidoista tulee lähes väistämättömiä, jolloin lopullisen suunnan ratkaisijaksi tarvitaan sovittelijaa - se oli mielenkiintoista.
<P>
Komission jäsenille kerrotaan yhtäältä: "minä puhun täällä" ja toisaalta "toimivaltaristiriidoissa lopullisen ratkaisun teen minä". Arvoisa puheenjohtaja Barroso, en todellakaan halua tehdä Rooman keisarille karhunpalvelusta, mutta vaikuttaa paljolti siltä, että haluatte toimia "hajota ja hallitse" -periaatteen mukaisesti. Se on kuitenkin väärä toimintatapa. Teidän on ymmärrettävä, että jokainen, joka haluaa muuttaa kollegion puheenjohtajajärjestelmäksi, ryhtyy suunnattomaan tehtävään, ja saa lopulta valmistautua kuulemaan, että vastuu on hänen ja että hänen on kannettava vastuu epäkohdista.
<P>
Komissio on vahva silloin, kun se toimii kollegiaalisena elimenä. Se on vahva silloin, kun se ei pidä itseään teknokraattisena hallintojohtajana vaan ymmärtää, että vastassamme olevat haasteet vaativat monikansallisia eurooppalaisia vastauksia. Puheenne alussa esittämänne kysymys - onko Euroopan unionilla merkitystä maailmalla? - on todellakin tärkeä kysymys. Tähän kysymykseen ei vastata siten, että muokkaatte kaiken omiin tarpeisiinne, vaan siten, että järjestätte komissionne tehtävät niin tehokkaasti, että komissio voi tarjota vastauksia yhteistyössä meidän - Euroopan parlamentin - kanssa.
<P>
Eurooppaa kohdannut talous- ja finanssikriisi, ympäristökriisi ja yhteiskuntakriisi vaativat monikansallisia eurooppalaisia vastauksia. Ne eivät edellytä palaamista kansallistamiseen. Tarvitsemme siis vahvaa komissiota, joka voi saada tukea parlamentin vahvalta enemmistöltä. Komissiota ei kuitenkaan saa räätälöidä José Manuel Durão Barroson tarpeisiin vaan sen täytyy ilmentää sitä monenlaista osaamista, jota kaikki komission jäsenet tuovat mukanaan.
<P>
(Suosionosoituksia)
<P>
Vastaus kysymykseen siitä, onko Euroopan unionilla merkitystä maailmalla, voitiin nähdä Kööpenhaminassa. Jos meistä tulee hajanaisia ympäristölainsäädännön osalta ja jos Eurooppa jatkaa palaamista kansallistamiseen sen sijaan, että se lähestyisi asiaa kunnianhimoisesti unionin pohjalta, myös muilla osa-alueilla aletaan kokea Kööpenhaminan kaltaisia tapahtumia eli että päätöksiä tekevät Barack Obama ja Hu Jintao, ja Eurooppa jää syrjään. Mikäli emme halua maailman vaipuvan uudenlaiseen kaksinapaisuuteen, tarvitsemme vahvaa Eurooppaa ja kunnianhimoista Eurooppaa. Sen vuoksi tarvitsemme myös tehokasta komissiota, joka ottaa vastaan tämän roolin.
<P>
Arvoisa puheenjohtaja Barroso, teitte toimielinten välistä sopimusta koskevassa keskustelussa kaksi myönnytystä, jotka ovat mielestäni olennaisen tärkeitä. Vaikutusten arviointi ja erityisesti yhteiskunnallisten vaikutusten arviointi on olennainen asia meille sosialidemokraateille sekä sosialisteille ja demokraateille. Komission on ymmärrettävä, ja tämä tarkoittaa, että komission kaikkien yksittäisten jäsenten on ymmärrettävä, että se, mikä sai suuret osat Euroopan väestöstä kääntymään pois Eurooppa-aatteesta, johtui osaltaan siitä, että tämä komissio on Euroopan kansalaisten mielestä kiinnostunut ainoastaan markkinoista eikä esimerkiksi kansalaistensa sosiaalisesta suojelusta. Yhä useampi ihminen on sitä mieltä, että komission toimia ei määrää yhteiskunnallinen hyvinvointi vaan kylmä teknokratia. Jos tämä kehitys nyt muuttaa suuntaa hyväksyttävänämme olevan yhteiskunnallisten vaikutusten arvioinnin myötä, olemme päässeet asiassa huomattavasti eteenpäin.
<P>
Sama pätee muuten tämän toimielinten välisen sopimuksen toimenpiteisiin, joista olemme yksimielisiä, eli siihen, että Euroopan parlamentin tulevat lainsäädäntöpäätöslauselmat muutetaan komission aloitteiksi vuoden sisällä. Se on suunnaton edistysaskel toimielintemme välisessä yhteistyössä. Hyvä Joseph Daul, ei kelpaa, että trappistimunkkien apotin on määrä edustaa Eurooppaa maailmalla yhdessä Eurooppa-neuvoston puheenjohtajan Herman Maattoman kanssa. Tarvitsemme EU:n toimielinten välille tehokasta yhteistyötä.
<P>
Kaikkea ei kuitenkaan voi laittaa puheenjohtaja Barroson syyksi. EU:ssa on myös 27 hallitusten päämiestä, joiden mielestä komissio on vain jatke heidän valtioidensa virastoille. Tämän ongelman ratkaisemiseksi tarvitsemme läheistä yhteistyötä Euroopan parlamentin ja komission välille, ja komission on tunnettava velvollisuudekseen edistää yhteiskunta- ja ympäristöpoliittista kehitystä Euroopassa. Juuri tämä lisää Euroopan unionin merkitystä maailmalla. Arvoisa puheenjohtaja Barroso, jos tartumme tähän asiaan yhdessä, Euroopan parlamentin sosialistien ja demokraattien ryhmä keskustelee vastauksenne jälkeen tauon aikana siitä, mihin päätökseen lopulta päädymme. Ryhmäkeskustelumme jälkeen ja Teiltä saamani vastauksen perusteella esittelen sitten päätöksen toisella kierroksella.
<P>
(Suosionosoituksia)
<SPEAKER ID="014" NAME="Guy Verhofstadt" LANGUAGE="FR">
Arvoisa puhemies, haluan ryhmäni puolesta ilmoittaa, että minulle on suuri ilo olla täällä tänään ja saada vihdoinkin eteemme Barroson toinen komissio. Tämä on mielestäni hyvä asia, koska olemme saattamassa päätökseen ajanjakson, joka oli huono Euroopan unionille. Se, että meillä oli kuuden kuukauden ajan komissio, jolla ei ollut todellista valtaa, on asia, jonka ei soisi toistuvan tulevaisuudessa varsinkaan tämän talous- ja finanssikriisin aikana, jolloin ratkaistavana on merkittäviä kysymyksiä, kuten ilmastonmuutos, Kööpenhamina ja niin edelleen.
<P>
Voin kuitenkin kokemuksesta sanoa, että vastaisuudessa ei saa enää olla ajanjaksoja, joiden aikana komissio ei hoida konkreettisesti hallintoa ja jotka venyvät jopa kuuden kuukauden pituisiksi. Toivon, että tämä komissio aloittaa työnsä mahdollisimman nopeasti, heti äänestyksemme jälkeen.
<P>
Arvoisa puheenjohtaja Barroso, odotamme teiltä kolmea asiaa. Ensinnäkin, että tämä uusi komissio toimii Euroopan unionia eteenpäinvievänä voimana, sillä meidän mielestämme näin ei ole viiden viime vuoden aikana tapahtunut. Tällä kerralla haluamme komission, joka jättää viimeiset viisi vuotta taakseen ja alkaa todellakin viedä eteenpäin paljon intensiivisempää Euroopan unionin yhdentymistä. Viime viikkojen ja kuukausien tapahtumat nimittäin osoittavat, että Euroopan asemaa moninapaisessa maailmassa vaikeuttaa se, että ei ole olemassa yhteistä näkemystä eikä Eurooppa ole riittävän yhtenäinen - viittaan tässä Kööpenhaminaan ja koordinoinnin puutteeseen Haitissa. Vaadimmekin, että komissio luopuu viime vuosien käytännöstään, eikä aina pyri tekemään välittömästi kompromissia neuvoston kanssa ennen kuin saapuu tänne esittelemään sen meille ja yrittää sitten saada meidät sulattamaan sen.
<P>
Me odotamme, että komissio esittelee neuvostolle kunnianhimoisia hankkeita - vaikka tiedämmekin jo etukäteen, että se ei saa sataprosenttista tukea - ja että se kääntyy sen jälkeen Euroopan parlamentin puoleen saadakseen vaikutusvaltaisen liittolaisen ja vakuuttaakseen neuvoston.
<P>
(Suosionosoituksia)
<P>
Toinen asia, jota odotamme komissiolta - ja toistan tässä kollega Schulzin sanat, mutta se on mielestäni tärkeää - on, että se työskentelee kollegiona. On erinomaista, että komissiolla on vahva puheenjohtaja, mutta olennaisen tärkeää ja vieläkin merkittävämpää on, että sillä on vahva kollegio, vahva komissio, joka osoittaa kuuluvansa yhteen. Arvoisa puheenjohtaja Barroso, me siis todellakin odotamme tällaista komissiota, koska - kuten itsekin olette myöntänyt - se muodostuu nyt ensimmäistä kertaa Euroopan parlamentissa edustettuina olevista kolmesta suurimmasta poliittisesta perheestä. On ilahduttavaa, että komissiossa on kahdeksan liberaalia jäsentä, jotka vastaavat joistakin hyvin tärkeistä salkuista. Tämän komission on nyt keskuudessaan toimittava näiden kolmen liikkeen ja kolmen poliittisen ryhmän liittoutumana ja yritettävä saada aikaan kompromisseja, joilla on koko komission ja koko kollegion tuki takanaan.
<P>
Viimeinen ja kolmas tämän komission keskeinen tavoite on mielestämme tietenkin talouskriisin torjuminen, ja kiireellisin tehtävä on mielestäni esitellä parlamentille ja neuvostolle mahdollisimman pikaisesti uskottava Eurooppa 2020 -strategia. Se on kaikkein tärkein tehtävä. Arvoisa puheenjohtaja Barroso, olkaa tämän asian osalta kunnianhimoinen. Älkää kuunnelko liikaa jäsenvaltioita; kuunnelkaa sen sijaan puheenjohtajavaltio Espanjaa, koska sillä on tästä aiheesta joitakin hyviä ajatuksia. Tulkaa tänne kunnianhimoisten hankkeiden kanssa. Älkää ajatelko, että kansallisten talousstrategioiden löyhä koordinointi riittää. Huomispäivän maailmassa ja moninapaisessa maailmassa tarvitaan paljon enemmän. Euroopan unioniin tarvitaan sosioekonomista hallintoa. Euroalueen muodostama rahapoliittinen pilari ei riitä; euroalueelle ja Euroopan unioniin tarvitaan myös taloudellista ja sosiaalista pilaria. Tämä on se strategia, jota Teiltä odotamme, koska se ratkaisee Euroopan tulevaisuuden ja kansalaistemme tulevaisuuden.
<P>
(Suosionosoituksia)
<SPEAKER ID="015" NAME="Daniel Cohn-Bendit" LANGUAGE="FR">
Arvoisa puhemies, hyvät kollegat, minun on myönnettävä, että tämä on uskomatonta. Meillä on edessämme hurskastelijoiden liittouma. Ystävänpäivän lähestyessä puheenjohtaja Barrosolle kerrotaan: "Rakastan sinua, mutta en sittenkään. En usko sinuun, mutta äänestän sinua siitä huolimatta." On tämä aikamoista...
<P>
Hyvä Martin Schulz, esitätte todellakin merkittävän toteamuksen sanomalla "aiomme harkita asiaa", kun kaikki tietävät, että aiotte äänestää komission puolesta. Sepä onkin suuri poliittinen strategia, se!
<P>
(Suosionosoituksia)
<P>
Hyvä Martin Schulz, haluan todeta yhden asian ... en ymmärrä, miksi päästät itsesi noin kiihtyneeseen mielentilaan! Et ole vielä parlamentin puhemies! Rauhoitu, ystäväiseni, rauhoitu!
<P>
Haluan puolestani tuoda esiin, näin meidän kesken, muutaman hyvin yksinkertaisen asian - ja Schulzin puheaikaa olisi muuten pitänyt lyhentää puolella minuutilla. Meillä on joitakin suuria ryhmiä, jotka aikovat antaa puoltavan äänensä Barroson komissiolle. Ne eivät kuitenkaan kykene laatimaan yhdessä päätöslauselmaa, jossa ne selittäisivät, miksi ne komissiota puoltavat.
<P>
Ne eivät pysty siihen! Miksi? Koska ne eivät ole komission puolella - ja ainakin Verhofstadt sanoo selvästi: "kannatan liberaaleja", ja yksi puhuja kannattaa PPE:tä ja toinen kannattaa sosialisteja ...
<P>
(Verhofstadtin kommentti ilman mikrofonia: "ja sinä kannatat vihreitä")
<P>
Minäkö? Eihän siellä ole niitä. Mutta kyllä ... hyvä Guy Verhofstadt, kuten tiedätte, meidän ryhmämme on ainoa, joka on ollut kriittinen, vaikka komissiossa oli yksi vihreä. Me emme tee politiikkaa tällä tavalla. Meidän on tiedettävä, onko tällä komissiolla visiota, kunnianhimoa ja määrätietoisuutta.
<P>
Se, mitä täällä on sanottu, on totta. Valtaosalla komission jäsenehdokkaista - en sano, että kaikilla - ei ole määrätietoisuutta, visiota tai kunnianhimoa. Kun komissiota tarkastellaan kokonaisuutena, puutteiden summasta muodostuu plussaa. Siinä Barroson komission uusi matemaattinen kaava.
<P>
Ei, asiat eivät mene niin. Siksi, arvoisa puheenjohtaja Barroso, minusta onkin mukavaa, kun luette meille perussopimuksen tekstiä: aloitteita, mitä aloitteita? Millaisen aloitteen komissio sai aikaan Kreikan kriisin ratkaisemiseksi? Yhteenkuuluvuus, missä se on? Missä se on Espanjassa? Minä en ole sitä havainnut saati kuullut siitä.
<P>
Saanen antaa Teille yhden neuvon. Yhtenä ongelmana Kreikassa on sen puolustusbudjetti. Kreikan BKT:sta 4,3 prosenttia käytetään puolustukseen. Mikä on ongelma? Ongelma on Kypros, suhteet Turkkiin. Missä on se komission aloite, jolla ratkaistaan Kyproksen kysymys, jotta Kreikan BKT vapautuisi vihdoin tästä typerästä, idioottimaisesta selkkauksesta, joka meidän on eurooppalaisina ratkaistava? Komission aloite: sellaista ei ole!
<P>
Samoin on todettu tapahtuneen Haitin osalta. Arvoisa paronitar Ashton, tiedän, että ette ole palomies, kätilö tai muu vastaava. Haluan kuitenkin, että esitätte ajatuksia; haluan teidän puolustavan jotakin. Sanotte meille aina: "se on tärkeää, meidän on koordinoitava, aion koordinoida ...". Me emme tiedä, miksi se on tärkeää, emme tiedä, mikä tärkeä on muita tärkeämpää, mutta tiedämme kyllä, että mielestänne kaikki on tärkeää. Tuolla tavalla ei edistystä saada aikaan.
<P>
Meillä onkin mielestäni ongelma. Meillä on täällä perustavanlaatuinen ongelma, ja se on, että meidän on parlamenttina lopultakin osoitettava, mikä on suhteemme komissioon. Ja tietenkin teemme yhteistyötä komission kanssa, tietenkin teemme yhteistyötä komission jäsenten kanssa - ja tiedän, että - tietenkin enemmistö saadaan aikaan.
<P>
Haluaisin kuitenkin, että luopuisimme kerrankin kaikista kuluneista kommenteista, luopuisimme kaikista merkityksettömistä lausahduksista. Haluamme poliittisen Euroopan. Aina, kun saamme mahdollisuuden tehdä Euroopasta poliittisen, pilaamme sen. Kun Euroopan oli määrä saada aikaan edistystä Kööpenhaminassa, tunaroimme taas!
<P>
Haluaisin, että Barroso ja komission - entiset ja nykyiset - jäsenet kertoisivat meille joskus, miksi he tunaroivat, miksi Eurooppa ei ollut poliittinen, miksi Eurooppa ei ollut maailmanlaajuinen toimija. Verheugen on lähdössä komissiosta. Hän oli komission kakkosmies, ja hän kertoo Saksalle ja kaikille muillekin, jotka vain haluavat kuunnella, että Eurooppa ei ollut maailmanlaajuinen toimija, että Eurooppa ei toiminut roolinsa mukaisesti. Hän ei kerro, miksi hän itse ei toiminut roolinsa mukaisesti.
<P>
Syy on aina jonkun toisen, ja haluaisin, että tässä komissiossa, tässä keskustelussa kerrankin luovuttaisiin merkityksettömistä kommenteista, joita Schulz, Verhofstadt ja Daul esittävät: "tämä komissio olisi parasta hylätä, jotta voisimme yhdessä lopultakin käsittää, mitä maailmassa todellakin tapahtuu".
<P>
Se, mitä maailmalla todella tapahtuu, on, että Eurooppa ei kykene selviytymään talouskriisistä, ympäristökriisistä ja finanssikriisistä. Siinä onkin ihan tarpeeksi. On jo tarpeeksi niitä, jotka eivät kestä heidän rauhoittavien sanojensa aiheuttamaa pettymystä - he ovat jo huijanneet meitä, he kertovat meille: "me vastustamme, me vastustamme", ja loppujen lopuksi he kieltäytyvät tekemästä mitään. "Me vastustamme, me vastustamme, mutta äänestämme puolesta". Se ei sovi tämän parlamentin arvolle. Herätkäämme, koska Eurooppa tarvitsee sitä!
<P>
(Suosionosoituksia)
<SPEAKER ID="016" NAME="Jan Zahradil" LANGUAGE="CS">
Hyvät kollegat, arvoisa puheenjohtaja Barroso, oma ryhmäni, ECR-ryhmä, antoi teille liberaalien ja kansanpuolueen ryhmän ohella tukensa, ja ilman sitä ette istuisi täällä nyt. Tuimme teitä silloin, kun muut eivät tukeneet, ja tuimme teitä, koska teillä on jo pitkään ollut uudistajan maine. Olisi ilahduttavaa, jos toimisitte tuon maineen arvoisesti tällä vaalikaudella.
<P>
Muistan, että esititte vuonna 2005 kiinnostavan ajatuksen EU:n lainsäädännön yksinkertaistamisesta ja yhteisön lainsäädännön nykyisillään käsittämättömän pöheikön poistamisesta. Haluaisin teidän palaavan tuohon ajatukseen, koska se oli hyvä. Elämme Lissabonin sopimuksen aikaa ja elämme aikaa, jolloin uuden lainsäädännön antaminen on aiempaa helpompaa, ja siksi haluaisinkin pyytää teitä estämään sen, että Euroopan talous tukahdutetaan aiheettoman ja huonosti perustellun sääntelyn kasvannaisilla, ja estämään muodikkaiden, poliittisesti korrektien aiheiden voitolle pääsyn, sillä niistä voi tulla tekosyy lisätä keskittämistä, sääntelyä ja virkavaltaisuutta Euroopan unionissa.
<P>
Jos lähdette tälle tielle, voitte luottaa meihin. Jos lähdette uudistusten tielle, jos näytätte olevanne todellinen uudistaja, voitte luottaa meidän tukeemme ja yhteistyöhömme. Jos kuitenkin pidätte kiinni vanhoista tavoista ja tallotte tasaisia ja kuluneita polkuja, katsomme oikeudeksemme olla kanssanne eri mieltä ja jopa vastustaa teitä. Arvoisa puheenjohtaja, haluaisin esittää toiveen siitä, että näemme paljon enemmän edellisen kuin jälkimmäisen kaltaista kehitystä ja että voimme tehdä paljon enemmän yhteistyötä ja seisoa barrikadien samalla puolella, eikä eri puolilla. Toivon teille paljon menestystä tässä asiassa.
<SPEAKER ID="017" NAME="Lothar Bisky" LANGUAGE="DE">
Arvoisa puhemies, arvoisa puheenjohtaja Barroso, jouduin syyskuussa 2009 kertomaan teille, että poliittiset linjauksenne merkitsivät epäonnistuneen komission politiikan jatkamista. Uusliberaalit linjauksenne eivät kerro sosiaalisesti oikeudenmukaisemmasta strategiasta, eivätkä ne suojaa Eurooppaa paremmin kriiseiltä. Ne eivät tarjoa perustaa onnistuneille köyhyyden ja sosiaalisen syrjäytymisen torjuntatoimille Euroopassa. Esittelette meille nyt sellaisen komission jäsenten kollegion, joka sopii parhaiten omaan ohjelmaanne. Siihen ette voi odottaa suosionosoituksia omalta ryhmältäni.
<P>
Parlamenttimme on tämän uuden vaalikauden aikana jo osoittanut ottavansa demokraattisen valvonnan ja myötämääräämisen tosissaan, ja olen siihen erittäin tyytyväinen. Tarkoitan tässä parlamentin ja komission uutta puitesopimusta ja yhden komission jäsenehdokkaan hylkäämistä ja toivon, että parlamentti on jälleen huomenna tunnollinen käsitellessään SWIFT-sopimusta.
<P>
Avoimuus ja oikeudenmukaisuus ovat olennaisen tärkeitä toimielinten välisissä sopimuksissa - ja vasta näiden ominaisuuksien toteutuessa voimme alkaa puhua politiikasta. Silloin puhutaan Euroopan ja muun maailman kansoista, hyvistä työpaikoista ja paremmista oikeuksista hyvään koulutukseen ja kohtuulliseen palkkaan sekä kansojen oikeudesta rauhanomaiseen kehitykseen ja vahingoittumattomaan ympäristöön. Arvoisa puheenjohtaja Barroso, ryhmäni ei näin ollen tue poliittisia linjauksianne tai henkilöstöehdotustanne. Valmistautukaa siihen, että käymme ankaraan mutta rehelliseen ajatustenvaihtoon teidän ja kollegionne kanssa.
<SPEAKER ID="018" NAME="Nigel Farage" LANGUAGE="EN">
Arvoisa puhemies, meillä on edessämme Euroopan uusi hallitus, hallitus, jolla on Lissabonin sopimuksen myötä nyt suunnattomasti valtaa eli ulkoministerin, suurlähetystöjen ja sopimusten allekirjoittamisoikeuden lisäksi myös oikeus käyttää poikkeusvaltuuksia lähes maiden valtaamiseen, ja kuitenkin se, mitä olemme tänään kuulleet Euroopan parlamentin suurryhmien johtajilta, on vaatimus siitä, että otatte vielä enemmän valtuuksia ja teette sen vielä nopeammin.
<P>
Ehkä nyt kannattaa palauttaa mieliimme, että tällä perussopimuksella, jolla annetaan nämä oikeudet komissiolle, ei ole lainkaan demokraattista oikeutusta Euroopan unionissa. Ette ottanut kansanäänestyksiä huomioon, kielsitte ne ja pakotitte irlantilaisraukat äänestämään toisen kerran.
<P>
Minusta vaikuttaa siltä, että tämän komission yhteisenä nimittäjänä on silkka entisten kommunistien tai kommunismia myötäilevien lukumäärä. Barroso itse oli maolainen. Siim Kallas ei suinkaan ollut opiskelija-aktivisti vaan jopa neuvostoliittolaisen ääriliikkeen jäsen - meillä on täällä kovan luokan kommunisteja. Paronitar Ashton oli ydinaseriisuntakampanja CND:n (Campaign for Nuclear Disarmament) johdossa eikä vieläkään suostu kertomaan meille, ottiko hän vastaan rahaa Yhdistyneen kuningaskunnan kommunistipuolueelta.
<P>
Voisin jatkaa, mutta joutuisimme istumaan täällä vielä pitkään. Tässä komissiossa on kuitenkin ainakin kymmenen kommunistia, ja se tuntuu varmaankin paluulta vanhoihin hyviin aikoihin. Kommunistien keskuudessa on varmaankin tiettyä nostalgiaa. Eurooppa joutui 60 vuotta sitten rautaesiripun alle, mutta nyt olemme joutuneet Euroopan komission rautaisen nyrkin alle. Se on nähty 121 artiklan osalta ja nyt kun Kreikkaa ollaan käytännössä muuttamassa protektoraatiksi.
<P>
Kreikka-raukka, suljettuna euron muodostamaan taloudelliseen vankilaan! Kreikka-raukka, suljettuna meidän aikamme Völkerkerkeriin, kansakuntien vankilaan, josta ei ilmeisesti ole mitään ulospääsyä! Arvoisa puheenjohtaja Barroso, se, mitä Kreikassa tarvitaan, on devalvaatio, ei mitään sadomonetarismia. Luoja tietää, mitä se saa maassa aikaan.
<P>
Vuonna 1968 meillä oli Brežnevin doktriini rajoitetusta itsemääräämisoikeudesta. Tänään meillä on "yhteiset arvot". Meillä on "yhä tiiviimpi Euroopan unioni" ja "jaettu itsemääräämisoikeus" ja juuri sitä olette käyttänyt, mutta se ei tietenkään rajoitu Kreikkaan, koska samaa tapahtuu Espanjalle, Portugalille ja Irlannille. 121 artiklaan vedotaan kaikkien niiden osalta.
<P>
Arvoisa puheenjohtaja Barroso, sanoitte aiemmin, että pidämme kiinni linjastamme ja se tarkoittaa, että miljoonat ihmiset Euroopassa joutuvat kärsimään teidän yrittäessänne pitää koossa tätä euron muodostamaa katastrofaalista hanketta. Se tulee romahtamaan; siitä ei ole mitään epäilystä, se on yhtä varmaa kuin mitä tapahtui Yhdistyneessä kuningaskunnassa valuuttakurssimekanismin osalta vuonna 1992. Naurakaa vaan, hymyilkää vaan. Se ei tule toimimaan. Se ei voi toimia. Se tulee romahtamaan, ja mitä Euroopan kansoihin tulee, mitä nopeammin, sen parempi.
<P>
Tarvitsemme tähän demokraattisia ratkaisuja. Jos jatkatte äärimmäisen euronationalismin tuputtamista, päädymme väkivaltaisuuksiin. Meidän on äänestettävä tätä komissiota vastaan. Meidän on annettava Euroopan tulevaisuus kansalaisten käsiin kaikissa jäsenvaltioissa järjestettävin vapain ja rehellisin kansanäänestyksin.
<SPEAKER ID="019" NAME="Zoltán Balczó" AFFILIATION="NI">
(HU) Euroopan komissio on Euroopan unionin olennainen päätöksentekoelin. Komission jäseniltä pitäisi vaatia seuraavaa: oikea henkilö, joka on urakehityksensä ja valmiuksiensa perusteella oikeassa asemassa. Tapa, jolla komission jäsenet nimitetään ja valitaan, johtaa kuitenkin siihen, että tällaiseen myönteiseen tulokseen päästään vain satunnaisesti. Hallitukset eivät suosittele ihmisiä tiettyyn tehtävään vaan virkaan. Kaikista henkilöistä, jotka ne nimittävät, tulee Euroopan komission jäsen - ellei henkilö vetäydy pois. Komission puheenjohtaja yrittää löytää kyseiselle henkilölle tehtävän, ja näin järjestys kääntyy päinvastaiseksi. Tämä tarkoittaa samaa kuin yrittäisin löytää takkia, joka sopii nappiin. Toinen mainitsemisen arvoinen asia: erityisvaliokuntien kuulemiset eivät johda äänestykseen vaan sen sijaan pieni piiri ihmisiä kirjoittaa kuulemisesta kirjeitä. Puhutte aina demokratiasta ja silti pelkäätte suoria vaaleja. Olipa kyse sitten EU:n perustuslaista, kansanäänestyksestä tai mahdollista ehdokasta koskevasta valiokunnan kokouksesta. Komission jäsenehdokkaat eivät kuulemisten aikana sanoneet lähes mitään konkreettista. He eivät halunneet sitoutua, hyväksyä vastuuta. Tästä huolimatta kävi selväksi, että he eivät irtaudu entisestä komissiosta vaan haluavat keskitetyn Euroopan; he eivät ole ottaneet opiksi finanssikriisistä vaan jatkavat edelleen liberaalia talouspolitiikkaa. Sen vuoksi monet meistä eivät aio äänestää tämän komission puolesta, eikä se tee meistä EU-vastaisia. Teemme vain sen, mitä äänestäjämme - monta miljoonaa EU:n kansalaista - meiltä odottavat.
<SPEAKER ID="020" NAME="József Szájer" AFFILIATION="PPE">
(HU) Arvoisa puhemies, arvoisa puheenjohtaja Barroso, huomattavassa määrässä eurooppalaisia kieliä käsite siitä, että jokin toimii - pystyy toimimaan - ja että jokin on toimiva, ilmaistaan hyvin samalla tavalla. Elämme parhaillaan Euroopan unionissa aikaa, jolloin voimme sanoa "takaisin töihin, Eurooppa"; palatkaamme takaisin, tehkäämme työtä, toimikaamme. Pohja toiminnallemme taataan uudella Euroopan unionin toiminnasta tehdyllä sopimuksella, Lissabonin sopimuksella, hiljattain valitulla parlamentilla ja parhaillaan muodostettavalla komissiolla.
<P>
Meidän on jo aika jättää taaksemme toimielintemme väliset kiistat ja toimielintemme perussääntöjen laadinta ja todellakin siirrettävä huomiomme ja keskityttävä Euroopan kansalaisten huolenaiheisiin ja kysymyksiin. Tämä on olennaisen tärkeää, koska meidän on saatava takaisin noiden ihmisten tuki, vaikka olemmekin kadottaneet heihin kontaktin matkan varrella. Hyvät kuulijat, hyvät parlamentin jäsenet, meidän kaikkien on tehtävät työtä tämän eteen. Viime viikkojen ja kuukausien menettelyt eivät ole aina olleet rehellisiä. Tällä parlamentilla ei esimerkiksi ollut mahdollisuutta tarjota yhdelle komission jäsenehdokkaista reilua tilaisuutta tulla kuulluksi. Arvioikaamme siis komissiota, arvioikaamme neuvostoa, tehkäämme yhteistyötä sen kanssa, mutta tarkastelkaamme myös joskus itseämme. Näiden toimielinten tiivis yhteistyö on välttämätöntä tuloksien saavuttamiseksi.
<P>
Arvoisa komission puheenjohtaja, hyvät kollegat, haluan myös oman ryhmäni puolesta toivottaa teille paljon menestystä, sillä silloin kun toivotamme teille paljon menestystä, emme toivota sitä joillekin yksilöille vaan Euroopan kansalaisille. Olkoon Eurooppa eurooppalaisten kansalaisten silmissä vihdoinkin todellinen esimerkki työpaikkojen luomisesta, vauraudesta, kehityksestä, aktiivisesta läsnäolosta maailmalla, oikeudenmukaisuudesta, ja kasvakoon Eurooppa nyt tämän uuden perustuslain, Lissabonin sopimuksen, myötä aikuiseksi ja näyttäköön kyntensä.
<P>
Hyvät kuulijat, kun tietokoneeni ei toimi, painan uudelleenkäynnistyspainiketta. Nyt meillä on tässä tietokoneessa jopa uusi ohjelmisto, jota kutsutaan Lissabonin sopimukseksi. Hyvät kuulijat, painakaamme uudelleenkäynnistyspainiketta.
<SPEAKER ID="021" NAME="Hannes Swoboda" AFFILIATION="S&amp;D">
(DE) Arvoisa puhemies, arvoisa puheenjohtaja Barroso, komissiossanne on varmastikin sekä vahvoja että heikkoja puolia. Haluaisin keskittyä vahvoihin puoliin.
<P>
Meillä on ulkopoliittinen ryhmä, jota olisi vaikea löytää mistään muualta, sekä ulkopolitiikan että kehityspolitiikan osalta. Hyvä József Szájer, ette voi kieltää, että meillä on nyt parempi ryhmä kuin meillä oli Bulgarian ensimmäisen ehdokkaan ensimmäisen kuulemisen aikaan. Uskon myös vakaasti, että paronitar Ashton koordinoi tätä ryhmää hyvin.
<P>
Se yksi puhelinnumero, jota Henry Kissinger oletettavasti on pyytänyt, otetaan esiin yhä uudestaan. Meillä ei ehkä ole tätä yhtä puhelinnumeroa, mutta jos - vertailun vuoksi - meidän täytyisi esimerkiksi ilmastonsuojelun yhteydessä soittaa Yhdysvaltoihin, kenelle me soittaisimme? Presidentti Obamalle vai senaattiin, joka on tähän saakka kieltäytynyt löytämästä asiaan ratkaisua? Pitäisikö meidän aseidenriisunnan yhteydessä ottaa yhteyttä presidentti Obamaan, joka on aseidenriisunnan kannalla, vai senaattiin, joka ei ole saanut vielä aikaan mitään ratkaisua? Älkäämme aina väittäkö itseämme huonommaksi kuin mitä olemme! Meillä on nyt tilaisuus tehdä hyvä vaikutus.
<P>
(Suosionosoituksia)
<P>
Meillä on talouspolitiikan osalta vahva ryhmä. Toivon ja uskon, että ne kollegamme komissiossa, jotka eivät antaneet itsestään niin voimakasta vaikutelmaa kuulemisissa, kehittyvät voimakkaiksi ajan mittaan. Sosiaalipolitiikan osalta meillä on komission jäsen, joka ottaa asian vakavasti ja komission puheenjohtaja, joka on myös luvannut meille asettavansa sosiaaliasiat ja sosiaalipolitiikan etusijalle. Luotamme siihen. Emme ainoastaan luota siihen vaan myös vaadimme tarmokkaasti, että näin tapahtuu.
<P>
Löysimme yhdessä ratkaisuja moniin puitesopimuksen osa-alueisiin. Olimme toisinaan eri mieltä, mutta yhteistyömme sujui hyvin. Se on erittäin hyvä sopimus, jos me - te komissiossa ja me Euroopan parlamentissa - otamme sen vakavasti. Jos onnistumme saamaan neuvoston ottamaan vakavasti sopimukseen sisältyvät avoimuusperiaatteet, pystymme todellakin saamaan aikaan jotain suurenmoista.
<P>
Lissabonin sopimuksen ja puitesopimuksen ansiosta lainsäädäntöprosessin alusta loppuun, täytäntöönpanoon saakka, vallitsee avoimuus, ja näin ei ehkä ole monissa kansallisissa parlamenteissa. Sen vuoksi kehotankin komissiota ja neuvostoa ottamaan tämän vakavasti.
<P>
SWIFTin tapauksessa avoimuutta ei ole otettu vakavasti - komissiossa sen enempää kuin neuvostossakaan. Meillä on nyt komission jäsen, joka oli vastuussa neuvostolle. Se on käytäntö, jota me tässä parlamentissa emme voi enää suvaita. Syy tähän sotkuun ei ole se, että parlamentti on todennäköisesti jääräpäinen. Syy on pikemminkin se, että jopa siirtymävaiheen aikana, kun oli jo selvää, että parlamentilla on vielä lisää sanottavanaan, neuvosto ja komissio - etenkin neuvosto - eivät ymmärtäneet, että niiden on otettava parlamentti mukaan. Se on tosiasia. Arvoisa puheenjohtaja Barroso, tämän osalta olemme edistyneet merkittävästi lainsäädäntöpäätöslauselmissa ja komission velvollisuudessa ryhtyä toimeen - joko omalla lainsäädäntöluonnoksellaan tai selkeällä selvityksellä siitä, miksi toimeen ei ryhdytä. Älkäämme väittäkö, että parlamentaarinen aloiteoikeus on ollut aina yhtä merkittävää kansallisissa parlamenteissa. Ne ovat pohjimmiltaan hallitusten hallinnassa, ja hallituksen esitykset yleensä toteutetaan parlamenteissa. Näin ei ole täällä. Komission ehdotukset eivät vielä ole lainsäädäntöä meille. Me muokkaamme niitä, jotta niihin sisällytetään myös meidän omat ajatuksemme.
<P>
Tarttukaamme tähän uuden komission, uuden perussopimuksen ja uuden puitesopimuksen tarjoamaan tilaisuuteen. Olkaamme parlamenttina luottavaisia tekemisissämme komission kanssa.
<SPEAKER ID="022" NAME="Puhemies">
(PL) Nyt puheenvuoron saa tämän keskustelun ensimmäinen naispuolinen osanottaja. On vahinko, että naiset pääsevät ääneen vasta tässä vaiheessa.
<SPEAKER ID="023" NAME="Diana Wallis" AFFILIATION="ALDE">
(EN) Arvoisa puhemies, toivottavasti odotus palkitaan. Haluan käsitellä puitesopimusta koskevaa päätöslauselmaa, sillä olin mukana parlamentin neuvotteluryhmässä.
<P>
Arvoisa puheenjohtaja Barroso, me kävimme joitain hyvin mielenkiintoisia keskusteluja sanojen merkityksistä, erityisesti englanninkielisten sanojen merkityksistä; olette tästä varmaankin samaa mieltä. Käytitte tapaamistemme alussa usein ilmaisua "parlamentaarinen ulottuvuus", johon sanoitte Euroopan unionin olevan täysin sitoutunut. Uskon, että käytitte tuota ilmaisua täysin vilpittömästi ja myönteisessä mielessä. Te ette kuitenkaan missään vaiheessa käsitellyt sitä tarkemmin. Lissabonin sopimuksen voimaantulon ja uuden puitesopimusta koskevan päätöslauselman hyväksymisen jälkeen Euroopan parlamentti on paljon enemmän kuin pelkkä "ulottuvuus". Se on todellisuutta, se on todellinen voima, todellinen nimensä veroinen parlamentti.
<P>
Alkuperäistä parlamentaarista edustajakokousta olisi kenties voinut kutsua "ulottuvuudeksi", mutta ei tätä parlamenttia. Tämä parlamentti on nyt päätöslauselman mukaan täysivaltainen lainsäädäntökumppani, jota on kohdeltava neuvoston rinnalla tasavertaisena toimielimenä. Se on huomioitava ja pidettävä ajan tasalla neuvoston tavoin. Sitä ei voida ohittaa turvautumalla ei sitovaan lainsäädäntöön tai muihin, vaikka miten hyviin, välineisiin. Tämä on parlamentti, joka on täysin oikeutettu vaatimaan toimeenpanevaa elintä, komissiota, tilille. Me odotamme mielenkiinnolla teidän lisäksenne myös kaikkien muiden komission jäsenten osallistumista parlamentin kyselytunneille.
<P>
Tämä parlamentti pitää kiinni oikeudestaan valvoa kollegionne myöhempiä henkilövaihdoksia. Tämä parlamentti on valmis täyttämään oman tehtävänsä ainoana monikansallisena, välittömillä vaaleilla valittuna parlamenttina kansainvälisissä suhteissa. Ennen kaikkea tämä uusi vaikutusvaltainen parlamentti, jonka enemmistö on Eurooppa-myönteinen, haluaa teidän ottavan johtoaseman. Me tuemme teitä siinä. Me emme kuitenkaan ole mikään pelkkä "ulottuvuus". Me olemme todellinen, aito parlamentti.
<SPEAKER ID="024" NAME="Jill Evans" AFFILIATION="Verts/ALE">
(EN) Arvoisa puhemies, Verts/ALE-ryhmän päätöslauselmaesityksessä vaaditaan uutta kansallisen ja EU:n tason poliittista lähestymistapaa sekä uusia ideoita ja määrätietoista toimintaa. Me emme voi ratkaista Eurooppaa koettelevaa taloudellista, sosiaalista ja ekologista kriisiä käyttämällä samoja vanhoja politiikkoja ja niiden taustalla olevaa ajattelutapaa. Me emme voi luoda demokraattisempaa ja toimivampaa Eurooppaa, jos me emme huomioi todellista, muuttuvaa poliittista ilmastoa.
<P>
Walesin kansalliskokous aloittaa tänään menettelyn lainsäädäntövaltuuksia koskevan äänestyksen järjestämiseksi. Muutoksia on tapahtumassa Kataloniassa, Skotlannissa, Flanderissa ja muualla. Me keskustelemme huomenna EU:n laajentumisesta sen nykyisten rajojen ulkopuolelle, mutta me emme ole vielä edes aloittaneet keskusteluja sisäisestä laajentumisesta - prosessista, jossa EU:n rajojen sisällä olevat maat itsenäistyvät. Näihin kysymyksiin ei ole vastattu uusien komission jäsenten kuulemisissa huolimatta ympärillämme tapahtuvista muutoksista. Pyydän puheenjohtaja Barrosoa jälleen kerran vastaamaan näihin kysymyksiin.
<SPEAKER ID="025" NAME="Adam Bielan" AFFILIATION="ECR">
(PL) Arvoisa puheenjohtaja Barroso, äänestin viisi kuukautta sitten teitä uuden Euroopan komission muodostajaksi, sillä pidin teitä parhaana saatavilla olevista ehdokkaista. En kadu äänestyspäätöstäni, mutta tämänpäiväisen komission jäsenten kanssa käydyn keskustelun perusteella joudun myöntämään olevani pettynyt. Komission jäsenehdokkaiden kuulemisten perusteella tiedän, että monet heistä ovat erittäin päteviä, mutta valitettavasti heidän joukossaan on kuitenkin myös täysin kokemattomia henkilöitä, jotka pärjäsivät kuulemisissa todella huonosti.
<P>
Ymmärrän, että teillä on komission jäsenten valitsemissa vain vähän liikkumavaraa. Tuen täysin kansallisten hallitusten oikeutta nimittää omat ehdokkaansa. Tästä huolimatta katson, että ehdotettu komissio ei ole paras mahdollinen. Kysyitte puheessanne, onko Euroopan unionilla painoarvoa maailmassa. Paras vastaus tähän kysymykseen on hiljattain tehty päätös peruuttaa Euroopan unionin ja Yhdysvaltojen välinen huippukokous. Uskotteko todella, että nykyinen kollegio auttaa vahvistamaan Euroopan unionin asemaa?
<P>
Haluan lopuksi ilmaista pettymykseni siihen, että me emme kuulemisten aikana saaneet riittäviä vastauksia energiavarmuutta koskeviin kysymyksiimme.
<SPEAKER ID="026" NAME="Søren Bo Søndergaard" AFFILIATION="GUE/NGL">
(DA) Arvoisa puhemies, haluan aluksi toivottaa puheenjohtaja Barrosolle onnea, sillä hän on todella onnistunut muodostamaan komission, joka kuvastaa hänen EU:ta koskevaa poliittista hankettaan. Minun ryhmäni on kuitenkin täysin eri mieltä tästä poliittisesta hankkeesta. Annan teille esimerkin. Monissa maissa työntekijät ovat huomanneet, että EU tarkoittaa yhä useammin työntekijöiden vaivalla ansaitsemien palkan ja työolosuhteiden horjuttamista. Me olemme kysyneet komission puheenjohtajalta useita kertoja, mitä käytännön toimenpiteitä hän aikoo toteuttaa tehdäkseen lopun siirtotyöläisten alipalkkauksesta, syrjinnästä ja hikipajoilla työskentelystä. Me emme ole kuitenkaan saaneet tähän täsmällistä vastausta, emme myöskään kuulemisissa. Vedän tästä sen johtopäätöksen, että komissio hyväksyy sosiaalisen polkumyynnin. Tämä komissio pitää sisämarkkinoita tärkeämpänä kuin tavallisten työntekijöiden etujen turvaamista. Toivoa on kuitenkin olemassa jossain suhteessa, sillä ryhmämme tapaamisessa puheenjohtaja Barroso käytti paljon aikaa korostaakseen, että hän tukee sukupuolten välistä tasa-arvoa. Pelkät kauniit sanat eivät kuitenkaan riitä. Barroson ensimmäisessä, vuonna 2004 nimitetyssä komissiossa oli 25 komission jäsentä, joista yhdeksän oli naisia. Puheenjohtaja Barroson tänään esittelemässä komissiossa on 27 jäsentä, mutta vain kahdeksan naista. Tässä on siis menty huonompaan suuntaan. Voimme siis todeta, että myös tässä asiassa puheenjohtaja Barroso tarjoaa vain sanoja ilman tekoja. Lyhyesti sanottuna se ei riitä.
<SPEAKER ID="027" NAME="Timo Soini" AFFILIATION="EFD">
(FI) Arvoisa puhemies, vietämme Suomessa talvisodan muistoa. Seitsemänkymmentä vuotta sitten kommunistinen Neuvostoliitto hyökkäsi pienen Suomen kimppuun. Puolustimme itsenäisyyttämme ja itsemääräämisoikeuttamme
<P>
Tämä jatkui myös toisessa maailmansodassa, joka oli koko Euroopan kauhujen koettelemus. Siitä meille on jäänyt voimakas itsenäisyyden tahto, voimakas tahto päättää omista asioistamme. Helsinki, Moskova ja Lontoo olivat ainoat pääkaupungit, joita ei miehitetty toisessa maailmansodassa. Tämän vuoksi haluan, että jokainen kansa saa itse vapaasti päättää omista asioistaan.
<P>
Mitä tulee komissioon, teillä on varmasti hyvää tahtoa, teillä on hyviä henkilöitäkin komissiossa, mm. suomalainen Olli Rehn on moraalinen ihminen, jolla on selkärankaa. Mutta Euroopan kansat - suomalaiset, saksalaiset, britit, tanskalaiset - missä ne ovat saaneet äänestää ja valita nämä komissaarit? Eivät missään. Miten heidät voidaan erottaa? Ei mitenkään. EU on byrokratia eikä demokratia.
<P>
Kannatan itsenäisten valtioiden yhteistyötä. Olen suomalainen, olen eurooppalainen, rakastan mannertamme, mutta se ei merkitse, että olen Euroopan unionin kannattaja. Me saimme jokainen ääniä, minä 130 000 ääntä Suomessa. Kuinka monta ääntä komissaarit ovat saaneet ja missä? He saavat täällä mahdollisesti 300 ääntä, mutta siinä se.
<P>
Mikä on demokratian ydin? Se on kansan suvereniteetti. Se tarkoittaa ja merkitsee sitä, että vain ja yksinomaan kansalla, joka muodostaa oman muista kansakunnista itsenäisen kansan, on ikuinen ja rajoittamaton oikeus aina vapaasti päättää omista asioistaan. Tämä on perusta.
<P>
(Suosionosoituksia)
<SPEAKER ID="028" NAME="Bruno Gollnisch" AFFILIATION="NI">
(FR) Arvoisa puhemies, komission jäsenten nimittämistä edeltävä menettely on saatu päätökseen ja sen aikana pidetyt kuulemiset sujuivat sovitun kaavan mukaan. Jäsenehdokkaat kävivät kertomassa meille, että he ovat erittäin sitoutuneita Euroopan unioniin, että he tekevät parhaansa perehtyäkseen heille tuntemattomiin asioihin ja että he tekevät tiivistä yhteistyötä parlamentin kanssa.
<P>
Mikään tästä ei ollut kovin tärkeää eikä kovin mielenkiintoista. Osoittaakseen riippumattomuuttaan parlamentti tarvitsi kuitenkin syntipukin, sovitusuhrin. Tämä uhri oli Rumiana Jeleva, jonka synnit olivat loppujen lopuksi varsin vähäiset. Jos kyse oli eturistiriidoista, niin siinä tapauksessa parlamentin olisi ollut syytä kantaa paljon enemmän huolta eräiden muiden komission jäsenten taustoista - heitä ovat kilpailusta, maataloudesta ja kansainvälisestä kaupasta vastaavat komission jäsenet, joiden nimiä en mainitse. Todellisuudessa nämä eivät kuitenkaan aiheuttaneet parlamentille kummempaa päänvaivaa.
<P>
Jollain tavalla säälin teitä, puheenjohtaja Barroso, sillä te olette nyt osa Lissabonin sopimuksen järjestelmää. Lissabon on kotivaltionne pääkaupunki ja ihastuttava kaupunki, joka olisi ansainnut parempaa kuin lainata nimensä tällaiselle asiakirjalle. Te joudutte tekemisiin useiden uusien yhteistyökumppaneiden kanssa. Puitesopimuksen myötä te tulette tästä lähin toimimaan yhteistyössä parlamentin puhemiehen ja puheenjohtajakokouksen kanssa - puheenjohtajakokouksen, josta sitoutumattomat jäsenet on suljettu pois työjärjestyksen sääntöjen vastaisesti. Te tulette tekemään yhteistyötä uuden - ja pysyvän - unionin puheenjohtajan kanssa, vaikkei tämän viran perustaminen olekaan päättänyt vaihtuvaa puheenjohtajuutta. Teillä on yhteistyökumppaninanne myös varapuheenjohtaja Ashton, unionin ulkoasioiden ja turvallisuuspolitiikan korkea edustaja, joka oli nuoruudessaan puhdas pasifisti todellisen neuvostouhan suhteen, mutta joka tulee varmastikin olemaan varsin taistelunhaluinen Irania kohtaan.
<P>
Tämä politiikka tulee olemaan vaikea. Joidenkin teidän marxistisen taustan muisteleminen sai aikaan huvittuneisuutta hetki sitten. Todellisuudessa te olette yhä internationalisteja, mutta te ette ole enää lainkaan proletaareja. Teistä on tullut täysin välinpitämättömiä eurooppalaisten työläisten kohtalosta.
<P>
(Puhuja suostui vastaamaan sinisen kortin kysymyksen työjärjestyksen 149 artiklan 8 kohdan mukaisesti)
<SPEAKER ID="029" NAME="William" AFFILIATION="The Earl of) Dartmouth  (EFD">
(EN) Arvoisa puhemies, voin kenties hiukan korjata jäsen Gollnischin sanoja. Tietääkö jäsen Gollnisch, että varapuheenjohtaja Ashton ei ollut pasifisti vain nuoruudessaan, vaan että hän oli Campaign for Nuclear Disarmament -järjestön varapuheenjohtaja ainakin vuoteen 1983 asti, mitä hän ei ole tuonut esiin?
<SPEAKER ID="030" NAME="Bruno Gollnisch" AFFILIATION="NI">
(FR) Arvoisa puhemies, en aio vastata kysymyksiin varapuheenjohtaja Ashtonin menneisyydestä. Tiedän, että myös omassa maassani "pasifisteiksi" nimitettiin itse asiassa kommunisteja kannattavia sodanlietsojia.
<SPEAKER ID="031" NAME="Jaime Mayor Oreja" AFFILIATION="PPE">
(ES) Arvoisa puhemies, haluan esittää Euroopan kansanpuolueen (kristillisdemokraattien) puolesta täyden, vakaan ja varauksettoman tukeni puheenjohtaja Barrosolle. Tämä tuki perustuu paitsi hänen tämänpäiväisiin sanoihinsa, myös puheisiin, joita hän on pitänyt parlamentille ja jotka ovat innostaneet meitä tukemaan häntä vahvemmin kuin koskaan ennen.
<P>
Haluan sanoa, että tärkein tukemme peruste ei ole ryhmäämme tai poliittista perhettämme edustavien jäsenten määrä komissiossa, vaan pikemminkin vahva näkemys siitä, että tämä hetki on Euroopan unionille ainutlaatuinen ja poikkeava. Tämä komissio ei ole mikä tahansa komissio, ja tämä parlamentti ei ole mikä tahansa parlamentti ei vain Lissabonin sopimuksen vuoksi, vaan myös siitä syystä, että Euroopan unionia koettelee ennen näkemätön kriisi, taloudellinen ja sosiaalinen kriisi.
<P>
Lissabonin sopimus ei mielestämme ole kaikkein tärkein asia. Tärkeintä on saada aikaan asennemuutos, joka mahdollistaa kaikkien EU:n elinten ohjaamisen kohti suurempaa poliittista kunnianhimoa. Tästä syystä me tuemme puheenjohtaja Barroson johtamaa komissiota varauksettomasti. Me tuemme myös komissiota, sillä nykyistä talous- ja rahoituskriisiä tulee seuraamaan toinen vaihe: sosiaalinen kriisi. Valtioiden väliset erot tulevat kasvamaan, ja odotettavissa on yhteiskunnallisia levottomuuksia. Taloudellinen ja sosiaalinen kriisi tulee epäilemättä aiheuttamaan yhteiskunnallista levottomuutta. Toinen syy on meneillään oleva arvokriisi, jonka vuoksi meidän kaikkien - eikä vain komission - on muutettava henkilökohtaisia asenteitamme. Meidän kaikkien on muutettava asenteitamme.
<P>
Ryhmäni katsoo näin ollen, että paras tapa muuttua, uudistua ja kehittyä on tukea puheenjohtaja Barroson johtamaa Euroopan komissiota.
<P>
Tästä syystä uskon, että tämän tehtävän ja edessämme olevan urakan yhteydessä PPE-ryhmä haluaa meidän kaikkien muuttuvan eniten. Myös Euroopan parlamentin on muututtava. Komissiota ei voida pitää ainoana syyllisenä parlamentin toistuviin erimielisyyksiin, jotka ovat pääsyy siihen, miksi Eurooppa ei voi puhua maailmalle yhdellä äänellä.
<SPEAKER ID="032" NAME="Kader Arif" AFFILIATION="S&amp;D">
(FR) Arvoisa puhemies, hyvät parlamentin jäsenet, kauppapolitiikka tulee olemaan Euroopan unionin ulkopolitiikan keskeinen osa. Valitettavasti unionin kauppapolitiikka on nykyään yhteisön etujen laiminlyömisen symboli, sillä se perustuu vain kansallisten etujen summaan.
<P>
Me haluamme EU:n puolustavan arvojaan - yhteisvastuuta ja yhteiskunnallista oikeudenmukaisuutta -, me haluamme EU:n sisällyttävän kauppasopimuksiinsa yhteiskunnalliset oikeudet ja ympäristöä koskevat oikeudet sekä ihmisoikeuksien ja ammattiyhdistysoikeuksien suojelemisen. Samaan aikaan me joudumme kuitenkin toteamaan, että komissio tarjoaa meille ainoastaan sopimuksia, joissa huomioidaan vain itsetarkoitukseksi nostetut markkinat ja kauppa. Poliittinen ryhmäni ei voi hyväksyä tätä.
<P>
Me haluamme EU:n kauppapolitiikan eheyttävän teollisuuspolitiikkaa ja sen mahdollisia vaikutuksia työllisyyspolitiikkaan. Samaan aikaan me joudumme toteamaan, että komissio ei antanut näistä komission puheenjohtajan tämänaamuisessa puheessa minkäänlaisia takeita. Tämä ei valitettavasti tullut minulle kuitenkaan yllätyksenä. Monialaisesta sosiaalilausekkeesta, julkisten palveluiden puolustamisesta tai tavasta, jolla EU muuttaa jälleen politiikkaansa tai omaksuu täysin erilaisen politiikan, ei ole sanottu sanaakaan.
<P>
Arvoisa komission puheenjohtaja Barroso, haluan lopuksi todeta, että uskoakseni luottamusta voidaan rakentaa vain molemminpuolisessa suhteessa. Teidän tämänaamuinen puheenne ei antanut meille aineksia luottaa teihin. Haluan huomauttaa, että koska te ette ole antanut meille näitä takeita, me emme voi taata luottavamme teihin.
<SPEAKER ID="033" NAME="Alexander Graf Lambsdorff" AFFILIATION="ALDE">
(DE) Arvoisa puhemies, minulla on tunne, että asiat ovat viimeinkin pääsemässä vauhtiin. Meiltä meni yli kahdeksan, jopa yhdeksän vuotta uuden sopimuksen saamiseen, ja uuden komission saamiseen meni saman verran kuukausia. Tämä ei kerro ripeästi toimivasta Euroopasta, ja kuitenkin toiminta on se, mitä me juuri nyt tarvitsemme. Ihmiset etsivät töitä, yritykset etsivät markkinoita, kuluttajat etsivät luotettavuutta, Kreikka etsii vakautta ja Eurooppa etsii paikkaansa maailmassa. Tämän vuoksi on hyvä, että vain asiantuntijoille tarkoitettujen monimutkaisten keskustelujen aika on ohi ja että komissio voi jälleen toimia tavalla, joka voi aidosti hyödyttää kansalaisia.
<P>
Arvoisa puheenjohtaja Barroso, me pyydämme teiltä kahta asiaa. Olkaa rohkea ja tehkää Euroopasta vahva sekä sisäisesti että ulkoisesti. Me haluamme teidän olevan rohkea. Me haluamme myös Euroopan olevan enemmän läsnä aloilla, jotka kenties poikkeavat jäsenvaltioiden tai mielipidetutkimusten toivomista aloista. Näitä ovat talous ja rahoitus sekä oikeus ja sisäasiat, mutta myös ulko- ja turvallisuuspolitiikka. Tämä huomio on suunnattu erityisesti teille, arvoisa varapuheenjohtaja Ashton. Puutteet ovat selkeitä. Sisämarkkinat eivät toimi tarpeeksi hyvin pienten ja keskisuurten yritysten näkökulmasta. Tämä johtuu usein jäsenvaltioiden, ei EU:n, byrokratiasta.
<P>
Kreikka tarvitsee tietenkin myös apua. Me tarvitsemme tähän vahvaa Eurooppaa. Olen ilahtunut komission esittämästä ehdotuksesta. Ne, jotka uskoivat meidän päässeen ulkopolitiikassa tarpeeksi pitkälle, ovat Kööpenhaminan seurauksena varmasti muuttaneet mieltään. Me toistamme: arvoisa puheenjohtaja Barroso, tehdä Euroopasta vahva sekä sisäisesti että ulkoisesti. Teillä on siihen meidän tukemme.
<SPEAKER ID="034" NAME="Timothy Kirkhope" AFFILIATION="ECR">
(EN) Arvoisa puhemies, ryhmäni tukee voimakkaasti puheenjohtaja Barrosoa ja hänen uudistusohjelmaansa, jonka tavoitteena on luoda Eurooppa, joka keskittyy kansalaisten todellisten ongelmien ratkaisemiseen ja joka keskittyy toimimaan niillä aloilla, joilla sen toimet voivat tuoda lisäarvoa jäsenvaltioiden pyrkimyksiin nähden. Näin ollen hän mielestämme ansaitsee sellaiset jäsenehdokkaat, joiden lahjakkuuden ja kykyjen avulla nämä kunnianhimoiset suunnitelmat voidaan toteuttaa.
<P>
Hän on kuitenkin joutunut pettymään joidenkin nimitysten kohdalla. On päivänselvää, että ehdokkaiden kokemus ja pätevyys vaihtelee suuresti; tämä kävi selvästi esiin parlamentin kuulemisissa. Me emme voi hyväksyä sitä, että joidenkin jäsenvaltioiden johtajat pitävät komission muodostamista yhä tilaisuutena palkita kollega tämän antamasta tuesta, ratkaista paikallinen poliittinen ongelma tai päästää ministeriystävä mukavalle varhaiseläkkeelle.
<P>
Jäsenvaltiot käyttävät selvästikin hyväkseen sitä, että me voimme äänestää vain koko komissiosta kerrallaan, ujuttaakseen mukaan ehdokkaita, jotka eivät pärjäisi omilla ansioillaan. Tästä äänestyskäytännöstä on tehtävä loppu. Meidän on äänestettävä yksittäisistä ehdokkaista, sillä vain siten kaikki jäsenvaltiot ottavat velvollisuutensa nimityksen suhteen vakavammin ja lähettävät komissioon vain pätevimmät ehdokkaansa.
<SPEAKER ID="035" NAME="Miguel Portas  (GUE/NGL">
). - (PT) Arvoisa puhemies, haluaisin kysyä puheenjohtaja Barrosolta vastuullisuuden merkityksestä ottaen huomioon tapahtumat, jotka asettivat euron keinottelijoiden hyökkäysten kohteeksi. Me keskustelemme näiden tapahtumien taustasyistä tarkemmin tänä iltapäivänä. Haluaisin nyt tarkastella vain Joaquín Almunian antamia lausuntoja, sillä ne juuri aiheuttivat kansainvälisten luottomarkkinoiden kurssierojen sekä Portugalin ja Espanjan korkokantojen välittömän kasvun, mikä heikensi euron asemaa entisestään viime viikolla. On turha väittää, että Joaquín Almunia ei sanonut sitä, mitä hän sanoi. Mitä toimittajat kuuluvatkin, myös keinottelijat kuulivat saman ja toimivat välittömästi sen mukaisesti.
<P>
Arvoisa puheenjohtaja Barroso, komission jäsenen tehtävänä ei ole heittää bensaa tuleen. Euroopan parlamentti ei voi antaa hyväksyntäänsä sellaiselle henkilölle, joka kriittisellä hetkellä ei ollut tehtäviensä tasalla. Tämä on ensimmäinen ongelma; toinen ongelma ovat viestit. Mitä EU:n elimet ovat tehneet tähän mennessä Kreikan, Espanjan ja Portugalin julkiseen velkaan kohdistuneiden hyökkäysten suhteen? Keskuspankin pääjohtaja Trichet on tyytynyt toteamaan, että yhdenkään valtion ei pidä odottaa erityiskohtelua. Sen sijaan hänen olisi pitänyt antaa täysin päinvastainen viesti; hänen olisi pitänyt sanoa keinottelijoille, että me emme jakaannu, sillä Eurooppaa pitää yhdessä solidaarisuus. Tämä poliittinen kysymys on tullut esiin. Tästä syystä me odotamme täsmällisiä vastauksia siitä, mitä jäsenehdokkaanne lausunnot ovat saaneet aikaan.
<SPEAKER ID="036" NAME="Klaus-Heiner Lehne" AFFILIATION="PPE">
(DE) Arvoisa puhemies, hyvät parlamentin jäsenet, haluan kommentoida lyhyesti toimielinten välistä sopimusta ja nyt käsiteltävänä olevaa päätöslauselmaa. Pidän ensinnäkin myönteisenä sitä, että komissio vaikuttaa nyt olevan realistisemmin valmistautunut hyväksymään Euroopan parlamentin välillisen aloiteoikeuden. Yksinkertaistaen tämä tarkoittaa sitä, että tulevaisuudessa komission tulee reagoida päätöksiimme tietyn määräajan kuluessa. Tämä on hyvä asia myös viime vaalikauden kokemusten valossa. Se on oikeastaan itsestään selvää, mutta tämä sopimus tarkoittaa myös sitä, että meitä kohdellaan yhdenvertaisina neuvoston kanssa kaikissa asioissa. Se on Lissabonin sopimuksen voimaantulon looginen seuraus.
<P>
Pidän myönteisenä myös sitä, että me olemme onnistuneet tiivistämään parlamentin ja komission yhteistyötä lainsäädännön suunnittelussa. Tulevaisuudessa meidän tulee laatia kaikille kolmelle toimielimelle jonkinlainen yhteinen lainsäädäntöohjelma. Tässä suhteessa olisi hyödyksi, jos unionin etujen perinteiset puolustajat komissio ja parlamentti pääsisivät etukäteen mahdollisimman kattavaan sopimukseen.
<P>
En ole täysin tyytyväinen vaikutusten arvioinnin tuloksiin. Parlamentin on tässä suhteessa tutkittava, miten se voisi saada aikaan laadullisia parannuksia vaikutusten arvioinnin omaan osuuteensa ottaen huomioon, että Euroopan komissio ei halua toteuttaa parlamentin vaatimaa aidosti riippumatonta vaikutusten arviointia. Pidän tässä suhteessa myönteisenä julkilausumissa jo esitettyä lupausta tiiviistä yhteistyöstä ulkosuhdehallintoa koskevan lainsäädännön laatimisessa. Myös tässä asiassa komission ja parlamentin intressit ovat suurelta osin yhteiset, ja meidän tulisi määritellä ne ennen neuvoston puoleen kääntymistä.
<P>
Mielestäni on myös hyvä - ja tämä on itse asiassa Lissabonin sopimuksen välttämätön seuraus -, että Euroopan parlamentin asema kansainvälisiä sopimuksia koskevissa kansainvälisissä neuvotteluissa parantuu merkittävästi ja että parlamentti saa todella käyttöönsä kaikki niitä koskevat tiedot ja voi osallistua kaikkiin konferensseihin. Tämä on ollut ratkaisevan tärkeä kysymys, ja on hienoa, että me olemme onnistuneet saavuttamaan tavoitteemme myös tässä suhteessa.
<SPEAKER ID="037" NAME="Evelyne Gebhardt" AFFILIATION="S&amp;D">
(DE) Arvoisa puhemies, arvoisa puheenjohtaja Barroso, Lissabonin sopimuksen voimaantulo 1. joulukuuta oli meille erittäin myönteinen askel, jonka myötä EU:n sosiaalipolitiikan piti vahvistua ja kuluttajien aseman kohentua Euroopan unionin sisäpolitiikassa. Nyt me joudumme kuitenkin toteamaan, että te olette jakanut komission jäsenten tehtäväalueet tavalla, joka on vastoin Lissabonin sopimusta ja erityisesti siinä tehtyä horisontaalista sitoumusta kuluttajien suojelemiseksi, sillä meillä ei ole enää yhtä kuluttajansuoja-asioista vastaavaa komission jäsentä, vaan heitä on useita.
<P>
Haluaisin tietää, miten te aiotte hoitaa tämän tilanteen. Miten te aiotte kehittää tämän kuluttajille ja kansalaisille äärimmäisen tärkeän politiikan alan yhtenäisyyttä? Tehtävät on jaettu useamman komission jäsenen kesken. Kuka heistä vastaa yhtenäisyydestä? Älkää sanoko, että komissio päättää tästä yhdessä. Me tarvitsemme selkeitä tehtävänjakoja. Älkää myöskään sanoko, että komission jäsenten väliset mahdolliset kiistat ratkaisette te. Te ette ole kaikkivaltias, te olette osa komissiota.
<P>
Arvoisa puheenjohtaja Barroso, tämä tilanne on erittäin ongelmallinen. Teidän on selitettävä, miten te aiotte todella hoitaa tämän kuluttajansuojaa koskevan politiikan ja myös esimerkiksi ulkopolitiikan sirpaloitumisen, jotta me voimme viiden vuoden kuluttua todeta, että tämä komissio oli todella tehtäviensä tasalla. En ole vielä tehnyt äänestyspäätöstä. Päätökseni riippuu paljon vastauksista, jotka annatte kysymyksiimme.
<SPEAKER ID="038" NAME="Adina-Iona Vălean" AFFILIATION="ALDE">
(EN) Arvoisa puhemies, olette varmasti erittäin tietoinen siitä, että Eurooppa on käännekohdassa ja että teillä on tilaisuus päättää sen tulevasta suunnasta. Te voitte ohjata sen synkälle tielle, joka vie syvempään talouskriisiin, eurooppalaisille yrityksille huonompiin kilpailuolosuhteisiin sekä raskaampaan sääntelyyn ja byrokratiaan. Te voitte myös valita valoisan tien: te voitte hyödyntää kaikki Lissabonin sopimuksen tarjoamat mahdollisuudet luodaksenne vahvemman Euroopan ja omaksua yhtenäisen lähestymistavan maailmanlaajuisiin markkinoihin ja haasteisiin.
<P>
Globaaleihin haasteisiin voidaan löytää ratkaisuja sellaisilta aloilta kuin tieto- ja viestintäteknologian digitaalistrategiasta, tutkimuksesta ja kehityksestä sekä energia-alalta. Kaikkien jäsenvaltioiden viimein ratifioima uusi sopimus tarjoaa teille kultalautasella välineet näiden tavoitteiden saavuttamiseksi.
<P>
Mitä eniten pelkään on se, että kuilu kansalaisten odotusten ja Brysselin pienen maailman välillä kasvaa entisestään. Kansalaisten luottamus meihin on karisemassa. Olen lukuisia kertoja joutunut todistamaan ristiriitaa, joka vallitsee EU:n hallinnon tympeiden poliittisten tavoitteiden ja kansalaisten todellisten huolenaiheiden välillä. Mitä hyötyä on kehittää yhteistä energiapolitiikkaa, jos me emme voi tarjota kansalaisillemme vakaata ja kohtuuhintaista vihreää energiaa? Mitä hyötyä on kerätä tietoja energiainfrastruktuurista?
<P>
Me emme voi laatia kaikille sopivaa yhteistä ratkaisua. Komission on otettava huomioon kunkin jäsenvaltion ominaispiirteet, mahdollisuudet ja keinot. Te voitte saada Eurooppa valoisammalle polulle vain laatimalla uraauurtavia ja luovia ratkaisuja. Parlamentti tukee teitä tässä. Jos me jätämme tämän tilaisuuden käyttämättä, Eurooppa saa uuden tilaisuuden vasta viiden vuoden päästä.
<SPEAKER ID="039" NAME="Lajos Bokros" AFFILIATION="ECR">
(EN) Arvoisa puhemies, Kreikka on taloudellisen romahduksen partaalla. Vaikeudet koettelevat yhä raskaammin myös Espanjaa ja Portugalia. Jos Euroopan komissio, Euroopan keskuspankki ja Eurooppa-neuvosto eivät ryhdy toimenpiteisiin, niin euroalue on vaarassa pirstoutua.
<P>
Komission jäsenten välinen tehtävänjako on tehty vähemmän kuin ihanteellisella tavalla. Joaquín Almunia, jolla raha- ja talousasiat olivat turvallisissa käsissä, on siirretty vastaamaan kilpailuasioista, jotka eivät ole hänen ominta alaansa. Olli Rehn, joka oli hyvin arvostettu laajentumisasioista vastaava komission jäsen, hoitaa nyt talous- ja raha-asioita, jotka eivät ole hänen erikoisalaansa.
<P>
Mistä syystä komission älyllistä potentiaalia halutaan heikentää nimenomaan kriisin aikana?
<SPEAKER ID="040" NAME="Werner Langen" AFFILIATION="PPE">
(DE) Arvoisa puhemies, hyvät parlamentin jäsenet, meillä on nyt toinen Barroson komissio. Järjestelmään tehdyt muutokset on jo mainittu. Tämä on parlamenttiurani neljäs komissio. Kaksi ensimmäistä komissiota, joita johtivat Jacques Santer ja Romano Prodi, olivat molemmat kollegiaalisia elimiä. Ensimmäinen Barroson komissio tuli tunnetuksi individualisteistaan - tarkoitan Stavros Dimasia, Neelie Kroesia ja jopa Charlie McGreevyä, jotka pysyttelivät teidän johdossanne toimettomina vuosikaudet. Arvoisa puheenjohtaja, jos te otatte nyt käyttöön puheenjohtajuuteen perustuvan järjestelmän, niin kehotan teitä ottamaan johdon käsiinne, mutta palaamaan kollegiaaliseen järjestelmään. Se on Euroopan etu, ja se parantaisi myös yhteistyötä parlamentin kanssa.
<P>
Kansalaisilla on odotuksia EU:n asialistan suhteen - te puhuitte rohkeudesta. Ensinnäkin teidän on vakautettava euro, laajennettava euroaluetta ja pakotettava kansalliset hallitukset noudattamaan velvoitteitaan. Toiseksi teidän on luotava nykyaikaisia, teknologiaan perustuvia työpaikkoja, jotka vastaavat globaaleja standardeja, sillä vuoden 2000 Lissabonin strategia on epäonnistunut, vaikka sen tavoitteet olivat oikeat. Kolmanneksi teidän on jatkettava Euroopan kehittämistä sen aiempien onnistumisten perusteella - ei tuomiopäivän profetioiden ja luopumisennusteiden perusteella - ja tehtävä Euroopasta Yhdysvaltojen ja Kiinan tasavertainen kumppani. Neljänneksi ei riitä, että te esitätte tulevaisuutta koskevia kysymyksiä, vaan teidän on myös vastattava niihin yhdessä parlamentin kanssa.
<P>
Avoimet markkinat ja koulutuksen lisääminen, kasvu ja hyvinvointi ovat aiheita, joita ei voida sysätä syrjään. Ne ovat tulevaisuuden aiheita samoin kuin sosiaaliturva, teollisuusperusta ja rahoitusmarkkinoiden laajenemisen estäminen.
<P>
Me odotamme reilua yhteistyötä teidän ja komission kanssa. Komission pitää tässä toimia Euroopan moottorina, ei sen isäntänä. Kaksi ryhmää on päättänyt vastustaa teitä täysin - ne ovat vihreät ja kommunistit. Ne muodostavat vain 13 prosenttia jäsenistä. Jos komission puheenjohtaja ja komissio tekevät hyvää yhteistyötä muiden parlamentin jäsenten kanssa, niin me voimme saavuttaa tavoitteemme.
<SPEAKER ID="041" NAME="Alejandro Cercas" AFFILIATION="S&amp;D">
(ES) Arvoisa komission puheenjohtaja, kuten tiedätte, Euroopan parlamentin sosialistien ja demokraattien ryhmän jäsenet haluavat Euroopan sosiaaliseen toimintaohjelmaan muutosta; me haluamme uudistetun sosiaalisen toimintaohjelman.
<P>
Monet meistä vaalivat toivoa siitä, että teidän puheessanne, ryhmällemme tekemissänne lupauksissa, komission jäsen Andorin puheessa ja toimielinten välisessä sopimuksessa olisi pieniä "vihreitä piristysruiskeita", joiden mukaan tulevasta EU:n lainsäädännöstä on tehtävä ympäristövaikutusten arviointi. Me toivomme, että te olette ottaneet opiksenne viime vaaleista ja työntekijäjärjestöjen huomiota herättävästä hiljaisuudesta uuden komission suhteen.
<P>
Näin ollen, arvoisa puheenjohtaja Barroso, me olemme erittäin kiinnostuneita näkemään tämän toistaiseksi melko epämääräisen lupauksen muuttuvan todeksi ja komission tuovan lisäarvoa aidon vuorovaikutuksen kautta. Me toivomme todella, että Barroson toinen komissio poikkeaa ensimmäisestä.
<P>
Arvoisa komission puheenjohtaja, me kuuntelimme komission jäsen Andoria, ja meillä on unelma, meillä on toivomus. Me lupaamme teille tukemme, jos te sitoudutte puheissanne tekemiinne lupauksiin ja parlamentin kanssa tekemäänne sopimukseen.
<P>
Puheenjohtaja Barroso, te olette älykäs mies; näiden sosiaalisten ja ympäristövaikutusten arviointien on katettava teidän puolustamanne taloudellisen mallin kestävyys. Muutoin Euroopalla ei ole tulevaisuutta. Euroopan on sovitettava ohjelmansa sen kansalaisten ja työntekijöiden ohjelmaan, muutoin taloudellinen yhdentyminen ja etenkin poliittinen yhdentyminen, joihin pyrimme, jäävät saavuttamatta. Me pyrimme rakentamaan poliittisesti kunnianhimoisen Euroopan, joka saa kansalaisensa innostumaan uudelleen, joka kykenee lunastamaan uudelleen paikkansa maailmassa...
<P>
(Puhemies keskeytti puhujan.)
<SPEAKER ID="042" NAME="Mirosław Piotrowski" AFFILIATION="ECR">
(PL) Arvoisa puhemies, komission jäsenehdokkaiden nimittämisestä vastaavat EU:n jäsenvaltioiden hallitukset. Sen jälkeen kun Euroopan parlamentti on hyväksynyt jäsenet, he ovat vapaita velvoitteista kotivaltiotaan kohtaan. Heidän on periaatteessa tarkoitus pyrkiä tasapuoliseen kehitykseen kaikkialla Euroopassa. Tämä edellyttää pätevyyttä ja luottamusta. Näistä ensin mainittu asetettiin kuulemisissa kyseenalaiseksi. Ehdokkaiden vastaukset olivat usein ennalta sovittuja, ja ne esitettiin kohtuuttoman epämääräisin sanankääntein. Varapuheenjohtaja Ashtonin vastaukset olivat joiltain osin yksityiskohtaisempia, mutta ne olivat pettymys. Komission jäsenten ryhmä, joka osoitti osaamisensa kuulemisissa, on kokonaisuutena heikko, eivätkä muutamat pätevät ehdokkaat riitä muuttamaan tätä käsitystä. Me joudumme kuitenkin äänestämään komissiosta kokonaisuutena, eikä se ole esitellyt selkeää toimintastrategiaa.
<P>
Voimmeko me luottaa tähän komissioon? Euroopan konservatiivien ja reformistien ryhmässä me esitimme tämän kysymyksen: olisimmeko me valmiita laittamaan perheemme varat ja perheemme kohtalon tämän komission käsiin? Monet meistä vastasivat ja vastaavat yhä kieltävästi.
<SPEAKER ID="043" NAME="Mario Mauro" AFFILIATION="PPE">
(IT) Arvoisa puhemies, arvoisa komission puheenjohtaja, hyvät parlamentin jäsenet, jos me pitäytyisimme jäsen Cohn-Benditin ulkokultaiseen tulkintaan tosiasioista, Euroopan kansanpuolue (kristillisdemokraatit) olisi äänestänyt komission puolesta, koska sillä on 13 komission jäsentä, ja liberaalit olisivat äänestäneet samoin, koska niillä on yhdeksän komission jäsentä, kun taas sosialistit olisivat kenties pidättäytyneet äänestämästä, sillä heidän saaliinsa on laihempi.
<P>
Asiat eivät kuitenkaan ole näin. Monet meistä pohtivat äänestyspäätöstä punnitessaan paljon syvällisempää kysymystä: minkälaista roolia Barroson komission odotetaan esittävän tässä historiallisessa käännekohdassa?
<P>
Arvoisa puhemies, sen odotetaan palauttavan miljoonien vaikeuksissa olevien ihmisten ja liikeyritysten toivo ja murtavan niiden voimattomuus hyödyntavoittelijoiden ja hallitusten edessä hellittämättömällä määrätietoisuudella ja ideoiden voimalla.
<P>
Arvoisa puhemies, sen odotetaan antavan maahanmuutto- ja energiapolitiikalle eurooppalaiset kasvot sekä laskevan liikkeelle euro-obligaatioita talouden elpymisen takaamiseksi. Arvoisa puhemies, sen odotetaan luovan vakuuttava eurooppalainen ulko- ja turvallisuuspolitiikka - arvoisa varapuheenjohtaja Ashton -, ulko- ja turvallisuuspolitiikka, joka on nimensä veroinen.
<P>
Jäsen Schulzin mukaan te, hyvät komission jäsenet, olette kuin trappistimunkkeja, jotka ovat vannoneet hiljaisuuden valan. Ehdotan, että teette tällä pyhällä tiellänne toisen valan: toiminnan valan. Tehtävää on todella paljon. Arvoisa puhemies, meidän on toimittava nopeasti, meidän on toimittava oikein, meidän on toimittava yhdessä. Toivon teille menestystä, arvoisa puheenjohtaja Barroso.
<SPEAKER ID="044" NAME="Gianluca Susta" AFFILIATION="S&amp;D">
(IT) Arvoisa komission puheenjohtaja, parlamentin edistysmieliset jäsenet äänestävät tänään teidän puolestanne. Me emme halua jättää teitä alttiiksi EU-skeptikkojen kiristykselle tai jäsenvaltioiden hallitusten määräysvallalle.
<P>
Euroopan unioniin uskominen tarkoittaa korviahuumaavan hiljaisuutenne rikkomista ja keskeisen roolin omaksumista kansainvälisissä asioissa. Se tarkoittaa eurooppalaisten etujen puolustamista teollisuuden ja talouden alalla. Se tarkoittaa sosiaalipolitiikan vahvistamista ja lisäinvestointeja maailman köyhyyden lievittämiseen. Se tarkoittaa EU:n ja Yhdysvaltojen tasa-arvoisen suhteen lujittamista. Se tarkoittaa Euroopan unionin aseman vahvistamista kansainvälisissä elimissä ja aivan ensimmäisenä YK:n turvallisuusneuvostossa. Se tarkoittaa maailmankaupan monenvälisyyden palauttamista ja suunnan näyttämistä maailmanlaajuisen saastumisen torjumisessa.
<P>
Me annamme teille tänään ehdollisen tukemme - koko komissiolle ja kaikille yksittäisille jäsenille poikkeuksetta - mahdollistaaksemme uuden Lissabonissa alkunsa saaneen Euroopan syntymisen, tehdäksemme Euroopasta merkittävän poliittisen tekijän muiden maailmanvaltojen joukossa, jotta siitä voisi tulla yhteisö, joka keskittyy ennen kaikkea omaan taloudelliseen ja yhteiskunnalliseen kehitykseensä ja joka pyrkii tuomaan maailmaan rauhaa, oikeutta ja vapautta. Euroopan unioni ei voi olla vain muistojen yhteisö, joka elää omasta vauraudestaan ja haalistuneesta menneisyyden loistostaan.
<SPEAKER ID="045" NAME="Alain Lamassoure" AFFILIATION="PPE">
(FR) Arvoisa puhemies, arvoisa puheenjohtaja Barroso, Lissabonin sopimuksen onnistuminen riippuu nyt teistä ja teidän tiimistänne.
<P>
Eurooppa-neuvoston ensimmäinen pysyvä puheenjohtaja päätti yllättäen kadota valitsemisensa jälkeen. Hän onnistui tässä. Hänestä ei tiedetty kotivaltionsa ulkopuolella kaksi ja puoli vuotta sitten mitään, eikä häntä ole opittu tuntemaan paremmin sittemminkään. Espanjan hallituksen pääministeri on kohteliaasti tullut esittelemään meille Espanjan puolivuotisen puheenjohtajuuskauden painopistealueet. Tämä on täysin vastoin sitä, mitä Lissabonin sopimuksen laatijat - joista monet ovat paikalla tässä istuntosalissa - tarkoittivat. Kukaan ei enää tiedä, kuka johtaa Eurooppa - eivät Euroopan kansalaiset sen paremmin kuin Yhdysvaltojen presidenttikään.
<P>
Kriisit ovat kääntäneet maailman päälaelleen. Eurooppa on menettänyt kaikki kiinnekohtansa, meillä on yli 20 miljoonaa työtöntä ja me olemme vaarassa jäädä pitkällä aikavälillä nousevien talousmahtien varjoon. Tässä tilanteessa Eurooppa tarvitsee johtajaa, suuntaa, kunnianhimoa, yhdistävää hanketta, joka voi saada 27 jäsenvaltiotamme ja puoli miljardia vapaata kansalaista liikkeelle. Arvoisa puheenjohtaja Barroso, teidän ei siis pidä pelätä, olkaa rohkea! Tavoitteet, strategiat, menetelmät, rahoitus - nämä kaikki edellyttävät täysin uutta lähestymistapaa. Paluu vahvaan kasvuun ei ole koskaan näyttänyt yhtä etäiseltä. Jäsenvaltioiden välistä yhteisvastuuta tarvitaan nyt enemmän kuin koskaan. Kuilu kykyjemme ja taloudellisten resurssiemme välillä ei ole koskaan ollut yhtä suuri. Kansalaisten odotukset eivät koskaan ole olleet yhtä korkealla. Ja Euroopan parlamentti ei epäilemättä ole koskaan ollut yhtä halukas tukemaan kunnianhimoista politiikkaa, jolla voidaan kuroa umpeen loputtomaan toimielinkeskusteluun hukatut 10 vuotta. Sanon tämän teille ystävänä: parlamentin tuki ei tule olemaan verrannollinen varovaisuuteenne vaan rohkeuteenne.
<P>
(Suosionosoituksia)
<SPEAKER ID="046" NAME="Dagmar Roth-Behrendt" AFFILIATION="S&amp;D">
(DE) Arvoisa puhemies, arvoisa puheenjohtaja Barroso, olosuhteet ovat muuttuneet ja toimielimellinen rakenne on muuttunut. Nyt kun Lissabonin sopimus on tullut voimaan, EU:n kolme toimielintä - parlamentti, neuvosto ja Euroopan komissio - joutuvat tekemään yhteistyötä aiemmasta poikkeavalla tavalla. Uskon, että meidän kaikkien on pyrittävä tekemään tästä yhteistyöstä tuloksellista. Sitoutuneisuutenne toimielinten välisen sopimuksen ensimmäiseen osaan on antanut minulle aiemmasta kritiikistäni huolimatta vaikutelman, että myös te toivotte sitä.
<P>
Neuvottelemamme sopimuksen ensimmäinen osa sisältää tärkeitä elementtejä, jotka koskevat Euroopan parlamentin roolia yhteistyössämme erityisesti komission mutta myös neuvoston kanssa. Näitä elementtejä ovat parlamentin ja Euroopan komission välisen vuoropuhelun vahvistaminen, mahdollisuus saada aiempaa enemmän tietoja ja toisin sanoen mahdollisuus osallistua lainsäädäntömenettelyyn tasavertaisena kumppanina sekä todellinen kyselytunti, jonka aikana komission jäsenet - jotka ovat pohjimmiltaan poliitikoita - tulevat vastaamaan parlamentin kysymyksiin, he tulevat esittämään puheita ja antamaan vastauksia, eivätkä piileskele kuten heillä tähän asti on ollut tapana. Aiemmin vain teillä, puheenjohtaja Barroso, oli rohkeutta tehdä niin. Tästä lähtien kaikki komission jäsenet tekevät samoin. Se on hyvä asia. Se on meidän kaikkien etujen mukaista ja se on myös eurooppalaisen demokratian etujen mukaista. Toivottavasti se myös lisää kansalaisten kiinnostusta työhömme, toisin sanoen kaikkia koskevan lainsäädännön laatimiseen.
<P>
Arvoisa puheenjohtaja Barroso, haluan sanoa vielä muutaman sanan lainsäädäntöaloitteista. Uskon vakaasti, että yhteistyötä koskevien neuvotteluidemme tulokset ja tämänpäiväinen päätöslauselma ovat saattaneet meidät niin lähelle Euroopan parlamentin aloiteoikeutta kuin mahdollista. Lisäksi siinä suljetaan pois sui generis -rakenne. Te työstitte tätä asiaa kanssamme vilpittömästi. Kunnioitan sitä ja arvostan suuresti panostanne tähän asiaan.
<P>
Vaikutusten arvioinnit ovat jo tulleet esiin muiden jäsenten puheenvuoroissa. Te olette luvannut tehdä niistä avoimia ja toimia yhteistyöhaluisesti. Te sanoitte pitävänne sosiaalisten vaikutusten arviointeja tärkeinä. Se on meidän näkökulmastamme merkittävä toteamus. Olen täysin tyytyväinen tähän. Meidän on ryhdyttävä toimiin tänään, sillä on jo korkea aika.
<SPEAKER ID="047" NAME="Jacek Saryusz-Wolski" AFFILIATION="PPE">
(EN) Arvoisa puhemies, haluan viitata puitesopimukseen sekä komission ja parlamentin väliseen erityiseen kumppanuuteen, josta puhuitte ja jota me luonnollisesti pidämme tervetulleena.
<P>
Parlamentti ei puolusta toimivaltaansa oman kunniansa tähden. Me haluamme korjata vahingot, jotka demokraattinen legitimiteetti kärsi kansanäänestyksissä. Yhteisömenetelmän uusi aikakausi on koittamassa, joten pyydän teitä, älkää puolustako komission toimivaltaa niin kuin parlamentti ei olisi osa tätä yhteisömenetelmää. Tarkoitan tässä komission lainsäädännöllisiä yksinoikeuksia. Nämä yksinoikeudet pätivät, kun Euroopan parlamentti oli nykyistä heikompi. Näin ollen olen tyytyväinen teidän hyväksymäänne puolitien ratkaisuun, jossa huomioidaan meidän lainsäädäntöaloitteemme. Euroopan parlamentti tulee seuraamaan tämän parlamentin lainsäädäntöaloitteiden mahdollistavan puolitien ratkaisun toteutusta tarkasti.
<P>
Toinen asiani koskee yhteistä ulkosuhdehallintoa. Sen uskottavuuden tulisi perustua kahteen tekijään, ei ainoastaan neuvostoon, vaan myös Euroopan parlamenttiin, ja tältä osin me emme ole vielä täysin tyytyväisiä. Sanani on osoitettu varapuheenjohtajallenne, Catherine Ashtonille. Me pidämme erittäin valitettavana sitä, että meidät on suljettu korkean tason ryhmän ulkopuolelle. Meidän tulisi voida osallistua menettelyyn, jota parlamentti on aina vaatinut. Meidän tulee voida osallistua suurlähettiläiden ja EU:n erityisedustajien nimittämiseen. Ehkäpä näissä järjestelyissä on vielä liikkumavaraa. Me emme pyri kiillottamaan omaa kunniaamme, vaan tekemään ulkohallinnosta kansalaisten silmissä aidosti uskottavan. Muutoin se jää heikoksi, vaikka molemmat osapuolet haluavat sen olevan mahdollisimman vahva.
<SPEAKER ID="048" NAME="Luis Manuel Capoulas Santos" AFFILIATION="S&amp;D">
(PT) Arvoisa puhemies, arvoisa komission puheenjohtaja, olin erityisen kiinnostunut maataloudesta ja kalastuksesta vastaavien jäsenehdokkaiden kuulemisista, sillä seuraan näitä aloja Euroopan parlamentissa erityisen tiiviisti. Molemmat ehdokkaat ovat mielestäni taustaltaan sopivia. Persoonallisuutta ja pätevyyttä tärkeämpää on kuitenkin tuntea poliittiset olosuhteet, joissa he joutuvat laatimaan ohjelmansa. Poliittinen ryhmäni ja minä itse voimme äänestää hyvällä omallatunnolla komission virkaan astumisen puolesta, jos te, arvoisa puheenjohtaja Barroso, takaatte antavanne näille kahdelle komission jäsenelle kaiken tukenne, jotta ne huomattavat uudistukset, joita he käynnistävät näillä kahdella yhteisellä alalla, maataloudessa ja kalastuksessa, eivät muuta näiden alojen yhteisöllistä luonnetta, vaan torjuvat kaikenlaiset pyrkimykset niiden uudelleen kansallistamiseksi. Pyydän teitä kertomaan, voitteko taata tämän.
<SPEAKER ID="049" NAME="Paulo Rangel" AFFILIATION="PPE">
(PT) Arvoisa puhemies, haluan käyttää tämän tilaisuuden erityisesti muistuttaakseni komissiota ja komission puheenjohtajaa tavasta, jolla he ovat työskennelleet tämän parlamentin kanssa näiden virkaan astumista edeltäneiden kuukausien aikana. Komissio on maailmassa ainoa lainsäädäntöaloitteita tekevä, toimeenpaneva toimielin, jolle on asetettu näin tiukkoja vaatimuksia: Sen puheenjohtajan on esiteltävä ohjelmansa parlamentille. Sen on osallistuttava kaikkien poliittisten ryhmien kuulemisiin. Sen on saatava äänestyksessä ehdoton enemmistö. Sen on tuotava kaikki jäsenensä yksi kerrallaan parlamentin eteen kuultaviksi, esittelemään oma ohjelmansa ja sen jälkeen vastaamaan kolmen-neljän tunnin ajan suoriin kysymyksiin.
<P>
Komissio suostui neuvottelemaan parlamentin kanssa puitesopimuksen. Puitesopimuksessa se suostui ensinnäkin oikeuttamaan parlamentin toimivallan ja lisäämään sitä lainsäädäntöaloitteiden suhteen. Toiseksi se hyväksyi periaatteen, jonka mukaan parlamentti saa käyttöönsä kaikki lainsäädännöllisiä ja poliittisia toimia sekä kansainvälisiä neuvotteluita koskevat tiedot. Kolmanneksi komissio suostui huomioimaan parlamentin komission jäseniä ja komission jäsenten välistä salkkujakoa koskevat näkemykset.
<P>
Tämä on lopullinen osoitus siitä, että komissio on viime heinäkuusta lähtien pyrkinyt todistamaan olevansa valmis tiivistämään suhteitaan parlamenttiin. Samalla se on osoittanut näkyvästi ja yksiselitteisesti, että Lissabonin sopimuksen strateginen kumppanuus jäsen Saryusz-Wolskin mainitseman yhteisömenetelmän edistämiseksi on parlamentin ja komission välinen kumppanuus. Näistä syistä sekä komissio että puitesopimus ansaitsevat Euroopan kansanpuolueen (kristillisdemokraattien) täyden tuen.
<SPEAKER ID="050" NAME="Othmar Karas" AFFILIATION="PPE">
(DE) Arvoisa puhemies, hyvät parlamentin jäsenet, demokratiassa hyväksyntä ei ole koskaan avoin valtakirja. Se on aina osoitus luottamuksesta, joka on lunastettava. Meidän on siis käännettävä yhdessä uusi sivu. Me emme voi vain jatkaa entiseen tapaan, kuten te, arvoisa komission puheenjohtaja, sanoitte. Lissabonin sopimus, kriisi ja globalisaatio pakottavat meidät kaikki muuttamaan toimintatapojamme. Meidän on lisättävä tietoisuutta Euroopasta jäsenvaltioissa, Euroopan unioni tarvitsee rehellisempää suhtautumista, me tarvitsemme enemmän EU:ta Euroopassa ja enemmän EU:ta maailmassa. Tämä edellyttää jokaiselta komission jäseneltä johtajuutta sekä valmiutta sorvata Euroopan unionin keskusteluista politiikkoja.
<P>
Euroopan parlamentin ja komission on luotava uudenlainen kumppanuussuhde, joka edistää kansalaisten Eurooppaa ja joka vastustaa nationalismia, protektionismia ja ääriliikkeitä, epärehellisyyttä, populismia, vastuuttomuutta ja kunnioituksen puutetta. Valuutan vakaussopimuksen lisäksi me tarvitsemme myös kestävyyssopimusta kaikille politiikan aloille saadaksemme uskottavuutta ja palauttaaksemme luottamuksen. Liiallista alijäämää koskevasta menettelystä, irtautumisstrategiasta ja Eurooppa 2020 -strategiasta on kehitettävä yksi yhteinen väline valtionvelan vähentämiseksi, alijäämien korjaamiseksi, innovoinnin ja kasvun edistämiseksi sekä pitkäaikaisten työpaikkojen luomiseksi.
<P>
Arvoisa puhemies, haluan lopuksi kehottaa teitä laatimaan avaavan taseen ja jättämään ehdotuksia talous-, sosiaali-, verotus-, tutkimus-, innovointi- ja koulutuspolitiikkojen yhteensovittamisesta, sillä me tarvitsemme enemmän Eurooppaa.
<SPEAKER ID="051" NAME="Gunnar Hökmark" AFFILIATION="PPE">
(EN) Arvoisa puhemies, tämän komission tärkein haaste ei ole nykyiseen kriisiin vastaaminen. Me olemme vähitellen selviämässä siitä. Valitsemiemme politiikkojen toteuttaminen tulee olemaan merkittävä tehtävä, mutta sitä tärkeämpää on luoda perusta Euroopan tulevaisuuden taloudelle, jotta siitä tulee dynaaminen talous, joka pystyy kilpailemaan ja näyttämään tietä maailmantaloudessa.
<P>
Tämä edellyttää politiikkoja, jotka edistävät uusia työpaikkoja, sijoituksia ja dynaamista talouskasvua. Muutoin me joudumme myös jatkossa kärsimään kriisin aiheuttamista ongelmista - työttömyydestä ja alijäämistä. On tärkeää, että tässä parlamentin istunnossa hyväksyttävä komissio ottaa tämän haasteen vakavasti.
<P>
Eurooppalaiset äänestäjät antoivat kesäkuussa selkeän viestin. He eivät halua sosialistista, sääntelyyn perustuvaa mallia, vaan mallin, joka pohjautuu avoimuuteen, tasapuolisiin toimintaolosuhteisiin ja sosiaaliseen Eurooppaan, toisin sanoen työpaikkoihin, kasvuun, mahdollisuuksiin ja rajat ylittävään integraatioon. Tämä on uuden komission tehtävä - luoda perusta taloudelle, hyvinvoinnille ja sosiaaliturvalle olemalla ennakkoluuloton ja suhtautumalla innovaatioihin myönteisesti.
<SPEAKER ID="052" NAME="Tunne Kelam" AFFILIATION="PPE">
(EN) Arvoisa puhemies, Euroopan yhteisö perustettiin yli 50 vuotta sitten. Joidenkin mukaan se on käymässä läpi keski-iän kriisiä: se on väsyksissä, moraalisesti puhki ja suhtautuu uusiin laajentumisiin epäröivästi.
<P>
Tätä taustaa vasten teillä, arvoisa puheenjohtaja Barroso, on historiallinen tilaisuus osoittaa valtiomiestaitonne, toteuttaa todellisia uudistuksia ja tarkastella asioita pitkällä aikavälillä. Toisella kaudellanne vietetään Schumanin julistuksen 60-vuotispäivää. Euroopan perustajat eivät voineet tyytyä poliittiseen kiistelyyn, vaan heidän täytyi nousta kansallisten etujen yläpuolelle ja laatia ylikansallisia eurooppalaisia politiikkoja, jotka perustuivat avoimeen ja jaloon asenteeseen, kuten te itse äsken totesitte.
<P>
Me odotamme ennen kaikkea yhteisten eurooppalaisten politiikkojen aitoa täytäntöönpanoa ja erityisesti yhteisten energiamarkkinoiden loppuun viemistä. Euroopan komissio on ollut Euroopan parlamentin tärkein liittolainen ja yhteistyökumppani. Me toivomme teille ja koko komissiolle menestystä.
<SPEAKER ID="053" NAME="Marian-Jean Marinescu" AFFILIATION="PPE">
(RO) Uskon, että komission päätehtävä on panna täytäntöön Lissabonin sopimus. On teidän tehtävänne osoittaa Euroopan kansalaisille, että uusi sopimus vastaa heidän odotuksiinsa, sekä iskostaa heihin luottamus sitä kohtaan.
<P>
Komission on parin seuraavan vuoden aikana monien muiden tärkeiden asioiden ohella huolehdittava kahden elintärkeän politiikan alan tarkistamisesta. Nämä alat ovat yhteinen maatalouspolitiikka ja koheesiopolitiikka. Kauden 2014-2021 talousarviopolitiikka voidaan mielestäni laatia ja jäsentää vasta sen jälkeen, kun nämä politiikat on saatu valmiiksi. Sen vuoksi tästä on tehtävä uuden komission puiteohjelman ehdoton päätavoite. Toivon, että näiden kahden politiikan alan tarkistaminen auttaa keskipitkällä ja pitkällä aikavälillä vakauttamaan taloudellista, rahoituksellista ja sosiaalista tilannetta kaikissa jäsenvaltioissa, jotta voimme välttyä tämänhetkisiltä tasapaino-ongelmilta, jotka vaarantavat koko Euroopan unionin kestävän kehityksen.
<SPEAKER ID="054" NAME="Csaba Sándor Tabajdi" AFFILIATION="S&amp;D">
(HU) Uudet jäsenvaltiot ovat perustellusti huolissaan kansallisen itsekkyyden ja uudelleen kansallistamisen noususta Euroopan unionissa. Euroopan unionia ei ole ilman yhteisvastuuta, yhteenkuuluvuutta ja vähemmän kehittyneiden jäsenvaltioiden toimia muiden valtioiden saavuttamiseksi. Barroson komission on laadittava vuoden 2020 ohjelma siten, että me emme vähennä, vaan säilytämme tähän asti noudatetut yhteisön politiikat uudistaen ja vahvistaen niitä. Tämä koskee erityisesti koheesio- ja aluepolitiikkaa sekä yhteistä maatalouspolitiikkaa. Me olemme nähneet pelottavia yrityksiä näiden politiikkojen vaiheittaiseksi poistamiseksi ja etenkin yhteisen maatalouspolitiikan määrärahojen supistamiseksi. Neuvoston tulee laatia konkreettisia toimenpiteitä estääkseen maailmanlaajuista kriisiä muuttumasta työllisyys- ja sosiaalikriisiksi. Kreikan murheellinen tilanne ei saa johtaa meitä siihen johtopäätökseen, että euroalueen vahvistamista ei pidä jatkaa ja että Länsi-Balkanin alueen laajentumisesta on luovuttava.
<SPEAKER ID="055" NAME="Lena Ek" AFFILIATION="ALDE">
(EN) Arvoisa puhemies, Albert Einstein sanoi, että elämä on kuin polkupyörällä ajamista: pysyäkseen tasapainossa on mentävä eteenpäin. Juuri tätä me odotamme uudelta komissiolta. Meillä on kuitenkin myös ongelmia. Erityisen huolestuttavaa on se, että esimerkiksi ilmastonmuutoksen torjuminen on jaettu usean salkun kesken. Teollisuuspolitiikka ja energiapolitiikka on puolestaan uskottu samaa poliittista ryhmää edustaville komission jäsenille, mikä myös on erittäin huolestuttavaa. Me tarvitsemme nyt tasapainoa ja tukea kestävälle talouskasvulle, ja tämän on näyttävä EU 2020 -strategiassa.
<P>
Romaanin ensimmäiset sanat ovat aina vaikeimmat kirjoittaa. Komission luoma vaikutelma ja sen tapa toimia heijastuu EU 2020 -strategiaan, ja tämä tulee kertomaan uuden komission työstä ja laadusta. Toivon, että siitä tulee kestävä.
<SPEAKER ID="056" NAME="Ulrike Lunacek" AFFILIATION="Verts/ALE">
(DE) Arvoisa puhemies, arvoisat uuden komission jäsenet, hyvät kuulijat täällä istuntosalissa ja yleisölehterillä, nykyisen talous-, rahoitus- ja ilmastokriisin aikana Euroopan kansalaiset odottavat teiltä johtajuutta. He odottavat rohkeita ja selkeitä suunnitelmia. Arvoisa puheenjohtaja Barroso, te olette sanonut tänään pariin otteeseen, että me emme voi jatkaa niin kuin mitään ei olisi tapahtunut ja että meidän on oltava rohkeita ja uskaliaita. Esittelemänne suuntaviivat ja useimpien komission jäsenten kuulemiset eivät kuitenkaan tue sanojanne.
<P>
Otetaan esimerkiksi ulkopolitiikka. Arvoisa varapuheenjohtaja Ashton, teidän pitäisi olla ja teidän täytyy olla Euroopan yhtenäinen ääni. Kyse ei ole vain hyvästä koordinoinnista tai jäsenvaltioiden kuulemisesta. Teidän pitäisi esitellä neuvostolle rohkeita ja yksityiskohtaisia suunnitelmia, esimerkiksi suunnitelma yhteiskunnan onnettomuuksien ehkäisemiseksi Barnierin mietinnön mukaisesti. Teidän on näytettävä tietä myös rahoituskriisiä koskevissa asioissa. Me tarvitsemme yhteistä rahoitusmarkkinoiden valvontaa ja rahoitustoimiveroa.
<P>
Esittäkää tällaiset ehdotukset neuvostolle. Tehkää tämä, älkää jääkö odottamaan, että neuvosto sanoo "kyllä" tai "ei" tai että yksittäiset jäsenvaltiot ryhtyvät lobbaamaan teitä. Jos te omaksutte tällaisen johtoaseman, niin te saatte Euroopan parlamentin tuen. Teillä ei ole sitä vielä.
<SPEAKER ID="057" NAME="John Bufton" AFFILIATION="EFD">
(EN) Arvoisa puhemies, otan esiin mielestäni erittäin tärkeän Yhdistynyttä kuningaskuntaa koskevan asian.
<P>
Yhdistynyt kuningaskunta on toistaiseksi jättäytynyt 48-tuntisen työviikon ulkopuolelle. László Andorin kuulemisen jälkeen olen kuitenkin hyvin huolissani suunnasta, johon uskon hänen olevan viemässä meitä, vaikka minulla ei ole mitään häntä itseään vastaan. Pidän hyvin todennäköisenä, että Yhdistynyt kuningaskunta joutuu luopumaan opt out -järjestelystä. Jos niin käy, niin kolme miljoonaa Yhdistyneessä kuningaskunnassa asuvaa ihmistä jää siinä tappiolle. He tekevät ylitöitä mielellään. Yhdistyneen kuningaskunnan osa-aikainen palolaitos - ja erityisesti kotialueeni Walesin palolaitos, jonka työntekijöistä 75 prosenttia on osa-aikaisia - on uhattuna.
<P>
Yhdistyneessä kuningaskunnassa on pian parlamenttivaalit, ja pyydän tänään läsnä olevia brittiläisiä Euroopan parlamentin jäseniä äänestämään uutta komissiota vastaan sillä perusteella, että jos maanmieheni menettävät tämän 48-tuntista työviikkoa koskevan opt out -järjestelyn, niin se tulee aiheuttamaan vakavia seurauksia. Pallo on nyt heillä. Kolme miljoonaa ihmistä tarkkailee heidän äänestyspäätöstään ja niin teen myös minä.
<SPEAKER ID="058" NAME="Andreas Mölzer" AFFILIATION="NI">
(DE) Arvoisa puhemies, Lissabonin sopimuksen tarkoituksena on vahvistaa Euroopan unionia ja sitä kautta tietenkin ensisijaisesti Euroopan komissiota mutta myös Euroopan parlamenttia. On kuitenkin häpeällistä, että tästä huolimatta EU:n toimielinten johtoon asetetaan poliittisesti heikkoja edustajia. Poliittiset tarkkailijat ovat yksimielisiä siitä, että uudessa komissiossa ei ole todellisia raskaan sarjan poliitikkoja. Komission puheenjohtaja on pienin yhteinen nimittäjä suurten jäsenvaltioiden keskuudessa, ja tämä tilanne jatkuu selvästi muuttumattomana yksittäisten komission jäsenten kohdalla. Myös neuvoston uusi puheenjohtaja ja erityisesti korkea edustaja ovat pikemminkin politiikan höyhensarjalaisia. Merkittävä poliittiset kumppanimme, kuten Yhdysvallat, ovat jo ilmaisseet tämän meille, emmekä vielä tiedä, miten käy muiden kumppaneiden, kuten Venäjän, kanssa.
<P>
Herää siis kysymys, voiko aiempaa vahvempi Euroopan parlamentti yhteistyössä heikon komission kanssa saada aikaan aidosti myönteistä kehitystä yhdentymisen ja Euroopan kansojen etujen puolustamisen suhteen.
<SPEAKER ID="059" NAME="Paul Rübig" AFFILIATION="PPE">
(DE) Arvoisa puhemies, minun pyyntöni uudelle komissiolle on, että se paneutuisi aiempaa paremmin pienten ja keskisuurten yritysten tukemiseen. Kaksi kolmasosaa työntekijöistämme työskentelee pk-yrityksissä ja he tuottavat 50 prosenttia bruttokansantuotteesta. Meidän on ennen kaikkea tuettava pk-yritysten luottokelpoisuuden parantumista, sillä erityisesti kriisin aikana riskipääoma on erityisen tärkeää hyvien palkkojen maksamiseksi myös jatkossa. Meidän on parannettava kilpailukykyämme ja sen vuoksi meidän on lisättävä tukeamme infrastruktuuriin. Erityisesti olisi kehitettävä Euroopan laajuisia verkkoja.
<P>
Meidän on myös taattava Euroopan innovaatio- ja teknologiainstituutin kautta pk-yrityksille mahdollisuudet tehdä tutkimusta, jotta ne voivat tarjota uusia tuotteita ja palveluita. Sen lisäksi meidän on kehitettävä ammattikoulutusta. Tämä on merkittävä tehtävä Euroopan komissiolle. Toivotan uudelle Euroopan komissiolle menestystä ja onnea.
<SPEAKER ID="060" NAME="Milan Zver" AFFILIATION="PPE">
(SL) Kuulun niihin, jotka uskovat tämän päivän olevan eurooppalaisen demokratian kannalta merkittävä. Se ei ole merkittävä vain siksi, että me saamme valmiiksi uudet eurooppalaiset elimet ja rakenteet, vaan myös siitä syystä, että me hyväksymme tämän toimielinten välisen sopimuksen, joka yhdessä Lissabonin sopimuksen kanssa lisää Euroopan kansalaisten vaikutusvaltaa eurooppalaisessa politiikassa.
<P>
Pidän tätä erityisen tärkeänä juuri nyt, kun eurooppalaisen demokratian ensimmäisen kriisin merkit alkavat nousta esiin. Kriisistä kertoo yhä laskeva äänestysaktiivisuus ja kansalaisten vähentyvä luottamus keskeisiin demokraattisiin instituutioihin sekä se tosiasia, että joissain Euroopan pääkaupungeissa mielenosoitukset tukahdutetaan väkivaltaisesti ja joissain toisissa kunnioitetaan totalitarismin ja muiden samankaltaisten järjestelmien symboleja.
<P>
Lyhyesti sanottuna on mielestäni korkea aika, että eurooppalaisessa politiikassa tehdään jotain demokratian kehittämiseksi instituutioiden rakentamisen tasolla, mutta se ei riitä. Meidän on myös pyrittävä nostamaan demokraattisen poliittisen kulttuurin tasoa erityisesti entisissä kommunistivaltioissa.
<SPEAKER ID="061" NAME="Juan Fernando López Aguilar" AFFILIATION="S&amp;D">
(ES) Arvoisa puhemies, Euroopan parlamentin sosialistien ja demokraattien ryhmän espanjalaiset jäsenet aikovat äänestää Barroson toisen komission hyväksymisen puolesta. Meillä on tähän hyvät syyt. Me olemme muun muassa vakuuttuneita siitä, että edes puheenjohtaja Barroso ei hyväksyisi Barroson ensimmäistä komissiota koskevaa arvostelua, nyt kun hänellä on mandaatti Barroson toisen komission johtamiseen.
<P>
Syyt ovat ilmeiset. Eurooppa on muuttunut, maailma on muuttunut, se on ajautunut kriisiin. Globalisoitunut maailma, jota koettelee globaali kriisi, tarvitsee globaalisti merkittävää Eurooppaa. Sen sijaan, että vastaamme kriisiin uusilla kriiseillä, meidän on ryhdyttävä toimiin ja meidän on tehtävä se nyt. Meidän on ryhdyttävä toimiin ilmastonmuutoksen torjumiseksi, uusien energialähteiden kehittämiseksi, ulkopolitiikkamme maailmanlaajuinen merkityksen lisäämiseksi sekä maailmanlaajuisen turvallisuuden edistämiseksi rikollisuutta ja terrorismia torjumalla. Meidän on ryhdyttävä toimiin nyt.
<P>
Vaaleista on kulunut nyt kuusi kuukautta, ja meidän on korkea aika saada täysin työkykyinen ja toimintavalmis komissio. EU:n 500 miljoonaa kansalaista odottavat sitä meiltä ja tarkkailevat meitä. Toimimatta jättäminen ei ole vaihtoehto. Me olemme sen vuoksi vakuuttuneita, että Barroson toisen komission on yllätettävä ensimmäisen komission arvostelijat ryhtymällä toimiin määrätietoisesti.
<SPEAKER ID="062" NAME="Cristian Dan Preda" AFFILIATION="PPE">
(RO) Haluan erään aiemman puhujan tavoin sanoa, että tänään on merkittävä päivä, sillä me äänestämme komissiosta, joka ei edusta vain 27:ää jäsenvaltiota vaan yhtenäistä Eurooppaa. Tässä istuntosalissa on todettu, että Lissabonin sopimus on pantava täytäntöön kiireesti. Kyse on kiireellisestä asiasta, jota varjostaa merkittävä ongelma, sillä nykyinen kriisi ei todellakaan edistä sopimuksen täytäntöönpanoa. Kuitenkin tällä sopimuksella on luotava yhtenäinen 27 jäsenvaltion Eurooppa ja samalla Eurooppa, johon jokainen eurooppalainen voi uskoa.
<P>
Haluan korostaa, että mielestäni suurin haaste, johon Euroopan unionin on vastattava, on itse asiassa vanhoista ja uusista jäsenvaltioista kotoisin olevien eurooppalaisten välisen yhteisvastuun kehittäminen, toisin sanoen itä- ja länsieurooppalaisten välisen yhteisvastuun kehittäminen. Tämä on ainoa tapa tehdä Euroopasta uskottava enemmin tai myöhemmin sen jäsenyyttä hakevien valtioiden silmissä, oli kyse sitten Länsi-Balkanin valtioista, Moldovasta, Turkista tai Islannista.
<SPEAKER ID="063" NAME="Liisa Jaakonsaari" AFFILIATION="S&amp;D">
(FI) Arvoisa puhemies, komission kokoaminen on kieltämättä kestänyt liian kauan. Varmasti tuleva historiankirjoitus ihmettelee, että miten on mahdollista käyttää puoli vuotta komission kokoonpanoon, kun elämme Euroopan taloushistorian syvimmässä lamassa.
<P>
Mutta uskon, että tämä prosessi on kaiken kaikkiaan voimaannuttanut, vahvistanut, empowered sekä komissiota että parlamenttia. Siksi ihmettelen vihreitä, jotka ovat päättäneet yksimielisesti äänestää uutta komissiota vastaan, varsinkin kun he itse ovat monesti todenneet, että tämän prosessin aikana he ovat saaneet paljon ja heidän tavoitteitaan on hyväksytty. Tämä on minusta suoraan sanoen ääripopulismia.
<P>
Sisämarkkinoiden toimivuus ja sosiaalinen Eurooppa ovat kuin sisko ja veli ja ne kulkevat käsi kädessä. On erittäin tärkeää, että sosiaalisten vaikutusten arviointi on askel sosiaalisen Euroopan suuntaan.
<SPEAKER ID="064" NAME="Eva Lichtenberger" AFFILIATION="Verts/ALE">
(DE) Arvoisa puheenjohtaja Barroso, arvoisa puhemies, olen pettynyt sekä komission jäseniin että vastuualueiden jakoon. Te olette pirstaloinut joitain vastuualueita siten, että neuvotteluiden käyminen valiokunnissa tulee jatkossa olemaan hyvin vaikeaa. Lisäksi te olette ottanut joiltain komission jäseniltä pois vastuualueet, joilla he ovat todistaneet osaavuutensa, ja olette antanut heille sen sijaan alueet, joihin he ovat vähemmän tyytyväisiä. Psykologisesta näkökulmasta katsottuna tyytymätön komission jäsen voi saada aikaan paljon harmia, arvoisa puheenjohtaja Barroso, sillä erityisesti työnsä alussa hän saa monilta tahoilta erilaisia ehdotuksia, joihin hän ei pysty vastaamaan. Mielestäni tämä on huono ratkaisu.
<P>
Toinen asia, jonka haluan ottaa esiin, koskee toimielinten välistä sopimusta. Me aiomme totisesti puolustaa sen täytäntöönpanoa nyt kun Lissabonin sopimus on voimassa. Me saamme mahdollisuuden vaikuttaa kansainvälisten sopimusten laatimiseen ja me aiomme myös tehdä niin, vaikka sekä neuvosto että komissio turvautuisivat viivytystaktiikoihin. Komission on syytä varautua siihen.
<SPEAKER ID="065" NAME="Czesław Adam Siekierski" AFFILIATION="PPE">
(PL) Arvoisa puhemies, Euroopan unioni on täysin uudenlaisessa tilanteessa. Lissabonin sopimus on tuonut mukanaan merkittäviä muutoksia. Mitä voimme sanoa kaksi kuukautta sen voimaan astumisen jälkeen? Jos tarkastelemme asiaa tarkemmin, voimme todeta, että tämä on vain hyvä ja tärkeä alku. Vasta nyt on tullut aika antaa näille säännöksille ja päätöslauselmille todellista sisältöä. Meidän on laadittava asianmukainen toimielinten ja vasta perustettujen korkeiden virkojen välinen tehtävänjako sekä luotava poliittisia periaatteita ja yhteistyön sääntöjä. Meidän on myös säilytettävä jäsenvaltioiden keskinäisen sekä jäsenvaltioiden ja unionin välisen todellisen tasa-arvon periaate. Yksittäisten jäsenvaltioiden puheenjohtajuuden merkitystä ei pidä vähentää.
<P>
Vain yhtenäinen Euroopan unioni, joka esiintyy yksimielisenä, voi saavuttaa ansaitsemansa maailmanlaajuisen aseman. Kahden viime kuukauden aikana saadut ensimmäiset kokemukset antavat aihetta monenlaisille kysymyksille. Näitä kysymyksiä on tarkasteltava perusteellisesti, ja meidän on toteutettava toimenpiteitä toivottujen vaikutusten saavuttamiseksi ja Euroopan unionin toiminnan laadun kehittämiseksi.
<SPEAKER ID="066" NAME="Csaba Sógor" AFFILIATION="PPE">
(HU) Henry Kissingerin kerran esittämää kysymystä - kuka EU:n puhelimeen vastaa - toistellaan useasti. Ongelma on se, että meillä ei ole vahvoja persoonallisuuksia eikä näkyviä kasvoja. Ei! Me tarvitsemme vahvoja toimielimiä. Me tarvitsemme neuvoston, parlamentin, Euroopan unionin, jossa kuka tahansa voi vastata puhelimeen neuvostossa, sillä hän on pätevä antamaan vastauksia ja tarjoamaan ratkaisuja. Pyyntö, jonka itse haluaisin puhelimessa esittää, on seuraava: me haluamme Euroopan, jossa kunnioitetaan myös perinteisten kansallisten vähemmistöjen oikeuksia ja jossa ei ole slovakialaista kielilainsäädäntöä. Slovakialaisen kielilain voimaantulo loukkaa EU:n perusoikeuksia ja Euroopan ihmisoikeussopimusten määräyksiä. Sen lisäksi se samalla vaarantaa yhden Euroopan yhdentymisen suurimmista saavutuksista, yhtenäisten sisämarkkinoiden toiminnan. Pyydän komissiota ryhtymään tarvittaviin toimenpiteisiin oikeudellisen yksikön lausunnon mukaisesti, jotta yhteisön lainsäädäntöä noudatettaisiin myös jatkossa poikkeuksetta.
<SPEAKER ID="067" NAME="Derek Vaughan" AFFILIATION="S&amp;D">
(EN) Arvoisa puhemies, rakennerahastoilla on ollut ja on yhä valtava merkitys Walesin kaltaisille alueille. Ne ovat auttaneet lukuisia yksittäisiä henkilöitä, yhteisöjä ja liikeyrityksiä. Ne ovat olleet erityisen tärkeitä viimeaikaisten taloudellisten vaikeuksien aikana.
<P>
On siis ehdottoman tärkeää, että nämä ryhmät voivat saada rakennerahastojen tukea myös jatkossa. Rakennerahastojen pitäisi mielestäni olla kaikkien Euroopan alueiden saatavilla, mikäli ne täyttävät vaatimukset vuoden 2013 jälkeen. Rakennerahastojen uudelleen kansallistaminen on mielestäni suljettava pois. Pidin erityisen myönteisenä budjetista ja rahoitussuunnittelusta vastaavan jäsenehdokkaan huomioita; hän totesi vastustavansa koheesiopolitiikan ja rakennerahastojen uudelleen kansallistamista.
<P>
Pidän myös erittäin tärkeänä sitä, että mainitsemieni ryhmien rahoitusta ei lopeteta yllättäen vuonna 2013. Näin ollen pidän tärkeänä sitä, että alueille, jotka jäävät lähentymistavoitteen ulkopuolelle vuoden 2013 jälkeen, tarjotaan siirtymäasema. Toivon, että komissio antaa koheesiopolitiikalle ja rakennerahastoille tulevina viikkoina ja kuukausina niiden ansaitseman etusijan.
<SPEAKER ID="068" NAME="Gay Mitchell" AFFILIATION="PPE">
(EN) Arvoisa puhemies, haluan puhua ongelmasta, jota olen pitänyt esillä kotivaltiossani siinä toivossa, että ajamalla asiaa sekä ylhäältä alaspäin että alhaalta ylöspäin voidaan saada aikaan muutoksia.
<P>
Me puhumme lakkaamatta pankkialan kriisistä sekä pienten ja keskisuurten yritysten auttamisesta. Ongelma on se, että monet pienet ja keskisuuret yritykset eivät saa lainoja, vaikka niiden liiketoiminta olisi kannattavaa ja vaikka ne pystyvät työllistämään. Suurin syy tähän on oman kokemukseni mukaan pankinjohtajien puuttuminen. Me ajauduimme kriisiin, koska pankkijärjestelmä toimi automaattiohjauksella - ja monissa tapauksissa se on yhä automaattiohjauksessa. Euroopan keskuspankki ja Euroopan komissio ovat tukeneet rahoituslaitoksia avokätisesti. Meidän on aika palata ja pyrkiä kaikin keinoin palaamaan perinteiseen järjestelmään, jossa pankinjohtaja kykenee ottamaan harkittuja riskejä punnitsemalla lainansaajan luonnetta, kykyjä ja aiempaa toimintaa.
<P>
Uskon vakaasti, että tämä helpottaisi tilannetta. Haluan sanoa kaikille 27 komission jäsenelle: älkää aliarvioiko kykyänne vaikuttaa...
<P>
(Puhemies keskeytti puhujan.)
<SPEAKER ID="069" NAME="Jörg Leichtfried" AFFILIATION="S&amp;D">
(DE) Arvoisa puhemies, arvoisa puheenjohtaja Barroso, haluan ottaa esiin kaksi seikkaa, joita pidän ehdottoman tärkeinä. Tänään on puhuttu paljon kriisin nujertamisesta. Tässä suhteessa on muistettava yksi asia: tätä kriisiä ei voida nujertaa, jos bonuksia aletaan maksaa heti uudelleen, kun pankkien tilanne on vakaantunut. Tämä kriisi on nujerrettu vasta sitten, kun työpaikkansa menettäneet ovat päässeet uudelleen töihin ja kun ne, jotka eivät ole vielä päässeet lainkaan työmarkkinoille, saavat mahdollisuuden tehdä töitä. Silloin vasta me olemme nujertaneet nykyisen kriisin.
<P>
On siis erittäin tärkeää, että uusi komissio pyrkii edelleen luomaan ja turvaamaan työpaikkoja sekä takaamaan sen, että kovaa työtä tekevät saavat työstään kunnollisen korvauksen ja että he saavat aiempaa suuremman osan yleisestä hyvinvoinnista. Jos te onnistutte tässä, arvoisa puheenjohtaja Barroso, niin siinä tapauksessa uusi komissionne tulee olemaan edeltäjäänsä menestyksekkäämpi.
<SPEAKER ID="070" NAME="Seán Kelly" AFFILIATION="PPE">
(EN) Arvoisa puhemies, toivon, että voimme tänä iltana todeta paavinvaalien tapaan "Habemus Papam; habemus komissio". Olen kuitenkin monien muiden tapaan huolissani Lissabonin sopimuksen määräyksestä, jonka mukaan neuvostolle piti selvyyden lisäämiseksi nimittää puheenjohtaja. En ole varma, onko tämä selkeyttänyt tilannetta. Puheenjohtaja Barroso voisi kenties kertoa sen meille.
<P>
Jos asiat menevät kriisin aikana oikein huonosti, kuka toimii Euroopan unionin edustajana? Edustaako EU:ta puheenjohtaja Van Rompuy vai varapuheenjohtaja Ashton? Vai kenties joku komission jäsenistä? Vaiko neuvoston vaihtuva puheenjohtaja tai itse puheenjohtaja Barroso? Haluaisin saada vastauksen tähän kysymykseen.
<SPEAKER ID="071" NAME="José Manuel Barroso" LANGUAGE="EN">
Arvoisa puhemies, vastaan ensin joihinkin käytännön kysymyksiin ja sen jälkeen joihinkin yleisempiin huomioihin.
<P>
Jotkin parlamentin jäsenet toivat esiin euroaluetta koskevia kysymyksiä ja euroalueeseen kuuluvissa jäsenvaltioissa kohdattuja ongelmia. Haluan ensimmäiseksi muistuttaa siitä, että euro on yksi Euroopan historian onnistuneimmista saavutuksista. Euroalueen alkuperäinen 11 jäsenvaltion joukko on laajentunut 16 jäsenvaltioon. Euroalue on ollut vakaa alue, jolla on luotu työpaikkoja. Nykyinen kriisi on tietenkin vaikuttanut siihen. Kriisi on vaikuttanut myös euroalueen ulkopuolisiin valtioihin. Minun ei tarvinne muistuttaa teitä siitä, että tapasin vain pari päivää sitten Islannin pääministerin. Islanti on meille hyvin läheinen valtio, joka ei kuulu euroalueeseen, mutta joka on totisesti joutunut kärsimään tästä kriisistä. Haluan korostaa, että kriisi ei saanut alkuaan euroalueella; se on tullut meille ulkopuolelta.
<P>
Totuus on se, että euro on suojellut euroalueeseen kuuluvia valtioita. Olen vakuuttunut siitä, että Euroopan tilanne olisi nyt huomattavasti vaikeampi, jos meillä ei olisi yhteistä valuuttaa. Me emme ole vielä saaneet nauttia kaikista euron tarjoamista hyödyistä. Nauttiaksemme niistä meidän on lisättävä talouden koordinointia euroalueella. On totta, että meillä ei ole vain rahaliittoa. Meillä pitäisi olla myös todellinen talousliitto. Sopimus antaa uudenlaisia mahdollisuuksia, joita aion hyödyntää. Uusi talous- ja raha-asioista vastaa komission jäsen, Olli Rehn, tulee kehittämään tätä suuntaa, jos saamme parlamentin tuen.
<P>
Meidän on tärkeää katsoa eteenpäin ja etsiä tapoja vahvistaa euroaluetta, mutta se ei tietenkään estä meitä tarkastelemasta myös nykyhetkeä. Euroalue elää vaikeita aikoja. Sitä ei käy kiistäminen. Myös euroalueen ulkopuoliset valtiot elävät vaikeita aikoja. Se on syytä myöntää. Rahoitusmarkkinoista puhutaan kuitenkin toisinaan tavalla, joka korostaa ongelmia, eikä anna tilanteesta puolueetonta kuvaa. Tällaiset analyysit tulevat usein euroalueen ulkopuolisista maista.
<P>
Euroalueella on kuitenkin kyky selviytyä sitä tällä hetkellä koettelevista vaikeuksista. Meillä on finanssipoliittiset sääntömme, vakaus- ja kasvusopimus, joka on pantava täytäntöön asianmukaisesti. Kreikan osalta meillä on kyvyt arvioida ja valvoa sen talouden sopeutusohjelmaa. Me voimme suositella Kreikalle rohkeita rakenteellisia uudistuksia, joita komissio voi myös valvoa tiiviisti.
<P>
Komissio hyväksyi 3. helmikuuta Kreikkaa koskevan paketin, joka menee neuvoston käsittelyyn ensi viikon alussa. Luonnollisesti tilanteen ratkaiseminen edellyttää toimia ennen kaikkea Kreikalta. Kreikan viranomaisten tukeminen lisää luottamusta heidän hyväksymänsä kunnianhimoisen ohjelman onnistuneeseen toteuttamiseen.
<P>
Jäsenvaltioiden ja erityisesti euroalueen jäsenvaltioiden tulee aina muistaa, että kunkin jäsenvaltion talouspolitiikka aiheuttaa vaikutuksia myös muiden talouteen. Pidän myönteisenä sitä, että kaikki jäsenvaltiot ovat ilmaisseet selkeästi olevansa tietoisia haasteesta ja toimivansa sen mukaisesti.
<P>
Joku puhujista, muistaakseni jäsen Gebhardt, esitti kuluttajapolitiikkaa koskevan käytännön kysymyksen. Komissiossa on jäsen, jolla on selkeä vastuu kuluttajapolitiikasta; hän on John Dalli. Komission jäsen Dalli vastaa kuluttajapolitiikasta, laatii sitä koskevia aloitteita ja keskustelee niistä kanssanne sisämarkkina- ja kuluttajansuojavaliokunnassa ja täysistunnossa. Tietyt siviililainsäädäntöä koskevat ulottuvuudet kuuluvat oikeus-, perusoikeus- ja kansalaisasioista vastaavan komission jäsenen, varapuheenjohtaja Redingin, vastuualueeseen. Tämä on tavanomainen käytäntö useimmissa eurooppalaisissa hallituksissa, joissa näistä tietyistä asioista vastaa oikeusministeri.
<P>
Totta kai koko komission on hyväksyttävä kaikki uusia aloitteita koskevat päätökset. Pidän kollegiaalisuutta erittäin tärkeänä. Monet teistä ovat kehottaneetkin komissiota pitämään tiukasti kiinni kollegiaalisuudesta. Sopimusten nojalla komission puheenjohtaja on kollegiaalisuuden takaaja. Se on nykypäivän politiikassa tavanomainen suuntaus. Yhä useammat asiat ovat luonteeltaan poikittaisia tai horisontaalisia. Niiden hoitaminen edellyttää yhteisiä tavoitteita ja alakohtaisten politiikkojen yhdistämistä.
<P>
Se, mitä komissiossa tapahtuu, noudattaa suurin piirtein sitä, mitä kansallisissa hallituksissa ja maailmanlaajuisessa hallinnossa tapahtuu. Nykypäivänä valtioiden ja hallitusten johtajat joutuvat usein käsittelemään koordinoidusti ja johdonmukaisesti asioita, joita aiemmin käsittelivät erikseen niistä vastaavat yksittäiset hallitusten jäsenet.
<P>
Me aiomme toimia samoin. Voin korostaa tätä erityisen ylpeänä, sillä me rakennamme nyt uutta komissiota edellisen komission kokemusten perusteella. Edellinen komissio oli laajentuneen Euroopan unionin ensimmäinen komissio - ensimmäinen komissio, jossa oli 27 jäsentä 27 jäsenvaltiosta. Edellinen komissio toimi tavoitteellisesti ja aidon kollegiaalisessa hengessä; tämä osoittaa, että laajentunut 27:n tai useamman jäsenen Euroopan unioni voi toimia. Se on mielestäni erittäin tärkeää myös tulevaisuuden kannalta.
<P>
Puheenvuoroissa tuli esiin joitain käytännön kysymyksiä, jotka koskivat koheesiopolitiikkaa ja joitain komission politiikan aloja, kuten kalastusta ja maataloutta - muun muassa jäsen Capoulas Santos toi niitä esiin. Koheesiopolitiikka on suojattu Lissabonin sopimuksessa. Koheesiopolitiikka on luonteeltaan eurooppalainen politiikka. Meidän on etsittävä keinoja jatkaa uudistusprosessia siten, että koheesiopolitiikka tarjoaa mahdollisimman hyvän vastineen rahalle ja että koheesiopolitiikka ja aluepolitiikka edistävät aidosti kaikkien Euroopan unioni alueiden kilpailukykyä. Nämä tavoitteet on saavutettava, jotta meillä on seuraavassa rahoituskeskustelussa esittää vahvoja perusteluja. Vakuutan teille olevani - ja voin varmaankin sanoa myös koko uuden komission olevan - täysin sitoutunut sosiaalisen, taloudellisen ja alueellisen koheesion periaatteisiin, jotka on turvattu myös Lissabonin sopimuksessa. Me teemme tietenkin kaiken voitavamme Euroopan yhteisten politiikkojen edistämiseksi.
<P>
Sosiaalisten vaikutusten arvioinnista esitettiin joitain käytännön kysymyksiä - jäsen Cercas esitti sellaisen. Haluan selventää aiemmin julkisuudessa esittämiäni kannanottoja. Me olemme sitoutuneet tämän sosiaalisten vaikutusten arvioinnin sisällyttämiseen työhömme vaikutustenarviointilautakunnan välityksellä. Me olemme saaneet aikaan merkittävää edistymistä vaikutusten arvioinnissa. Me olemme aina valmiita kehittämään työtämme edelleen ja me katsomme, että sosiaalinen ulottuvuus on huomioitava työssämme.
<P>
Jotkin parlamentin jäsenet esittivät minulle energiavarmuutta koskevia kysymyksiä. Haluan korostaa, että me aiomme sisällyttää energiavarmuuden ehdotukseemme EU 2020 -strategiasta. Yksi EU 2020 -strategiaan sisältyvistä uutuuksista on nimenomaan yhdistää joitain aiemmin erillisiä politiikkoja. Energiavarmuuden ja energiatehokkuuden edistämisen tulisi olla tärkeä osa ohjelmaamme Euroopan kilpailukyvyn sekä vihreän, kestävän ja luonnonvaroja tehokkaasti käyttävän kasvun tukemiseksi. Tämä kertoo, kuinka tärkeänä pidämme tätä asiaa.
<P>
Muun muassa jäsen Hökmark kysyi pk-yrityksistä ja sisämarkkinoiden merkityksestä. Sisämarkkinat on tärkeää saada käyntiin välittömästi. On syytä tehdä selväksi, että sisämarkkinoissa ei ole kysymys vain markkinoista, vaikka markkinat ovatkin tärkeä asia.
<P>
Jotkut luulevat, että me puolustamme markkinoita, koska olemme markkinafundamentalisteja. Tämä ei pidä ollenkaan paikkaansa. Meille sisämarkkinat ovat ennen kaikkea Eurooppa-hankkeen perusta. Ilman sisämarkkinoita ei ole vahvaa Euroopan unionia. Jos sisämarkkinoiden annetaan pirstaloitua, eurooppalainen taloudellinen nationalismi pääsee nostamaan päätään uudelleen. Meidän on puhuttava rohkeasti ja sanottava, että sisämarkkinoiden tarkoituksena on suojella heikoimpia - kuluttajia -, puolustaa pieniä ja keskisuuria yrityksiä monopoleja vastaan ja tietenkin edistää Eurooppa-hanketta kokonaisuutena. Tämän vuoksi pyysin Mario Montia laatimaan raportin, joka voisi tuoda esiin uusia ideoita ja auttaa luomaan laajempaa yksimielisyyttä sisämarkkinoiden syventämiseksi ja käynnistämiseksi uudelleen, sillä sisämarkkinat ovat yksi Eurooppa-hankkeen suurimmista menneistä ja tulevista saavutuksista.
<P>
(FR) Seuraavaksi haluaisin ottaa esiin joitain yleisempiä puheenvuoroissa esiin tuotuja asioita. Jäsen Daul, jäsen Schulz, jäsen Lamassoure - joka korosti puheessaan rohkeuden merkitystä - jäsen López Aguilar, jäsen Mayor Oneja ja monet muut puhuivat kunnianhimoisuudesta. Tämä on mielestäni erittäin tärkeä asia, josta meidän on käytävä rehellistä keskustelua.
<P>
Jotkin jäsenet, muun muassa jäsen Schulz, kysyivät minulta jälleen markkinoista ja sosiaalipolitiikasta. Sanon teille jälleen kerran: Teidän ei tarvitse vakuuttaa komissiota sosiaalisten tavoitteiden tärkeydestä. Teidän on pyrittävä yhdessä komission kanssa vakuuttamaan siitä tietyt hallitukset, sillä totuus on se, että jotkin hallitukset luulevat Euroopassa olevan kyse vain markkinoista ja katsovat yhteisvastuun periaatteen nojalla olevansa vastuussa sosiaalipolitiikasta. Olen toista mieltä. Uskon, että voidaksemme sitoutua Eurooppaan myös tunnetasolla, me tarvitsemme sosiaalista ulottuvuutta. Me tarvitsemme sosiaalista ulottuvuutta, jossa Euroopan tasolla toteuttavat toimet yhdistyvät kansallisiin toimiin. Kukaan ei ole luomassa eurooppalaista sosiaaliturvajärjestelmää tai keskitettyä terveydenhuoltojärjestelmää. Emme me sitä ole ehdottamassa.
<P>
Tätä ei pidä myöskään nähdä kansallisen tason ja Euroopan tason välisenä kilpailuna. Jos sisämarkkinoita, kilpailua, valtiontukipolitiikkaa ja muita politiikan aloja, kuten ulkoista kauppapolitiikkaa, koskevien toimien ohella Euroopan unionilla ei ole sosiaalista ulottuvuutta, Eurooppa-hanketta voi olla vaikea oikeuttaa.
<P>
Haluan siksi painottaa tätä: komissiota ei ole tarpeen vakuuttaa sosiaalisen ulottuvuuden tarpeellisuudesta. Tehkää kanssamme yhteistyötä Lissabonin sopimuksen tavoitteeksikin kirjatun Euroopan sosiaalisen ulottuvuuden - sosiaalisen markkinatalouden - vahvistamiseksi. Olen erittäin sitoutunut tähän. Meidän on pyrittävä yhdessä saavuttamaan tämä tavoite. Siitä ei ole pienintäkään epäilystä.
<P>
(Suosionosoituksia)
<P>
Mitä tulee hallintoon, joka on jäsen Verhofstadtin ja myös minun lempiaiheitani, pyydän teitä jälleen kerran: tukekaa meitä. Kannatan hallinnon kehittämistä Euroopassa, ja Eurooppa tarvitsee parempaa hallintoa. Puheeni sisältö on selkeä; te saatatte sanoa, että puhe on vain puhetta, mutta kyse on kuitenkin puheesta, jonka pidän uuden komission nimissä ja joka kuvastaa poliittista kunnianhimoa ja poliittista linjaa. Elämme ennen kokemattomia aikoja. Kuten totesin sekä Euroopan sisä- että ulkopuolella tarvitaan määrätietoisempaa suhtautumista eurooppalaisiin asioihin. Olen täysin vakuuttunut sekä älyllisesti että poliittisesti, että jos Eurooppa ei toimi keskitetysti, meidän roolimme kansainvälisissä asioissa jää tulevaisuudessa hyvin vähäiseksi. Totesin tämän esitellessäni suuntaviivat valtioiden ja hallitusten päämiehille ja aion toistaa tämän myös epävirallisessa Eurooppa-neuvostossa ylihuomenna, sillä olen tästä vakuuttunut.
<P>
Mielestäni viimeaikainen kehitys on vain tuonut tämän tilanteen aiempaa selvemmin esiin. Kansainvälinen rahoituskriisi on osoittanut, että taloutemme ovat todella sidoksissa toisiinsa. Myös euroalueella tällä hetkellä koetut ongelmat kertovat talouksiemme keskinäisestä riippuvaisuudesta. Meidän on tehostettava toimiamme eurooppalaisen koordinoinnin ja hallinnon suhteen. Brysselille ei tarvitse välttämättä luovuttaa kansallisia toimivaltuuksia; se on 1900-luvun keskustelu, joka on mielestäni jo aikansa elänyt. Keskustelun ei pidä rajoittua vain ajatteluun, jonka mukaan tämä on Brysselin etujen mukaista, tämä on komission etujen mukaista, tämä on jäsenvaltioiden etujen vastaista; sellainen on naurettavaa.
<P>
On selvää, että mitä tulee nykyiseen asemaamme maailmassa, Euroopan unionin yksittäisillä jäsenvaltioilla ei ole tarvittavaa vaikutusvaltaa neuvotellakseen tasavertaisesti Yhdysvaltojen, Venäjän tai Kiinan kanssa. Me tarvitsemme tätä ulottuvuutta, ei Brysselin pönkittämiseksi, vaan Euroopan vahvistamiseksi ja ennen kaikkea keskittyäksemme kansalaisten todellisiin intresseihin. Meidän on tehtävä tässä asiassa yhteistyötä ja myös tässä asiassa pyydän: tukekaa meitä. Me tarvitsemme teidän tukeanne; me emme tarvitse sitä toimielinten välisessä taistelussa, sillä nyt enemmän kuin koskaan me tarvitsemme toimielinten välistä kumppanuutta, vaan puolustaaksemme Euroopan etuja maailmassa.
<P>
Haluan selventää vielä ulkosuhteita koskevia seikkoja. Millä alueella Euroopan unionilla on maailmassa painoarvoa? Euroopan unionilla on painoarvoa niillä alueilla, joilla sillä on yhtenäinen kanta. Sitä kunnioitetaan kaupan alalla, siitä voitte olla varmoja. Kaikki suuret kansainväliset monialayritykset noudattavat kilpailulainsäädäntöämme. Meillä on yhteinen politiikka. Meillä on toimielimet. Meillä on perusta, joka mahdollistaa toimintamme. Älkää kuitenkaan unohtako, että näinä aikoina Euroopalla ei ole etenkään kansainvälisen turvallisuuden osalta samoja geopoliittisia ja puolustuksellisia välineitä, jotka muilla on. Keskustellessani joidenkin kansainvälisten kumppaneidemme kanssa olen todennut, että heille selvästi tärkein tekijä on turvallisuus. Heille avainkysymys on strateginen tasapaino. Tässä suhteessa Euroopan ei pidä todellakaan olla liian hyväuskoinen.
<P>
Kööpenhaminan ongelma ei ollut Euroopan kunnianhimon puute, kuten jotkut ovat väittäneet. Päinvastoin me olimme selvästi muita kunnianhimoisempia. Mielestäni Kööpenhaminan kokous osoitti, että meidän piti ilmaista eurooppalaiset intressit eri aloilla ja puolustaa niitä johdonmukaisesti ja strategisesti kaikkien kumppaneidemme kanssa. Näin ollen meidän ei pidä tyytyä toteuttamaan vain avokätistä politiikkaa, niin tärkeää kuin se onkin; meillä on oltava myös voimaa puolustaa avokätisyyttämme ja määrätietoisuutta puolustaa intressejämme. Aion toimia näin ja toivon saavani teidän tukenne siihen.
<P>
Muun muassa jäsen Lehne ja jäsen Swoboda, jäsen Roth-Behrendt, jäsen Wallis ja jäsen Rangel puhuivat pitkään toimielinkysymyksestä ja erityisesti puitesopimuksesta. Haluan sanoa teille, että parlamentin kanssa käydyissä neuvotteluissa pyrin nimenomaan noudattamaan Lissabonin sopimuksen henkeä ja kirjainta.
<P>
Kaikki eivät ole vielä tajunneet, että Euroopan parlamentilla on nyt valtuuksia, joita sillä ei ollut ennen Lissabonin sopimuksen voimaatuloa. Uskon parlamentarismin eurooppalaiseen ulottuvuuteen. Hyvä jäsen Wallis, englantini ei ole yhtä hyvä kuin teidän; kun käytän sanaa "ulottuvuus", en tarkoita sillä vain jotain epämääräistä. Minulle "ulottuvuus" merkitsee syvyyttä, se merkitsee laajuutta. Joka tapauksessa se merkitsee jotain hyvin kunnianhimoista.
<P>
Haluan tehdä parlamentin kanssa yhteistyötä tässä hengessä. En halua toimia muita toimielimiä vastaan, sillä uskon - ja haluan sanoa sen ääneen -, että me tarvitsemme vahvaa neuvostoa ja Eurooppa-neuvostoa. Pidän Lissabonin sopimuksen uudistuksia myönteisinä; niihin kuuluu myös Eurooppa-neuvoston pysyvä puheenjohtajuus, sillä se lisää jatkuvuutta ja pitkän aikavälin johdonmukaisuutta.
<P>
Pidän erittäin myönteisenä korkean edustajan ja samalla Euroopan komission varapuheenjohtajan viran perustamista. Tarkoituksena ei ole vaikeuttaa asioita, päinvastoin! Kahden erillisen - neuvoston ja komission - ulkosuhteiden keskuksen sijaan meillä on nyt yksi ja ainoa keskushenkilö, joka on tällä hetkellä varapuheenjohtaja Ashton. Hän puolustaa Euroopan unionin intressejä hallitusten välisellä oikeutuksella, joka on edelleen hyvin tärkeä ulkosuhteissa, mutta myös eurooppalaisella oikeutuksella.
<P>
Olen tästä siis täysin vakuuttunut. Tässä tilanteessa olisi virhe käynnistää keskustelu tai toimielinten välinen konflikti. Me tarvitsemme kaikkia toimielimiä. Jotkin puhujat katsoivat tarpeelliseksi nostaa esiin Henry Kissingerin vanhan ongelman Euroopan unionille soittamisesta. Olen jo kertaalleen vastannut tähän kysymykseen: Henry Kissinger oli valtiosihteeri. Uskon, että tästä lähtien Yhdysvaltojen valtiosihteerin vastapuoli Euroopassa on varapuheenjohtaja Ashton. Hänellä on vastuu ja kyvyt hoitaa se tehtävä.
<P>
Lissabonin sopimuksessa määrätään, että valtioiden ja hallitusten päämiesten tasolla - muutoin kuin suhteissa jäsenvaltioihin - neuvoston puheenjohtaja edustaa Euroopan unionia ulkopoliittisissa ja yhteistä turvallisuutta koskevissa asioissa ja komissio edustaa Euroopan unionia 17 artiklan nojalla kaikissa muissa ulkoasioissa. Tämä on järjestelmämme.
<P>
Jotkut haluaisivat täysin yhtenäisen järjestelmän. Kuten on jo todettu, Yhdysvaltojen järjestelmä ei myöskään ole kaikilta osin yhtenäinen. Toisinaan neuvoteltuamme Yhdysvaltain hallinnon kanssa saamme tietää, että kongressi ei ole hallinnon kanssa täysin samoilla linjoilla.
<P>
On myös tärkeää tiedostaa, että Euroopan unioni koostuu 27 jäsenvaltiosta. Meidän järjestelmämme on sisäistä järjestelmää kehittyneempi. Puolivuosittain vaihtuvan puheenjohtajuuden sijaan meillä on pysyvä neuvoston puheenjohtaja. Meillä on nyt korkea edustaja ja komission varapuheenjohtaja. Tämä on toki askel eteenpäin, mutta järjestelmän rakennetta tärkeämpää on sen toimivuus, ja meidän on luotava toiminnallemme uusi ulottuvuus tältä osin.
<P>
Haluan lopuksi esittää teille vetoomuksen. Toimivallan lisääntyminen merkitsee aina myös vastuun lisääntymistä. Aion puhua teille hyvin suoraan, hyvät parlamentin jäsenet. Euroopan parlamentti on saanut näiden muutosten yhteydessä paljon uusia toimivaltuuksia. Toivon, että näitä valtuuksia ei käytetä vain feel-good-politiikkojen ajamiseen, vaan myös Euroopan unionin vastuulliseen hallinnoimiseen yhdessä muiden toimielinten kanssa. Kaikkien toimielinten - Euroopan parlamentin, komission ja Eurooppa-neuvoston - vastuullisuus on nyt koetuksella.
<P>
Jotkin puhujat pyysivät minua - uskoakseni vilpittömästi - toimimaan rohkeammin. Vakuutan teille, että olen valmis toimimaan aktiivisesti näiden linjojen mukaisesti. Komissio ei voi kuitenkaan tehdä tätä kaikkea yksin. Tämä asia on syytä tehdä selväksi. Se olisi harhakuvitelmaa. Komissio ei voi luoda vaikutusvaltaansa, valtaansa ja suuntaansa vastoin jäsenvaltioidensa - demokraattisten valtioiden - tahtoa.
<P>
Meidän on luotava nämä asiat yhdessä parlamentaarisen edustajakokouksen - tässä tapauksessa Euroopan parlamentin - kanssa. Tämän parlamentin on kannettava aidosti vastuunsa; se ei voi olla vain paikka, jossa protestoida, kuten jotkut toivovat. Olen myös huomannut, että jotkut puhuvat suurempaan ääneen, koska he ovat heikompia! Kaikkien vallassa olevien eurooppalaisten poliittisten ryhmien on siis tehtävä yhteistyötä.
<P>
Jotkin ryhmät sanoivat äänestävänsä meitä vastaan. Ääriryhmien osalta voin sanoa, että olisin huolissani, jos ne äänestäisivät meidän puolestamme. En tarvitse sellaista tukea. Komissio ei halua heidän tukeaan. Komissio sen sijaan haluaa ja toivoo kaikkien merkittävien eurooppalaisten voimien tukea. Sitä minä pyydän teiltä. Pyydän sitä vaatimattomasti, mutta myös vakuuttuneena siitä, että me tarvitsemme tukeanne ja että te voitte auttaa meitä kuromaan umpeen nykyisen kuilun.
<P>
Mikä on todellinen ongelma? Tehdään tämäkin asia selväksi. Tämä on viimeinen asiani, arvoisa puhemies. Kun me keskustelemme kansalaisten kanssa, niin voimme todeta, että tämän päivän Euroopassa on valtava kuilu meidän tavoitteidemme ja saavuttamiemme tulosten välillä.
<P>
Jotkut haluavat käyttää tätä kuilua hilatakseen tavoitteitamme alemmas. Toiset - ja me kuulumme tähän ryhmään - haluavat parantaa tuloksiamme, jotta ne vastaavat tavoitteita. Luotan siihen, että Euroopan parlamentti tukee meitä tavoitteidemme saavuttamisessa, Euroopan unionin vahvistamisessa yhä vaativammassa maailmassa.
<P>
Pyydän teitä tukemaan uutta komissiota, jotta me voimme kunnianhimoisten tavoitteidemme avulla tehdä eurooppalaisesta unelmasta todellisuutta.
<P>
(Suosionosoituksia)
<SPEAKER ID="073" NAME="Puhemies">
(PL) Arvoisa puheenjohtaja Barroso, kiitos näistä yksityiskohtaisista vastauksista parlamentin jäsenten esittämiin kysymyksiin ja huomioihin ja myös hyvin kattavasta esityksestänne, joka koski Euroopan komission ja Euroopan parlamentin välisiä suhteita. Me olemme tietoisia Euroopan parlamentin harteilla olevasta vastuusta. Sopimuksemme on uudenlainen, ja yhteistyömme on tiivistymässä ennen näkemättömällä tavalla. Kahden yhteisön toimielimen - Euroopan parlamentin ja Euroopan komission - yhteinen vastuu on erityisen merkittävä. Kiitos myös siitä, että esittelitte näkemyksenne Euroopan komission työstä ja sen tavoitteista. Haluan kiittää jälleen kerran neuvoston puheenjohtajavaltiota edustavaa ministeri López Garridoa sekä koko Espanjan valtuuskuntaa heidän läsnäolostaan tässä istuntosalissa parlamentin menettelyiden ja keskustelun aikana.
<P>
Olen vastaanottanut viisi työjärjestyksen 106 artiklan 4 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan tiistaina 9. helmikuuta 2010.
<P>
Kirjalliset lausumat (työjärjestyksen 149 artikla)
<SPEAKER ID="074" NAME="Carlo Casini" AFFILIATION="PPE">
kirjallinen. - (IT) Perussopimus-, työjärjestys- ja toimielinasioiden valiokunnan puheenjohtajana olen erittäin tyytyväinen sopimukseen, joka on saatu aikaan komission ja parlamentin välisen puitesopimuksen päälinjoista.
<P>
Haluan kuitenkin ilmaista selvästi, että meidän on harkittava näiden toimielinten välisen suhteen luonnetta tarkemmin. Euroopan unionin demokraattisen kehityksen tulevaisuus näyttää siltä, että parlamenttia tullaan myös jatkossa pitämään kansalaisten edustajana ja neuvosto jonkinlaisena toisena, valtioita edustavana kamarina. Tällaisessa yhteydessä komissiota tulisi ajatella hallituksena, ja on selvää, että tällainen kokoonpano edellyttää sääntöjä, jotka ovat huomattavasti yksityiskohtaisempia kuin tänään esitellyt perustellut muutokset.
<P>
Haluan tuoda esiin kansalaisten aloiteoikeutta koskevan ajatuksen. Aloiteoikeutta koskevat säännöt on laadittava oikeudesta todennäköisesti aiheutuvien seurausten mukaan. Näitä seurauksia on tarkasteltava suhteessa seurauksiin, jotka aiheutuvat voimassa olevasta jokaisen kansalaisen oikeudesta toimittaa Euroopan parlamentille vetoomuksia, ja seurauksiin, jotka liittyvät parlamentin rajallisiin valtuuksiin. Parlamentilla ei ole aloiteoikeutta, mutta sillä on oikeus pyytää komissiota laatimaan lainsäädäntöaloitteita.
<SPEAKER ID="075" NAME="Edite Estrela  " LANGUAGE="PT">
Nyt kun toimielimiä koskevat ongelmat ovat ratkenneet Lissabonin sopimuksen tultua voimaan ja uuden komission tultua valituksi, Euroopan unionin historiassa on alkamassa uusi vaihe. Tätä vaihetta leimaa tähtääminen moniin uusiin aloitteisiin ja pyrkimys ennakoimaan aikamme suuria haasteita. Tällä uudella aikakaudella komissio tulee työskentelemään täydessä yhteisymmärryksessä parlamentin kanssa löytääkseen ratkaisuja Euroopan kansalaisia vaivaaviin ongelmiin, kuten toimielinten välisessä sopimuksessa määrätään. Tällä uudella aikakaudella eurooppalaisen johtajuus etsii ratkaisuja nykymaailman keskeisiin ongelmiin ja vastauksia tulevaisuuden haasteisiin. Tällä uudella aikakaudella oikeudenmukaisempi Eurooppa yhdentyy ja kasvaa yhteisvastuuseen.
<P>
Uusi komission jäsenten kollegio on kuulemisten perusteella pätevä vastaamaan nykypäivän tarpeisiin. Se on tasapainoinen komissio, jossa vanhojen tekijöiden kokemus yhdistyy nuorten jäsenten tuoreeseen näkökulmaan. Se on tasapainoinen myös sukupuolten tasa-arvon näkökulmasta, sillä kolmasosa jäsenistä on naisia, missä on hiukan parannusta aikaisempaan. Kolmen toimielimen välinen vallan tasapaino ei heikennä ketään, vaan pikemminkin vahvistaa Eurooppaa.
<SPEAKER ID="076" NAME="Ilda Figueiredo  " AFFILIATION="GUE/NGL">
kirjallinen. - (PT) Puheenjohtaja Barroso on esitellyt uuden Euroopan komission ohella ohjelman, joka jatkaa vanhan komission uusliberaalia, federalistista ja militaristista politiikkaa. Hänen esittelemänsä komission jäsenten kollegio jatkaa aikaisempaan tapaan, kuten parlamentin valiokuntien kuulemisissa voitiin todeta. Seuraavaksi on tiedossa vaihe, jossa esitetään ehdotuksia Euroopan kapitalistisen yhdentymisen syventämiseksi edelleen.
<P>
Edellinen komissio jätti huomattavan määrän valmisteltuja töitä, muun muassa niin kutsutun Lissabonin strategian korvaavan strategian yleispiirteiden määrittelyn ja sitä koskevan julkisen kuulemisen. Strategia kulkee toistaiseksi nimellä EU 2020, mutta on käynyt jo ilmi, että itse asiassa kyseessä on "Strategian toteuttaminen: olemassa olevien välineiden käyttäminen uudella tavalla". Toisin sanoen me tiedämme nyt, että tiedossa on lisää samaa tavaraa.
<P>
He eivät ole tietoisia tarpeesta punnita sitä, missä määrin Lissabonin strategian nimissä hyväksyttyjä toimenpiteitä on toteutettu ja missä määrin tuolloin ilmoitetut tavoitteet on saavutettu tai mitä seurauksia vakaussopimuksen täytäntöönpanolla on ollut. He salailevat sitä, että EU:ssa on yli 23 miljoonaa työtöntä, että nuorten tilanne on erityisen vaikea, sillä nuorten työttömyysaste on nyt yli 21 prosenttia, ja että yli 85 miljoonaa ihmistä elää köyhyydessä. Me emme voi kuin äänestää tätä komissiota vastaan.
<SPEAKER ID="077" NAME="Lidia Joanna Geringer de Oedenberg  " AFFILIATION="S&amp;D">
kirjallinen. - (PL) Arvoisa puhemies, puheenjohtaja Barroson johtama Euroopan komissio on tänään saanut taakseen laajemman tuen kuin vuonna 2004. Äänestystä edeltäneessä keskustelussa esitettiin kuitenkin monenlaisia varauksia, jotka koskivat sekä komission kokoonpanoa että uuden kollegion sisäistä epäselvää tehtävänjakoa. Esimerkki kuluttajansuoja kuuluu peräti kuuden eri komission jäsenen tehtäväalueeseen. Tällä hetkellä on vaikea kuvitella, miten tällainen jaettu tehtäväkenttä vaikuttaa käytännössä näiden komission jäsenten työn tehokkuuteen. Tänään, 9. helmikuuta 2010, valittu Euroopan komissio joutuu käymään työhön ripeästi, sillä viime vuoden lokakuusta lähtien, jolloin uusi komissio oli tarkoitus valita, vanha komissio on pitänyt putiikkia pystyssä tekemättä uusia aloitteita. Komission ja parlamentin yhteydenpitoa koskevan yhteisymmärryskehyksen ja erityisesti parlamentin ja neuvoston tasavertaisen kohtelun periaatteen noudattaminen tulee olemaan testi uudelle komissiolle.
<P>
Haluan lisäksi huomauttaa, että nykyisen komission toimikaudella tullaan tarkistamaan vuonna 2003 laadittu toimielinten välinen sopimus paremmasta lainsäädännöstä. Käsittelen tätä tarkistusta parhaillaan oikeudellisten asioiden valiokunnan lausunnon valmistelijana ja toivon, että rakentava yhteistyö uuden komission kanssa saa tällä alalla aikaan merkittäviä tuloksia.
<SPEAKER ID="078" NAME="Rareş-Lucian Niculescu  " LANGUAGE="RO">
Uusi komission jäsenten kollegio on ensimmäinen täydellinen Euroopan unionin joukkue, jossa kaikki 27 jäsenvaltiota ovat edustettuina. Romania ja Bulgaria, jotka liittyivät Euroopan unioniin 1. tammikuuta 2007, ovat saaneet vasta nyt tilaisuuden ehdottaa omia komission jäseniään koko viiden vuoden toimikauden ajaksi.
<P>
Onnittelen Romaniaa komission jäsen Cioloşin valitsemisesta. Uskon, että hänen esityksensä maatalouden ja maaseudun kehittämisen valiokunnan kuulemisessa teki syvän vaikutuksen kaikkiin läsnäolijoihin. Uskon myös, että hänen ammattimaisuutensa enteilee hyvää, jos ajattelemme niitä huomattavia haasteita, joita meillä on edessämme maatalouden ja maaseudun kehittämisen alalla. Tarkoitan erityisesti tulossa olevia keskusteluja yhteisen maatalouspolitiikan tulevaisuudesta.
<P>
Löytääkseen sopivimmat ratkaisut, jotka vastaavat kaikkien jäsenvaltioiden tarpeita ja etuja, uuden komission jäsenen on tunnettava eurooppalainen maatalous syvällisesti, hänen on työskenneltävä ripeästi ja hänellä on oltava hyvät diplomaattiset kyvyt. Tiedän Dacian Cioloşin täyttävän nämä kaikki vaatimukset. Toivotan komission jäsenten koko kollegiolle menestystä ja toivon, että heidän tällä toimikaudella tekemänsä työ voi osaltaan tuoda Euroopan unionia lähemmäs kansalaisiaan.
<SPEAKER ID="079" NAME="Rafał Kazimierz Trzaskowski  " LANGUAGE="PL">
Onnittelen puheenjohtaja Barrosoa ja uuden komission jäsenten kollegiota. Samalla toivon kuitenkin, että saamme aiempaa riippumattomamman ja dynaamisemman komission. Toivon, että saamme komission, joka ajaa ennen kaikkea yleistä etua ja ryhtyy rohkeasti uudistamaan EU:n politiikkoja nyt, kun olemme käyttäneet vuosia toimielinten uudistamiseen. Komission ja parlamentin väliset suhteet ovat avautumassa uudella tavalla. Tämä ei johdu vain parlamentin toimivallan lisääntymisestä, vaan - kuten kuulimme viime syksynä - myös puheenjohtaja Barroson halusta luoda erityinen kumppanuussuhde parlamenttiin. On totta, että parlamentin ja komission yhteistyötä koskevan alustavan puitesopimuksen tietyt määräykset vahvistavat merkittävästi parlamentin asemaa päätöksentekomenettelyssä ja tekevät menettelystä demokraattisemman. Ongelmat piilevät kuitenkin yksityiskohdissa. Sen vuoksi me aiomme seurata neuvotteluita tiiviisti loppuun asti varmistaaksemme, että lupaukset, jotka koskevat esimerkiksi parlamentin sisällyttämistä EU:n diplomatian rakennusprosessiin, pidetään.
<P>
(Istunto keskeytettiin klo 11.50 ja sitä jatkettiin klo 12.05.)
