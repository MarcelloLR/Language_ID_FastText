<CHAPTER ID="019">
Yleisilmailun ja liikelentotoiminnan kestävä tulevaisuus (lyhyt esittely) 
<SPEAKER ID="191" NAME="Puhemies">
(FR) Esityslistalla on seuraavana lyhyt esittely Queirón liikenne- ja matkailuvaliokunnan puolesta laatimasta mietinnöstä yleisilmailun ja liikelentotoiminnan kestävästä tulevaisuudesta.
<SPEAKER ID="192" NAME="Luís Queiró">
esittelijä. - (PT) Arvoisa puhemies, arvoisa komission jäsen, yleisilmailun ja liikelentotoiminnan alaa ei ole tähän mennessä käsitelty Euroopan laajuisesti. Nyt esillä oleva mietintö on näin ollen poliittisesti merkityksellinen, koska komissio ja parlamentti ovat ensimmäistä kertaa tarkastelleet kyseistä toimintaa nyt, kun sen määrä ja taloudellinen merkitys lisääntyvät entistä nopeammin.
<P>
Luvut puhuvat puolestaan. Pelkästään liikelentotoiminnan alalla toimivat pienet ja keskisuuret yritykset lisääntyvät jatkuvasti, ilma-alusten määrän odotetaan kaksinkertaistuvan ensi vuosikymmenellä 3 500 alukseen, ja vuotuinen liikevaihto on yli 25 miljardia euroa. Eri puolille Eurooppaa syntyy tämän vuoksi suoraan tai epäsuoraan 154 000 työpaikkaa. Yleisilmailun alalla arvioidaan olevan 30 000-50 000 ilma-alusta. Yleisilmailun ja liikelentotoiminnan yhteisosuus kaikesta rekisteröidystä lentoliikenteestä on noin 9 prosenttia, ja se on Euroopan nopeimmin kasvava liikenteen ala. Se kasvaa kaksi kertaa nopeammin kuin muut liikennealat.
<P>
Liikelentotoiminta tuo tärkeitä yhteiskunnallisia ja taloudellisia etuja. Tarjoamalla joustavia suoria lentoyhteyksiä se lisää kansalaisten liikkuvuutta, liiketoiminnan tuottavuutta ja alueellista yhteenkuuluvuutta.
<P>
Yleisilmailu tarjoaa olennaisen tärkeitä palveluja hyvin monenlaisilla aloilla, kuten etsintä- ja pelastusoperaatioita, palontorjuntaa, liikenteen seurantaa, kartoitusta sekä urheilu- ja harrasteilmailua. Se on myös koko ilmailualalle merkittävä ammattitaidon lähde.
<P>
Lisäksi on mainittava Euroopan tämän alan valmistusteollisuus. Se on jatkuvasti lisännyt maailmanmarkkinaosuuttaan, joka on nyt noin 16 prosenttia, minkä vuoksi alan teollisuutta on tuettava.
<P>
Mietinnöstä puheen ollen yhdyn esittelijänä komission tiedonannossaan painottamaan näkemykseen, jonka mukaan alan erityistarpeita on tutkittava ja sen keskeiset aiheet on määritettävä. Ensimmäinen liittyy tietojen keräämiseen ja perustuu siihen, että poliittisille päättäjille on tarjottava riittävästi tietoja ja tilastoja, jotta he ymmärtävät alaa paremmin ja voivat laatia asianmukaisia säännöksiä. Toinen asia liittyy suhteellisuusperiaatteen soveltamiseen alan sääntelytoiminnassa. Keskeinen kysymys on, soveltuvatko ansiolentotoiminnan harjoittamiseen tarkoitetut säännöt yksinkertaisemmalla ja pienemmällä yksimoottorisella ilma-aluksella harjoitettavaan lentotoimintaan.
<P>
Kannatan komission ehdotusta, jonka mukaan suhteellisuusperiaatetta sovelletaan sekä sääntöjen laadinnassa että täytäntöönpanossa, mutta turvallisuutta ei saa koskaan vaarantaa. Tämä pätee esimerkiksi mukautettaessa tiettyjä Euroopan lentoturvallisuusviraston (EASA) jo hyväksymiä lentokelpoisuussääntöjä muun kuin ansiolentotoiminnan harjoittamiseen tai sovellettaessa mahdollisesti tiettyjä yksinkertaistettuja turvatarkastuksia ja seulontamenettelyjä koskevia sääntöjä liikelentotoiminnan alalla.
<P>
Kolmas asia koskee lentokenttien ja ilmatilan käyttömahdollisuuteen liittyvää ongelmaa. Diagnoosi on tehty: näiden ilma-alusten on yleensä vaikea päästä suurille lentokentille, ja niillä alkaa olla samoja ongelmia alueellisilla ja sivulentokentillä. Mahdolliset ratkaisut vaihtelevat olemassa olevan kapasiteetin optimaalisesta käytöstä lähtö- ja saapumisaikoja koskevien säännösten tarkistukseen. Lisäksi on edistettävä pieniin ja keskikokoisiin lentokenttiin tehtäviä investointeja, jotta Euroopan eri alueiden ja kaupunkien välisiä yhteyksiä voidaan lisätä.
<P>
Ilmatilan kapasiteetin osalta korostamme, että yhtenäisen eurooppalaisen ilmatilan ja SESAR-yhteisyrityksen (uuden sukupolven eurooppalaisen ilmaliikenteen hallintajärjestelmä) yhteydessä on tärkeää toteuttaa uudistuksia. Lisäksi toteamme jälleen kerran, ettei pienten ilma-alusten lennonvarmistuslaitteille saa asettaa suhteettomia vaatimuksia, mutta myös pienten ilma-alusten on aina noudatettava turvallisuusmääräyksiä.
<P>
Neljäs ja viimeinen asia liittyy ympäristön kestävyyteen kyseessä olevan toiminta-alan yhteydessä. Vaikka pienten ilma-alusten hiilidioksidipäästöt ovat pienempiä, on kuitenkin edistettävä tutkimusta, kehitystä ja innovaatiota paitsi Clean Sky -aloitteen ja CESAR-aloitteen (Cost Effective Small Aircraft) yhteydessä myös vähemmän saastuttavien moottorien ja puhtaampien polttoaineiden käytössä.
<P>
Arvoisa puhemies, arvoisa komission jäsen, haluan lopuksi ilmaista toiveen siitä, että tämä mietintö muodostaa tosiasialliset puitteet alalla tulevaisuudessa mahdollisesti toteutettaville lainsäädäntö- ja sääntelytoimille. Liikenne- ja matkailuvaliokunta esittää tämän toiveen kehottaessaan komissiota antamaan vuoden 2009 loppuun mennessä kertomuksen mietinnössä esiin otetuissa kysymyksissä saavutetusta edistyksestä. Odotan, että parlamentin jäsenten suuri enemmistö yhtyy tähän toiveeseen huomisessa äänestyksessä.
<SPEAKER ID="193" NAME="Viviane Reding">
komission jäsen. - (EN) Arvoisa puhemies, komissio suhtautuu mietintöön myönteisesti sekä kiittää esittelijää ja valiokuntaa erinomaisesta työstä.
<P>
Komissio julkaisi tammikuussa 2008 ensimmäisen kerran yleisilmailua ja liikelentotoimintaa koskevan tiedonannon. Tämän jälkeen neuvosto laati huhtikuussa 2008 erittäin myönteiset päätelmät, ja nyt parlamentti on laatinut tämän tärkeän mietinnön.
<P>
Yleisilmailu ja liikelentotoiminta on tärkeä EU:n ilmailuteollisuuden ala, joka tuottaa vuosittain noin 2,3 miljardia euroa. Alalla tehdään merkittäviä investointeja tutkimukseen ja kehittämiseen, ja ala kasvaa nopeasti. Sillä on yli kaksi kolmasosaa kaikista EU:ssa sertifioiduista ilma-aluksista.
<P>
Yleisilmailun ja liikelentotoiminnan alalla toimii pääasiassa pieniä ja keskisuuria yrityksiä. Se on myös hyvin monimuotoinen ala. Säännökset on mukautettava alan erityisluonteeseen vaarantamatta kuitenkaan turvallisuutta tai ilmailun turvaamista. Panemme tyytyväisenä merkille, että parlamentti edistää mietinnössään suhteellisuuden huomioon ottamista.
<P>
Lähitulevaisuudessa toteutettavissa toimissa on keskityttävä kolmeen keskeiseen alaan: on kehitettävä EU:n yhteiset yleisilmailun turvallisuusvaatimukset, muu kuin ansiolentotoiminta on sisällytettävä seuraavan sukupolven Euroopan ilmaliikenteen hallintajärjestelmiin, ja alan kielteisesti vaikuttavaa ekologista jalanjälkeä on pienennettävä.
<P>
Komissio aikoo tulevana vuonna ehdottaa joitakin EU:n täytäntöönpanosääntöjä, joilla varmistetaan muun kuin ansiolentotoiminnan yhdenmukainen turvallisuustaso. Kuten mietinnössänne korostetaan, meidän on varmistettava, että riittävän turvallisuustason takaamisen lisäksi säännöt ovat oikeasuhteisia ja ettei niillä kuormiteta lentotoiminnan harjoittajia liikaa.
<P>
Jatkamme myös tulevan Euroopan ilmaliikenteen hallintajärjestelmän kehittämistä, ja meillä on selkeä käsitys siitä, että ilmatila on yhteinen etumme, jota kaikkien on voitava käyttää turvallisesti. Yleisilmailun näkökulmasta tarkasteltuna yhtenäisellä eurooppalaisella ilmatilalla ja SESAR-hankkeella on äärimmäisen tärkeä merkitys parannettaessa turvallisesti ilmatilaan ja lentopaikoille pääsyä. Nämä teknologiat mahdollistavat uudenlaiset palvelut Euroopassa.
<P>
Viimeisenä muttei vähäisimpänä asiana totean, että yleisilmailu ja liikelentotoiminta vaikuttavat jatkuvasta teknisestä kehityksestä huolimatta myös ympäristöön ja että niiden on muun lentoliikenteen tavoin pyrittävä osaltaan vähentämään näitä vaikutuksia. Tässäkin yhteydessä on tärkeää noudattaa suhteellisuusperiaatetta.
<P>
Komissio odottaa saavansa tehdä parlamentin kanssa yhteistyötä mietinnön mukaisesti ja laatii kertomuksen saavutetusta edistyksestä.
<SPEAKER ID="194" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (työjärjestyksen 142 artikla)
<SPEAKER ID="195" NAME="Bogdan Golik  " LANGUAGE="PL">
Haluan aluksi kiittää Luís Queiróa mietinnöstä, jossa käsitellään Euroopan liikennealan tulevaisuuden kannalta merkityksellistä aihetta.
<P>
Korostan, että on tärkeää kehittää yleisilmailua ja liikelentotoimintaa sekä alan lentokoneteollisuutta. Komission ehdottamat ratkaisut eivät tuo mullistavia lainsäädännöllisiä muutoksia ja voivat vaikuttaa tällä hetkellä vähämerkityksisiltä, mutta emme voi yliarvioida niiden vaikutusta ilmailun tulevaisuuteen, kun otetaan huomioon markkinoiden vapauttaminen ja lentoliikennealan kehitys Puolassa.
<P>
Komission tavoitteena on helpottaa kyseisen ilmailualan kehitystä yksinkertaistamalla nykyisiä sääntelymenettelyjä, mukauttamalla säännökset uusiin ilmaliikenteen hallintamuotoihin ja tarkistamalla niitä oikeasuhteisuuden varmistamiseksi.
<P>
Tätä aloitetta on epäilemättä syytä kannattaa varauksettomasti. On kuitenkin varmistettava, että kaikkien ilmatilan ja lentokenttäinfrastruktuurin käyttäjäryhmien tarpeet otetaan huomioon toimien laadinta- ja täytäntöönpanoprosesseissa suunniteltaessa kapasiteettia ja sen parasta mahdollista käyttöä. Jotta uudistusten toteuttamista voidaan helpottaa, yleisilmailua ja liikelentotoimintaa varten on kuitenkin perustettava perusluonteinen Euroopan laajuinen tiedonkeruujärjestelmä. Lisäksi on helpotettava alan pääsyä ulkomaisille markkinoille tukemalla uusien, kilpailukykyisten teknologioiden kehittämistä, mutta samalla on huolehdittava ympäristönsuojeluperiaatteiden noudattamisesta.
<SPEAKER ID="993" NAME="Louis Grech  " AFFILIATION="PSE">
kirjallinen. - (EN) Kannatan mietintöä, koska siinä pyritään yhdenmukaistamaan ja selkeyttämään yleisilmailua ja liikelentotoimintaa koskevia sääntöjä yhteisössä. Tämä on Euroopan nopeimmin kasvava siviili-ilmailun ala, joka tarjoaa jäsenvaltioille lukuisia yhteiskunnallisia ja taloudellisia etuja. Alan tuoma hyöty on kuitenkin optimoitava asianmukaisella lainsäädännöllä. Tällä hetkellä ei ole esimerkiksi alaa koskevia luotettavia tietoja, ja tätä puutetta on käsiteltävä pikaisesti hallintaan, turvallisuuteen ja ilmailun turvaamiseen liittyvistä syistä.
<P>
Komission on erotettava laajamuotoinen ansiolentotoiminta ja yksityisomistuksessa olevilla ilma-aluksilla harjoitettava lentotoiminta selkeästi toisistaan. Lainsäädännön on oltava oikeasuhteista eri ilmailutyyppien riskejä ajatellen, eikä siinä saa asettaa kohtuutonta maksutaakkaa.
<P>
Tulevan lainsäädännön on piristettävä ja tehostettava alaa eikä rajoitettava sitä.
<P>
Huolta voi aiheuttaa se, että valtaosaan yleisilmailusta ja liikelentotoiminnasta ei sovelleta komission direktiiviä ilmailualan toimintojen sisällyttämiseksi yhteisön kasvihuonekaasujen päästöoikeuksien kaupan järjestelmään. Koska ala kasvaa nopeasti, sen ympäristövaikutuksia on mielestäni vähennettävä tavalla tai toisella.
<SPEAKER ID="196" NAME="Mieczysław Edmund Janowski" AFFILIATION="UEN">
kirjallinen. - (PL) Kun kuulemme nyt jatkuvasti sanan "kriisi", ei ole helppoa puhua yleisilmailun ja liikelentotoiminnan vakaasta tulevaisuudesta. Kiitänkin Luís Queiróa siitä, että hän näki vaivaa ja laati mietinnön tästä aiheesta. Olen varma, että nimenomaan lentoliikenne voi olla liikkeelle paneva voima, joka saa maailman ja Euroopan talouden vauhtiin. Muistamme, että lähes 106 vuotta sitten Wrightin veljekset suorittivat maailman ensimmäisen ohjatun, moottorikäyttöisen lennon (vaikka se oli vain hieman alle 40 metriä pitkä). Siitä alkoi varsinainen ilmailutoiminta.
<P>
Ilmailuteollisuus on nykyään pitkälle kehittynyt ala, jolla valmistetaan yhä useammilla laitteilla varustettuja "lentäviä koneita". Ilmailu käsittää myös esimerkiksi koko monimutkaisen lennonvarmistus- ja -valvonta-alan sekä maanpäällisen lentokenttäinfrastruktuurin ja turvajärjestelmän perustamisen. On otettava huomioon, että Euroopassa on yleisilmailun ja liikelentotoiminnan alalla käytössä noin 50 000 ilma-alusta ja että urheilu- ja harrasteilmailun alalla on käytössä lähes nelinkertainen määrä pieniä ilma-aluksia ja purjelentokoneita. Nämä luvut puhuvat puolestaan.
<P>
Tässä yhteydessä on äärimmäisen tärkeää varmistaa, että Euroopan ilmatilalla ja lentokentillä on asianmukainen kapasiteetti. Haluan kiinnittää huomion alueellisten lentokenttien merkitykseen varmistettaessa EU:n viestinnän yhtenäisyys. Lentoliikenteen kehityksestä puhuttaessa ei saa tietenkään unohtaa myöskään ympäristöön liittyviä ongelmia.
<SPEAKER ID="992" NAME="Eija-Riitta Korhola  " LANGUAGE="FI">
Arvoisa puhemies, keskustelu ilmailualasta on monesti vinoutunutta: kiinnitetään yksipuolisesti huomiota lentoliikenteen päästöongelmiin muttei olla valmiita näkemään ilmailun potentiaalia. On selvä, että ilmailu ja lentoliikenne ovat päästäjiä, mutta yhtä selvä on, että ne ovat tulevaisuutta. Tämä koskee niin ansiolento- kuin liikelentotoimintaa ja yleisilmailuakin.
<P>
Vaikka EU:n sisämarkkinalainsäädännössä on puututtu lähinnä ansiolentotoimintaa, on huomionarvoista, että yleisilmailua ja liikelentotoimintaa koskettavia kysymyksiä esiintyy yhä enemmän muun muassa ilmastopolitiikan, ympäristönsuojelun ja ilmailun turvallisuuden aloilla. Kun otetaan huomioon erityisesti liikelentotoiminnan kasvava taloudellinen merkitys, meidän tulee ehdottomasti noteerata alat, ja turvata niiden kilpailukyky.
<P>
Tahdon tuoda esille huolen joka liittyy ilmailun toimintaedellytyksiin. Pienten ja keskisuurten lentokenttien merkitys on niin yleisilmailulle kuin liikelentotoiminnalle keskeinen; niiden uudenaikaistamista ja perustamista olisi edistettävä ja jäsenvaltioita kannustettava investoimaan. Liikelentotoiminnan jatkuva kasvu ruuhkauttaa entisestään käytössä olevia kenttiä.
<P>
Ilmastonsuojelun näkökulmasta voi todeta, että vaikka pienempiä lentokoneita ei ole otettu mukaan tulevaan kasvihuonekaasujen päästökauppajärjestelmään, ala kehittää vapaaehtoista hiilensitomismekanismia. Tämä on osoitus koko lentoliikenteen kehityspotentiaalista. Yhteisön olisikin kaikin tavoin kannustettava siihen, että tutkittaisiin enemmän uudentyyppisiä, entistä energiatehokkaampia ja ympäristöystävällisempiä lentokoneita. Tavoitteena on oltava ei vähempää kuin päästötön lentoliikennetoiminta.
