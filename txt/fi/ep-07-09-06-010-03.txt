<CHAPTER ID="010-03">
3. Sierra Leonea käsittelevän erityistuomioistuimen rahoittaminen
<SPEAKER ID="146" NAME="Puhemies">
(FR) Esityslistalla on seuraavana keskustelu kuudesta päätöslauselmaesityksestä, jotka koskevat Sierra Leonea käsittelevän erityistuomioistuimen rahoittamista.
<P>
Kiinnittäisin huomiota siihen, että muutamat kollegoistamme ovat parhaillaan Sierra Leonessa seuraamassa maassa järjestettäviä vaaleja.
<SPEAKER ID="147" NAME="Józef Pinior  " AFFILIATION="PSE">
laatija. - (PL) Arvoisa puhemies, kansainvälisen humanitaarisen oikeuden kehittäminen sekä tuomioistuinten perustaminen sotarikoksiin ja ihmisyyden vastaisiin rikoksiin syyllistyneiden tuomitsemiseksi kuuluivat kansainvälisen yhteisön merkittäviin saavutuksiin toisen maailmansodan jälkeen. Edellä mainittujen elinten rooli on kehittynyt edelleen globalisaation aikana, erityisesti alueilla, joilla kansalliset johtajat eivät kykene perustamaan oikeusvaltion periaatteen mukaisten hallitusten yhteyteen keskushallintoa ja varmistamaan alueen asukkaiden perusturvallisuutta.
<P>
Sierra Leonen erityistuomioistuimella on suuri merkitys rauhan ja oikeuden edistäjänä Mano-joen alueella Länsi-Afrikassa. Haluaisin tuoda esiin tuomioistuimen toteuttaman ohjelman, joka koskee tuomioistuimen työhön liittyvien asiakirjojen arkistointia ja kääntämistä. Lisäksi haluaisin mainita tuomioistuimen käynnistämät uhrien suojeluohjelmat. Tämäntyyppisillä toimilla on keskeinen merkitys, kun pyritään perustamaan oikeusvaltion periaatetta noudattavia hallituksia Länsi-Afrikassa pitkällä aikavälillä.
<P>
Tämänpäiväisessä päätöslauselmassa Sierra Leonen erityistuomioistuimen rahoittamisesta Euroopan parlamentti kehottaa komissiota ja kaikkia Euroopan ja jäsenvaltioiden toimielimiä takaamaan riittävän rahoituspohjan, jotta tuomioistuin pystyisi suorittamaan työnsä loppuun harkitulla ja vastuullisella tavalla.
<SPEAKER ID="148" NAME="Ryszard Czarnecki  " AFFILIATION="UEN">
laatija. - (PL) Arvoisa puhemies, parlamenttivaalien seuraava kierros on määrä järjestää Sierra Leonessa tulevana viikonloppuna. Voin vain pahoitella sitä, että aikaisemmin suunniteltu Euroopan parlamentin valtuuskunta ei ole paikalla maassa.
<P>
Meidän pitäisi pohtia, miksi Sierra Leonen erityistuomioistuin on niin tärkeä. Kyse ei ole vain jälleen yhdestä Afrikan maasta, jonka historiaa leimaavat raiskaukset ja murhat. Kyse on kansainvälisen oikeudenkäytön arvovallasta ja kehityksestä rikosoikeuden alalla.
<P>
Olemme äskettäin todistaneet kyseisen järjestelmän dramaattista epäonnistumista kahdessa tapauksessa, ja meidän pitäisi rehellisesti myöntää nämä epäonnistumiset. Viittaan tässä epäonnistumiseen Slobodan Milosevicin tuomitsemisessa sekä Saddam Husseinin kuolemaa ympäröiviin erittäin kiistanalaisiin olosuhteisiin. Jos näiden julkisuudessa paljon puhuttujen tapausten jälkeen tapahtuisi vielä uusi fiasko, toisin sanoen jos tuomioistuin joutuisi keskeyttämään toimintansa taloudellisten varojen puutteen vuoksi, se merkitsisi armoniskua kansainväliselle oikeudenkäytölle rikosoikeuden alalla.
<P>
Tarkasti sanottuna kyse on siitä, että meidän on myönnettävä tähän tarkoitukseen seuraavien kahden vuoden ja kolmen kuukauden aikana alle 90 miljoonaa Yhdysvaltain dollaria, ja tästä kokonaissummasta on tämän vuoden aikana suoritettava kolmannes. Tämä on välttämätöntä tuomioistuimen jatkuvan toiminnan varmistamiseksi. Rajat ylittävän oikeudenkäytön arvovallan säilyttämiseksi Sierra Leonen erityistuomioistuimen on todellakin annettava tuomio Liberian entiselle presidentille Charles Taylorille sekä laadittava tutkinta 17 syytöksestä, jotka koskevat ihmisyyden vastaisia rikoksia ja sotarikoksia, muun muassa murhia ja seksuaalirikoksia.
<P>
Haluaisin täällä parlamentin keskustelussa antaa julkiset kiitokseni kahdelle maalle, nimittäin Yhdistyneelle kuningaskunnalle ja Alankomaille, jotka ovat myöntäneet huomattavaa rahoitustukea tuomioistuimen toiminnalle. Yhdistyneiden Kansakuntien rooli on myös tärkeä. Se ei voi Pontius Pilatuksen tapaan pestä käsiään tästä asiasta. On ilahduttavaa, että Euroopan parlamentti on yksimielinen tässä asiassa.
<SPEAKER ID="149" NAME="Marios Matsakis  " AFFILIATION="ALDE">
laatija. - (EN) Arvoisa puhemies, ihmisoikeuksien kunnioittamista voimakkaasti tukevat ihmiset - muun muassa parlamentin jäsenet - ovat taistelleet kovasti taatakseen, että Sierra Leonen erityistuomioistuin saatiin perustettua ja että Charles Taylorin ja hänen rikoskumppaniensa tapaiset pahamaineiset murhaajat saatiin oikeuteen ja tuomittiin rangaistukseen. Nämä samat ihmiset joutuvat nyt epäuskoisina hyväksymään sen armottoman mahdollisuuden, että ponnistelut Charles Taylorin saamiseksi oikeuteen saattavat kääntyä farssiksi, koska Haagin erityistuomioistuimen varat loppuivat puolivälissä oikeudenkäyntiä. Tällainen mahdollisuus on epäilemättä vakava isku kansainväliselle oikeudelle, ja se saa kansalaisemme menettämään kokonaan uskonsa oikeusvaltioon ja yhteiskuntajärjestelmään. Lisäksi se tarjoaa kannustavan esimerkin rikollisille eri puolilla maailmaa, jotta he jatkaisivat raakojen kansanmurhien toimeenpanoa ja muita halveksittavia, ihmisyyden vastaisia julmuuksia seurauksia pelkäämättä.
<P>
Riippumatta siitä, mihin tulokseen päästään pyrkimyksissä pitää Sierra Leonen erityistuomioistuin jollakin tavoin käynnissä ja toimivana, emme voi olla ottamatta esiin seuraavia aiheita.
<P>
Ensiksikin mainitut 89 miljoonaa Yhdysvaltain dollaria, jotka tuomioistuin tarvitsee työnsä saattamiseksi päätökseen, on varmasti iso summa rahaa. Miksi summa on niin suuri? Me kaikki tiedämme, että lakimiehet ansaitsevat läjittäin rahaa, mutta eivät nyt sentään rajattomasti! Eikö tämäntyyppinen tuomioistuin voisi toimia taloudellisemmin? Onko tuomioistuin ehkä toiminut tuhlailevasti ja tehottomasti ja varoja on siksi haaskattu suuria määriä?
<P>
Toiseksi voidaan kysyä, kuinka paljon maksoi Slobodan Milosevicin tapauksen käsittely hyvin samantyyppisessä tuomioistuimessa Haagissa siltä osin, miten pitkälle käsittelyssä edettiin. Eikö talousarviota siinä tapauksessa rajoitettu ja miksi ei? Onko ehkä eri asia syyllistyä ihmisyyden vastaisiin rikoksiin Euroopassa kuin Afrikassa?
<P>
Näihin kysymyksiin on saatava vastauksia, ja tästä parlamentista saamieni kokemusten perusteella tiedän, että niitä ei anneta. Kansalaistemme on ehkä luovuttava uskostaan oikeusvaltioon ja hyväksyttävä, että oikeutta hallitaan rahalla.
<SPEAKER ID="150" NAME="Bernd Posselt  " AFFILIATION="PPE-DE">
laatija. - (DE) Arvoisa puhemies, Länsi-Afrikka tunnettiin aikanaan alueena, jossa tapahtui paljon myönteistä kehitystä. Nykyään Sierra Leonesta on tullut synonyymi kauheuksille, joita olemme todistaneet eri puolilla Afrikkaa muutaman viime vuoden aikana. Meidän on sen vuoksi varmistettava, että tulevilla vaaleilla maahan saadaan palautettua demokratia ja että lisäksi siellä ryhdytään jälleen noudattamaan oikeudenmukaisuuden ja oikeusvaltion periaatteita, mikä on vielä paljon tärkeämpää. Tässä yhteydessä on saatava syytteeseen ihmiset, jotka ovat osallistuneet maassa tapahtuneisiin mittaviin rikoksiin. Loppujen lopuksi niiden joukossa, jotka hankkivat Charles Taylorin avulla rikkauksia Sierra Leonesta ja Sierra Leonessa, oli myös eurooppalaisia.
<P>
Tästä syystä emme voi mielestäni sallia, että näiden rikosten käsittely epäonnistuu varojen puutteen vuoksi. Meillä eurooppalaisilla on vastuumme tässä asiassa, mutta uskoakseni täällä esille tulleet kysymykset ovat kuitenkin perusteltuja. On selvää, ettemme voi saavuttaa pitkällä tähtäimellä edistystä tilapäisten tuomioistuinten avulla. On selvää, että pitkällä tähtäimellä me tarvitsemme yhden ainoan yleismaailmallisen oikeuskäytännön rikollisia diktaattoreita koskevien tapausten käsittelemiseksi. Tämä ei kuitenkaan auta meitä tällä hetkellä. Ensimmäisenä tehtävänämme on nyt jatkaa sinnikkäästi jo käynnissä olevia oikeudenkäyntejä ja erityisesti pyrkiä varmistamaan Charles Taylorin tuomitseminen, sillä se olisi varoittava esimerkki rikollisille, jotka tällä hetkellä syyllistyvät rikoksiin ihmisyyttä vastaan tai jotka saattaisivat syyllistyä niihin tulevaisuudessa: tässä yhteydessä mainitsisin Zimbabwen diktaattorin Mugaben. Mugabelle on osoitettava, mitä hänellä voi olla odotettavissaan, jos hän jatkaa kauhistuttavia rikoksiaan. Tätä varten me tarvitsemme yhdenmukaisia perusteita ja vakiintuneita elimiä käsittelemään tämäntyyppisiä mittavia rikoksia.
<SPEAKER ID="151" NAME="Mikel Irujo Amezaga  " AFFILIATION="Verts/ALE">
laatija. - (ES) Arvoisa puhemies, minulla oli tilaisuus olla mukana vaalitarkkailulautakunnassa, joka osallistui elokuussa Sierra Leonessa järjestettyihin vaaleihin, ja aivan ensiksi minun on sanottava, että meihin kaikkiin teki erityisen vaikutuksen, miten ammattitaitoisesti ryhmääni kuuluvan kollegamme Isler Béguinin johtama tarkkailulautakunta toimi ja toimii yhä.
<P>
Minulla oli näin mahdollisuus päästä vierailemaan erityistuomioistuimessa paikan päällä ja kuulla tuomioistuimessa tehtävästä työstä suoraan rekisterin päälliköltä Mansaraylta. Vierailun aikana meille kerrottiin toistuvasti, että rauha ei ole mahdollinen ilman oikeudenmukaisuutta. Juuri tästä syystä tämä tuomioistuin on niin tärkeä. Kuten päätöslauselmassa mainitaan useita kertoja, Sierra Leonen rauhanprosessin jatkuvalle lujittamiselle on ratkaisevan tärkeää, että rikokset eivät jää rankaisematta.
<P>
Tuomioistuimen työ on ollut hyvin kallista, ja se maksaa paljon rahaa, sillä se on ollut laajuudeltaan mittavaa; on hyvin vaikeaa taata oikeusvaltion periaatteen täysimääräinen kunnioittaminen sisällissodan tuhoamassa maassa. Ensimmäisenä tehtävänä oli koota kaikki todistajanlausunnot, eikä se ollut mikään mitätön suoritus: väestö oli saatava vakuuttumaan, että heillä ei ollut vaaraa kostotoimenpiteistä ja että he eivät joutuisi kokemaan uusia nöyryytyksiä.
<P>
Toisena tehtävänä oli vakuuttaa ihmisille, että kaikki ihmisoikeusloukkauksiin osallistuneet voitaisiin haastaa oikeuteen, eikä vain sissijohtajia. Lisäksi minun on tähdennettävä, että syytettyjen puolustus on varmistettu hyvin tunnollisesti. Vuonna 2004 tuomioistuin teki myös historiallisen päätöksen kieltäytyä hyväksymästä sotarikoksiin ja ihmisyyden vastaisiin rikoksiin syyllistyneiden armahduksia.
<P>
Rauha ei ole mahdollinen ilman oikeudenmukaisuutta. Siksi on tärkeää osallistua tuomioistuimen rahoitukseen. Meidän velvollisuutemme on edistää rauhaa ja vakautta Mano-joen alueella. Erityistuomioistuin on itsessään esimerkkinä Sierra Leonen oikeusjärjestelmän uudistamiselle, ja kehottaisin komissiota harkitsemaan rahoitustuen myöntämistä Yhdistyneiden Kansakuntien hankkeille, joilla tähdätään maan oikeusjärjestelmän uudistamiseen.
<SPEAKER ID="152" NAME="Tadeusz Zwiefka">
PPE-DE-ryhmän puolesta. - (PL) Arvoisa puhemies, Sierra Leonen erityistuomioistuin ansaitsee erityisen huomiomme, sillä sitä täysin perustellusti pidetään uutena ja lähes täydellisenä malliesimerkkinä pyrkimyksestä oikeudenmukaisuuteen. Lisäksi se on osoittanut, että sotarikoksia käsittelevä kansainvälinen tuomioistuin voi sijaita maassa, jossa kyseiset rikokset on tehty, ja tällä tavoin voidaan taata paikalliselle väestölle mahdollisuus välittömään oikeussuojaan. Kun Sierra Leonen erityistuomioistuinta verrataan vastaaviin elimiin muualla maailmassa, voidaan lisäksi havaita, että tämäntyyppinen järjestely mahdollistaa tuomioistuimen tehokkaan toiminnan, samalla kun kustannuksissa säästetään huomattavasti.
<P>
Ensimmäistä kertaa historiassa jonkin Afrikan maan vallassa oleva valtionpäämies, Charles Taylor, on onnistuttu todistamaan syylliseksi ihmisyyden vastaisiin rikoksiin. Lisäksi on osoittautunut mahdolliseksi määritellä juridisesti lapsisotilaiden ja pakkoavioliittojen käsitteet, jotta tämäntyyppisiin rikoksiin syyllistyneet saadaan tuomittua. Ikävä kyllä Sierra Leonen erityistuomioistuin joutuu mahdollisesti keskeyttämään toimintansa, sillä sen varat ovat loppumassa. Oikeudenkäyntien jatkamiseksi kaikkein pahamaineisimpia rikollisia vastaan tarvitaan alle 90 miljoonaa dollaria. Näin ollen kehotan kaikkia jäsenvaltioita ja komissiota toimittamaan mahdollisimman nopeasti varoja Sierra Leonen erityistuomioistuimen tukemiseksi. Rauhanprosessin ja sovittelun jatkaminen Sierra Leonessa ja koko Länsi-Afrikassa on vakavasti uhattuna, jos tuomioistuimelle ei saada tarvittavaa rahoitusta.
<SPEAKER ID="153" NAME="Genowefa Grabowska">
PSE-ryhmän puolesta. - (PL) Arvoisa puhemies, arvoisa komission jäsen, kannatan täysin kaikkia, jotka ovat vaatineet tämän työn loppuun saattamista ja oikeuden jakamista Sierra Leonessa. Niin on yksinkertaisesti tapahduttava. Rikoksiin syyllistyneet eivät saa uskoa, että he jäävät rankaisematta, riippumatta siitä, missä he elävät, oli se sitten Euroopassa, Afrikassa tai missä tahansa muualla maailmassa.
<P>
Haluaisin kuitenkin käyttää tilaisuutta hyväkseni ja tuoda tässä yhteydessä esiin hyvin tärkeänä pitämäni erityisongelman. Olemme todistaneet Yhdistyneiden Kansakuntien perustamien tuomioistuinten määrän nopeaa lisääntymistä. Rikostuomioistuimet ovat levinneet suorastaan räjähdysmäisesti. Roomaan perustettiin kansainvälinen rikostuomioistuin. Lisäksi perustettiin kansainvälinen rikostuomioistuin käsittelemään entisessä Jugoslaviassa tapahtuneita rikoksia ja toinen käsittelemään Ruandassa tapahtuneita rikoksia. Nyt meillä on Sierra Leonen erityistuomioistuin. Ymmärrän, että nämä kaikki tuomioistuimet ovat tarpeellisia, mutta jos ne on perustettava, niiden rahoitus on varmistettava alusta alkaen. Se on täysin välttämätön edellytys.
<P>
Sen vuoksi kehotan komission jäsentä ottamaan esille tämäntyyppisten elinten rahoitusta koskevan kysymyksen tulevassa EU:n ja Afrikan huippukokouksessa, joka on tarkoitus järjestää ennen tämän vuoden loppua. Nämä elimet ovat tarpeellisia ja niille on taattava riittävä rahoitus. On kiusallista joutua keskustelemaan tällaisista summista.
<SPEAKER ID="154" NAME="Viviane Reding">
komission jäsen. - (EN) Arvoisa puhemies, Euroopan komissio on vahvasti sitoutunut avustamaan Sierra Leonen siirtymistä konfliktin jälkeisestä tilanteesta kehittyväksi valtioksi sekä tukemaan sen ponnisteluja rauhan, vakauden ja demokratian ylläpitämiseksi.
<P>
Olemme tukeneet täysimääräisesti tuomioistuimen aiempia, tämänhetkisiä ja tulevia toimia, joiden tarkoituksena on tuoda sotarikoksiin syyllistyneet oikeuteen ja tunnustaa tällä tavoin sierraleonelaisten kärsimykset sisällissodan aikana. Erityistuomioistuimen työ on kaikille tärkeä osoitus siitä, että vakavat ihmisyyden vastaiset rikokset, kansanmurhat ja sotarikokset eivät enää jää rankaisematta riippumatta siitä, missä ne ovat tapahtuneet.
<P>
Komissio on antanut tuomioistuimelle rahoitustukea vuodesta 2002 alkaen. Tätä tukea myönnettiin välillisesti vuonna 2002 tukemalla lähes 685 000 euron arvoista hanketta ”No Peace Without Justice” -järjestön johtaman kansalaisjärjestöjen liiton kautta. Hankkeen tarkoituksena oli nimetä ihmisoikeusloukkauksia, lisätä oikeudellista ammattia harjoittavien tietoisuutta ja tarjota oikeusapua Sierra Leonen hallitukselle. Vuodesta 2003 alkaen komissio on suunnannut varoja suoraan erityistuomioistuimelle jo mainitun demokratiaa ja ihmisoikeuksia koskevan eurooppalaisen aloitteen kautta. Tuomioistuimelle on varattu noin 2,1 miljoonan euron suuruinen kokonaistalousarvio kolmen ”Victims' Justice and Legacy” -hankkeen kautta. Näiden hankkeiden yleisenä tavoitteena oli muun muassa varmistaa, että erityistuomioistuin auttaa ymmärtämään laajemmin konfliktin uhrien oikeutta. Lisäksi vuonna 2006 toiminnassa painotettiin Charles Taylorin oikeudenkäynnin kattavuutta ja läheisyyttä, ja siinä keskityttiin kansalaisyhteiskuntaa edustaviin ryhmiin sekä Liberian ja sen lähialueen asukkaisiin.
<P>
Vuonna 2008 erityistuomioistuinta tuetaan uudella demokratiaa ja ihmisoikeuksia koskevalla eurooppalaisella välineellä, joka hyväksyttiin vuosien 2007-2013 uuden rahoituskehyksen puitteissa. Tähän on varattu 600 000 euroa vuotuisessa toimintasuunnitelmassa vuoden 2007 talousarviosta. Komissio käy tuomioistuimen kanssa neuvotteluja nimetäkseen hanke-ehdotuksen vuoden 2007 rahoitusta varten. Monet jäsenistä ovat toistuvasti sanoneet, että erityistuomioistuimen rahoittamiseen on vaikea löytää riittäviä keinoja. Tästä syystä komissio harkitsee asian esille ottamista jäsenvaltioiden kanssa, ja lisäksi se pohtii mahdollisuutta rahoittaa tuomioistuinta ja sen tiedotustoimia muiden rahoitusvälineiden kautta.
<SPEAKER ID="155" NAME="Puhemies">
(FR) Keskustelu on päättynyt.
<P>
Äänestys on tarkoitus toimittaa keskustelun päätyttyä, toisin sanoen aivan hetken kuluttua.
