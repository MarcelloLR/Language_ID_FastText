<CHAPTER ID="006-09">
9. Elintarvikkeiden muut lisäaineet kuin väri- ja makeutusaineet (naudan ja/tai sian trombiini) (
<P>
- Ennen äänestystä:
<SPEAKER ID="135" NAME="Jo Leinen">
S&D-ryhmän puolesta. - (DE) Arvoisa puhemies, meidän ei tarvitse mennä kiertotietä tässä äänestysasiassa. Voimme päättää suoraan. Ympäristön, kansanterveyden ja elintarvikkeiden turvallisuuden valiokunta on suosittanut, että parlamentti kieltäisi erillisten lihapalojen yhteen liittämisen, ja näin ollen trombiinin käyttö lisäaineena olisi kiellettävä.
<P>
Pihvin on oltava pihvi ja kinkun on oltava kinkku. Olen varma siitä, että kaikkien parlamentin jäsenten äänestäjät haluavat sitä. Sen vuoksi pyydän teitä ystävällisesti äänestämään tarkistuksestamme, jolla trombiinin käyttö lisäaineena kielletään elintarvikkeita koskevassa asetuksessamme.
<SPEAKER ID="136" NAME="Pilar Ayuso" LANGUAGE="ES">
Arvoisa puhemies, trombiini on lisäaine, jota voidaan käyttää lihan liimaamiseen, koska tosiasia on, että sen käyttöön ei liity minkäänlaisia teknisiä tai elintarviketurvallisuusongelmia. Sitä käytetäänkin jo joissakin maissa.
<P>
Liitteeseen ehdotetussa tarkistuksessa todetaan, että trombiinilla käsiteltyä lihaa voidaan myydä esipakattuna ja merkinnällä varustettuna. Siten kuluttajaa ei harhauteta, ja se on päätöslauselman perusperiaate.
<P>
Oli miten oli, kysyisin komission jäseneltä, voiko Euroopan komissio sitoutua siihen, että trombiinia sisältäviä tuotteita ei voida pitää jäljitelminä asianmukaisen merkinnän ansiosta, erityisesti kuluttajille tarjottavista elintarvikkeita koskevista tiedoista ehdotetun asetuksen mukaisen selvityksen puitteissa.
<SPEAKER ID="137" NAME="John Dalli">
komission jäsen. - (EN) Arvoisa puhemies, pohtiessaan elintarvikelisäaine trombiinin käytön sallimista komissio tarkasteli yhteistyössä kaikkien jäsenvaltioiden kanssa huolellisesti kaikkia neljää vaatimusta, jotka on esitetty elintarvikkeiden lisäaineista annetussa asetuksessa. Nämä vaatimukset ovat turvallisuustekijä, kysymys siitä, onko olemassa perusteltu teknologinen tarve, tietotekijät sekä kuluttajien saamat hyödyt ja edut.
<P>
Turvallisuudesta ja hygieniasta todettakoon, että Euroopan elintarviketurvallisuusviranomainen arvioi tuotteen ja teki päätelmän, että kyseinen lisäaine ei anna aihetta terveyteen liittyviin huolenaiheisiin. Hygieniasta totean, etten voi jakaa sitä näkemystä, jonka mukaan tässä tapauksessa saastumisriski on korkeampi kuin muiden tuotteiden, kuten esimerkiksi jauhelihan, kohdalla.
<P>
Toisena asiana totean, että kyseiselle tuotteelle on määritelty perusteltu teknologinen tarve. Entsyymivalmiste toimii stabilointiaineena lopullisessa lihatuotteessa. Tämä tekninen tarkoitus on kuvattu yksiselitteisesti elintarvikelisäaineista annetussa asetuksessa, jonka parlamentti on hyväksynyt.
<P>
Kolmas on tietoon liittyvä tekijä ja erityisesti mietinnössä esitetyt suuret huolenaiheet siitä, että tuote saattaisi johtaa kuluttajaa harhaan. Olemme täysin tietoisia tästä mahdollisesta riskistä, joten ehdotuksemme sisältää seuraavat tiukat vaatimukset, jotka muuten ovat paljon tiukemmat kuin yleensä elintarvikelisäaineilta vaaditut. Ensinnäkin tuotetta voidaan myydä lopulliselle kuluttajalle ainoastaan esipakattuna. Toinen vaatimus on se, että tuotteessa on oltava lisämerkinnät, ja termi "koostettu lihapalasista" on mainittava tuotteen kauppanimen yhteydessä. Siten kuluttaja saa hyvin tietoa tuotteen koostumuksesta. Kolmanneksi entsyymin nimi ja sen eläinperäisyys on mainittava aineosien luettelossa. Minun on korostettava, että nämä merkintävaatimukset ovat tiukemmat kuin sellaisiin tuotteisiin sovellettavat vaatimukset, joihin on lisätty muita aineosia, kuten veriproteiineja ja sallittuja lisäaineita, samaa tarkoitusta varten, mutta joiden kohdalla lisämerkintöjä ei vaadita.
<P>
Mikäli katsotaan tarpeelliseksi ottaa käyttöön vielä tiukemmat merkintävaatimukset, ne voidaan ottaa huomioon. Kyseistä entsyymivalmistetta käytetään jo useissa jäsenvaltioissa jalostuksen apuna ilman minkäänlaisia merkintävaatimuksia. Ehdotuksemme selventää tilannetta ja se velvoittaisi jäsenvaltioita soveltamaan vaadittuja merkintäsääntöjä. Näin ollen kuluttajat saisivat entistä paremmin tietoa. Lisäksi kuluttajat ja etenkin muita enemmän tukea tarvitsevat hyötyvät halvempien lihatuotteiden tarjonnasta, kun arvokkaita lihapaloja hyödynnetään nykyistä paremmin lihan käsittelyn aikana.
<P>
Tämä lisäaine on mielestäni esimerkki elintarviketeollisuuden kehityksestä, joka hyödyttää kuluttajia. En näe mitään syytä poistaa sitä käytöstä, ja toivon kovasti, että annatte arvoa näille täysin päteville syille, jotka olen esittänyt siitä, miksi sen käyttö olisi sallittava. Olen antanut parlamentille sitoumukseni, enkä aio sanoa ihmisille, mitä heidän pitäisi syödä. Sen sijaan kerron heille, mitä he syövät. Kantani on tämän sitoumuksen mukainen.
