<CHAPTER ID="023">
Tutkimuspuiteohjelmien täytäntöönpano (lyhyt esittely) 
<SPEAKER ID="306" NAME="Puhemies">
(EN) Esityslistalla on seuraavana Maria Da Graça Carvalhon teollisuus-, tutkimus- ja energiavaliokunnan puolesta laatima mietintö tutkimuksen puiteohjelmien täytäntöönpanon yksinkertaistamisesta.
<SPEAKER ID="307" NAME="Maria Da Graça Carvalho" LANGUAGE="PT">
Tiede, koulutus ja innovaatio ovat talouskasvun ja työpaikkojen syntymisen pilareita. Euroopan unionin on investoitava enemmän tieteeseen, avattava tiedejärjestelmänsä, edistettävä tutkijoiden vapaata liikkuvuutta sekä lisättävä ja edistettävä osaamista. Maailman moninapaisuus lisääntyy nykyisin kaikilla aloilla, myös tieteessä. Muutamat luvut riittävät osoittamaan tämän: esimerkiksi 80 prosenttia koko maailman tutkijoista työskentelee Euroopan ulkopuolella, ja 69 prosenttia patenteista rekisteröidään muualla kuin Euroopassa.
<P>
Euroopan unioni investoi tieteeseen ja innovointiin vähemmän kuin Japani, Etelä-Korea ja Yhdysvallat, ja tämä ero johtuu pääosin yksityissektorin tekemistä investoinneista. Tiede- ja innovaatiojärjestelmässämme on heikkouksia, jotka on korjattava, aina rahoituksen riittämättömyydestä hajanaisuuteen, innovaatioiden kehittämisedellytysten puutteeseen ja liialliseen byrokratiaan. Euroopan tiedejärjestelmän on oltava tehokkaampi, alkaen rahoitusta koskevien sääntöjen yksinkertaistamisesta. Tässä yhteydessä minulla oli kunnia tulla nimitetyksi nykyisiin ja tuleviin yhteisön tiede- ja innovaatio-ohjelmiin osallistumista koskevien sääntöjen yksinkertaistamisesta vastaavaksi esittelijäksi.
<P>
Tällä mietinnöllä voi olla Euroopan unionissa ratkaiseva rooli, ja se tulee oikeaan aikaan, sillä olemme aloittamassa seitsemännen puiteohjelman väliarviointia ja kahdeksannen ohjelman valmistelua. Esittelijänä päätin avata keskustelun tästä aiheesta ja järjestää julkisen kuulemisen. Lähetin yli 8 000 kutsua hyvin erilaisille elimille. Kannanottoja tuli valtava määrä, mikä osoittaa, kuinka tärkeänä unionin toimielimet ja kansalaiset pitävät tätä aihetta.
<P>
Mietinnössä ehdotetaan rahoituksen seurannan ja valvonnan yksinkertaistamista sekä tieteen ja teknologian arviointiprosessin vahvistamista osaamiseen perustuvan vertaisarvioinnin avulla. Mietinnön tavoitteena on lisätä riskinsietokykyä, yksinkertaistaa byrokraattisia seurantamekanismeja ja parantaa luottamusta tiede- ja liikemaailmaan. Mietintö on kuitenkin vasta kaikkea muuta kuin yksinkertaisen prosessin alku. Komissio vastaa suositusten täytäntöönpanosta, ja parlamentin ja neuvoston on seurattava sitä ja annettava poliittista tukea, jotta se selviytyisi tehtävästä menestyksekkäästi.
<P>
Tulevaisuudessa yksinkertaistamisprosessia voidaan laajentaa muihin yhteisön ohjelmiin, erityisesti rakennerahastoihin. Yksinkertaisempien sääntöjen ansiosta ohjelmista tulee myös avoimempia ja tehokkaampia. Haluan myös kiittää kollegojani, puheenjohtajavaltio Belgiaa ja kaikkia julkiseen kuulemiseen osallistuneita heidän tuestaan. On hyvin tärkeää yksinkertaistaa tutkimusrahoituksen saatavuutta ja kehittää vastavuoroiseen luottamukseen perustuva arviointikulttuuri kaikkien sidosryhmien välille. Näin tehostetaan tutkimusta ja innovaatiota ja tehdään Euroopasta houkuttelevampi paikka asua, työskennellä ja olla onnellinen.
<SPEAKER ID="308" NAME="Ilda Figueiredo" AFFILIATION="GUE/NGL">
(PT) Haluan aluksi kiittää esittelijää hänen tekemästään työstä, sillä tutkimuksen puiteohjelmien täytäntöönpanon yksinkertaistaminen on välttämätöntä, ja kuten esittelijä huomautti, se on vain yksi monista uudistuksista, joita EU:ssa tarvitaan tutkimuksen rahoituksen parantamiseksi, jotta sillä edistetään tehokkaammin ja hyödyllisemmin kehitystä ja sosiaalista edistystä.
<P>
Mietinnössä ehdotetaan komission alkuperäisen ehdotuksen soveltamisalan laajentamista, mikä mielestämme olisi oikein, varsinkin sellaisten näkökohtien suhteen kuin varainhoitoasetus, konkreettiset ehdotukset keskimääräisten henkilöstökustannusten laskelmien yksinkertaistamiseksi sekä työaikojen kirjaamisjärjestelmien, kuten työaikakorttien, lakkauttaminen. Vastaavasti on myös tärkeää, että komissio sallii aiheutuneiden kustannusten korvaamisen hankkeen esittelyn ja valituksi tulemisen jälkeen, jotta helpotetaan teollisuuden kumppaneiden ja erityisesti pienten ja keskisuurten yritysten osallistumista.
<P>
Jotta tiede, innovaatio ja koulutus olisivat talouskasvun ja työpaikkojen luomisen pilareita, on erittäin tärkeää pitää mielessä mietintöön sisältyvät ehdotukset ja keskittyä nykyistä enemmän tieteeseen ja tutkimukseen.
<SPEAKER ID="309" NAME="Jean-Pierre Audy" AFFILIATION="PPE">
(FR) Arvoisa puhemies, kiitän Maria Da Graça Carvalhoa, joka on tehnyt loistavaa työtä, sekä Euroopan komissiota. Pyydän myös teitä, arvoisa komission jäsen, välittämään kiitokseni Máire Geoghegan-Quinnille, joka on ymmärtänyt tämän yksinkertaistamis- ja viestintäprosessin. Meidän on yksinkertaistettava tulevaisuutta, mutta myös selvitettävä tilit menneisyyden kanssa. Komission tilintarkastajien ei olisi pitänyt soveltaa sääntöjä, jotka olivat jo hyväksyttyjä sääntöjä tiukempia, ja tästä syystä meidän on selvitettävä tilit menneisyyden kanssa.
<P>
Vältimme niukasti katastrofin Euroopan unioniin epäluuloisesti suhtautuneiden tutkimuslaitosten kanssa. Nyt, kun olemme viisaampia ja kunnioitamme hyvää hallintoa ja käytämme siedettäviä virheriskejä mutta otamme myös huomioon vastapuolen teettämät riippumattomat tarkastajat, ja jos tämä ei onnistu, käytämme riippumatonta välittäjää - kuten ehdotin ja mikä myös hyväksyttiin - meidän on voitettava uudelleen kaikkien tutkimuslaitosten luottamus, luonnollisesti asianmukaisella seurannalla ja yhteisön rahoituksella. Sen jälkeen alamme jäsenvaltioiden ja Euroopan unionin välisen luottamussuhteen pohjalta neuvotella seuraavista rahoitusnäkymistä määritelläksemme tutkimuksemme painopisteen ja tehdäksemme siitä nykyistä eurooppalaisemman.
<SPEAKER ID="310" NAME="Marisa Matias" AFFILIATION="GUE/NGL">
(PT) Arvoisa puhemies, ensinnäkin kiitän Maria Da Graça Carvalhoa hänen tänään esittelemästään erinomaisesta mietinnöstä ja myös siitä, että hän toteutti tämän prosessin hyvin demokraattisesti sekä parlamentissa että sen ulkopuolella. Tälle olisi mielestäni annettava tunnustusta, joten kiitän häntä siitä.
<P>
Seitsemäs puiteohjelma on koko maailman tasolla laajin ja kauaskantoisin tutkimusalan ohjelma, ja komission ehdottama yksinkertaistaminen on tässä suhteessa hyvin myönteinen asia. Parlamentin nyt esittämä ehdotus parantaa kuitenkin suuresti komission ehdotusta. Se tapahtuu tunnustamalla, että yksinkertaistaminen ei riitä, tekemällä selvä ja tärkeä ero tutkimuksen ja innovaation välillä, arvostamalla eri tutkimusaloja, lisäämällä tutkimuksen selkeyttä, avoimuutta, osallistumista ja demokratiaa, takaamalla yhdenvertaiset mahdollisuudet saada käytettävissä olevaa rahoitusta, valitsemalla vähemmän byrokratiaan ja byrokraattiseen valvontaan keskittyvä ja enemmän tutkimusosaamiseen suuntautuva malli, tunnustamalla eri tieteenalojen merkitys ja puolustamalla sitä, että kumppanit valitaan ja niiden kanssa tehdään yhteistyötä yhdenvertaisin edellytyksin.
<P>
Arvoisa puhemies, totean lopuksi, että tämän ehdotuksen täytäntöönpano parantaisi selvästi kaikkien Euroopassa toimivien tutkijoiden työoloja sekä lisäisi eurooppalaisen tutkimuksen arvovaltaa ja kehittäisi sitä edelleen. Tästä syystä meidän on tehtävä yhteistyötä.
<SPEAKER ID="311" NAME="Seán Kelly" AFFILIATION="PPE">
(EN) Arvoisa puhemies, valtavan paljon Euroopan unionin tekemästä epäilemättä hyvästä työstä menee hukkaan liiallisen monimutkaisuuden vuoksi ja varsinkin siksi, että rahoitusta hakevat eivät voi saada sitä huolimatta valtavista ponnistuksista, kuten kokopäiväisten työntekijöiden palkkaamisesta useiksi kuukausiksi tekemään hakemusta, joka ei sitten tuota tulosta. Olen kuullut monia tällaisia tarinoita.
<P>
Sama koskee hakemuksia kulttuuri- ja koulutusohjelmista myönnettävän rahoituksen saamiseksi. Jos voimme tehdä yhden asian, olkoon se byrokratian vähentämistä 25 prosentilla vuoteen 2020 mennessä koskevan tavoitteen saavuttaminen. Tuota vähennystavoitetta olisi itse asiassa korotettava 50 prosenttiin, jos se on mahdollista, sillä kuten todettu, hakemusten ja tarkastusten yhteydessä suuri osa tekemästämme hyvästä työstä menee hukkaan liiallisen monimutkaisuuden aiheuttamien ongelmien vuoksi.
<P>
Yksinkertaistaminen on oikea etenemistapa.
<SPEAKER ID="312" NAME="Cecilia Malmström" LANGUAGE="EN">
Arvoisa puhemies, kiitän Maria Da Graça Carvalhoa tästä erittäin kattavasta mietinnöstä. Hän kiinnittää huomiota Euroopan tutkimusalan merkittäviin huolenaiheisiin: sääntöjen monimutkaisuuteen edunsaajien kannalta sekä hyvin raskaaseen hallintotaakkaan.
<P>
Tämän vuoden huhtikuussa komissio antoi tätä aihetta koskevan tiedonannon, jossa esitettiin pitkä luettelo lyhyen ja pitkän aikavälin yksinkertaistamisvaihtoehdoista. Se käynnisti hyvin merkittävän toimielinten välisen keskustelun. Komissio on hyvin kiitollinen siitä, että parlamentti on käsitellyt tätä asiaa näin kiireellisesti. Komissio on myös hyvin kiitollinen siitä, että mietinnössä kannatetaan suurinta osaa ehdotuksista ja esitetään myös eräitä parlamentin omia ehdotuksia, jotka ovat erittäin mielenkiintoisia.
<P>
Myös neuvosto antoi ehdotukselle vastaavan tuen, ja tämän hyvin laajan toimielinten välisen konsensuksen pohjalta meidän olisi nyt ryhdyttävä toimiin. Olemme täysin sitoutuneita saamaan aikaan yksinkertaistamista ja noudattamaan mietinnössänne mainittuja yksinkertaistamisen periaatteita, eli yksinkertaisuutta, avoimuutta, oikeusvarmuutta, johdonmukaisuutta ja osaamista, ja, kuten Jean-Pierre Audy sanoi, nykyistä enemmän luottamukseen perustuva lähestymistapa suhteessa tutkimuslaitoksiin on luonnollisesti tärkeä ohjenuora toiminnan johtamisessa.
<P>
Eräät mietinnössä ja neuvoston päätelmissä esitetyt ehdotukset voidaan panna täytäntöön nykyisissä puitteissa. Komission yksiköt etsivät nyt ratkaisuja, jotka voidaan panna toimeen nopeasti. Harkitsemme ratkaisuja, joilla laajennetaan keskimääräisen kustannusten laskentatapojen hyväksyntää ja joustavoitetaan lähestymistapaa ennakkomaksuista saataviin korkoihin sekä pk-yritysten omistaja-johtajille henkilöstökustannuksista maksettavan kertakorvauksen mahdollisuuteen.
<P>
Suhtaudumme myös hyvin vakavasti huoliin siitä, että eri yksiköt tulkitsevat sääntöjä ja menettelyjä epäyhtenäisesti seitsemännen puiteohjelman täytäntöönpanossa. Työskentelemme tiiviisti laatiaksemme täytäntöönpanotoimenpiteitä, joilla varmistetaan sääntöjen yhdenmukaisempi tulkinta ja soveltaminen.
<P>
Työskentelemme myös vähentääksemme edelleen viivästyksiä avustusten ja maksujen suorittamisessa. Emme saa unohtaa, että syvällisemmät muutokset edellyttävät varainhoitoasetuksen ja sen soveltamissääntöjen tarkistamista. Vasta sitten voimme todella poistaa eräitä suurista esteistä.
<P>
Tutkimusmenojen nykyinen valvontastrategia on suunniteltu havaitsemaan ja oikaisemaan virheitä niin, että jäännösvirheiden taso saadaan laskettua alle kahteen prosenttiin. Komissio myöntää, että tämä on kallista ja muodostaa raskaan hallintotaakan sekä edunsaajille että komissiolle. Näin ollen nykyistä suurempi siedettävä virheriskitaso, jota mietinnössänne kannatetaan, voisi antaa komissiolle mahdollisuuden mukauttaa valvontaponnistuksia, optimoida kustannustehokkuuden ja tasapainottaa yhtäältä tehokkaan valvonnan tarve ja toisaalta nykyistä enemmän luottamukseen perustuvan suhteen luominen tutkijoihin.
<P>
Kiitän teitä sekä kaikkia mietinnön laatimiseen osallistuneita. Se on raivannut tietä tulevaisuudessa tehtävälle hyvälle ja tärkeälle työlle.
<SPEAKER ID="313" NAME="Puhemies">
(EN) Keskustelu on päättynyt.
<P>
Äänestys toimitetaan huomenna torstaina 11. marraskuuta 2010 klo 12.00.
<P>
Kirjalliset lausumat (työjärjestyksen 149 artikla)
<SPEAKER ID="982" NAME="Luís Paulo Alves" LANGUAGE="PT">
Innovaatio ja tutkimus ovat nyt maanosamme uuden kehitysstrategian, EU 2020 -strategian, keskeiset elementit. Sitoutumisella tutkimukseen ja kehittämiseen on konkreettinen vaikutus taloustoimintaan, sillä vain innovaatio takaa vahvaa lisäarvoa tuottavan tuotannon tulevaisuudessa ja siten työpaikkojen lisääntymisen ja Euroopan unionin kansainvälisen kilpailukyvyn kohenemisen. Olen aina katsonut, että aluetaso on sopivin taso tutkimuksen ja innovoinnin edistämiseen, koska se suosii yliopistojen, julkisten tutkimuslaitosten, suuryritysten, pienten ja keskisuuren yritysten sekä alue- ja paikallisviranomaisten tiivistä yhteistyötä etenkin klustereina. Minun alueellani Azoreilla tämä seikka näkyy Azorien yliopiston merentutkimuksen ja kalastuksentutkimuksen laitoksen harjoittaman merentutkimuksen hallitsevana asemana. Innovaatioiden kannustaminen aluetasolla auttaa myös lieventämään sosiaalisia ja alueellisia eroja, ja tästä syystä on hyvin tärkeää, että koheesiopolitiikka antaa edelleen panoksensa tällaisten toimien rahoittamiseen Azorien kaltaisilla syrjäisimmillä alueilla.
<SPEAKER ID="981" NAME="Roberta Angelilli" LANGUAGE="IT">
Seitsemännen tutkimuksen puiteohjelman väliarviointia ja tulevan puiteohjelman sääntöjen valmistelua silmälläpitäen meidän on pohdittava ja löydettävä ratkaisuja, joiden avulla voimme poistaa tiettyjä esteitä, joiden vuoksi kiinnostuneiden tahojen on vaikea saada EU:n rahoitusta.
<P>
Jos haluamme luoda osaamiseen ja innovaatioihin perustuvan eurooppalaisen talouden, meidän on investoitava tutkimukseen ja annettava pk-yrityksille, yliopistoille, julkisille tutkimuslaitoksille sekä alue- ja paikallisviranomaisille mahdollisuus hyötyä EU:n myöntämistä rahoitusvaroista.
<P>
Tutkimusalan varojen saaminen edellyttää kuitenkin huomattavia teknisiä valmiuksia ja syvällistä hallinto- ja rahoitusmenettelyjen tuntemusta. Sille on kuitenkin myös tunnusomaista taipumus suosia "tulossuuntautuneita" hankkeita, mikä tarkoittaa, että riskinsietokyky on alhainen, ja tämä ei kannusta hyvin innovatiivisten hankkeiden käynnistämiseen.
<P>
Tämän tilanteen vaikutuksesta yksityissektori ei ole kovin halukas osallistumaan hankkeisiin ja tutkimusala on tuskin muuta kuin kokoelma epäkiinnostavia hankkeita, mikä heikentää Euroopan unionin kilpailukykyä maailmantaloudessa.
<P>
Kannatan mietinnössä esitettyjä ehdotuksia. Siinä kehotetaan Euroopan komissiota edistämään "käyttäjäkeskeistä" lähestymistapaa parantaakseen rahoituksen ja oppaiden saatavuutta, jotka olisi koottava yhdeksi käsikirjaksi ja käännettävä EU:n virallisille kielille, ja luottamaan enemmän tiede- ja liikemaailmaan.
<SPEAKER ID="314" NAME="Ioan Enciu" LANGUAGE="RO">
Tutkimus ja innovointi ovat kaksi tekijää, jotka muodostavat kilpailukyvyn lisäämiseen, kestävän talouskasvun edistämiseen ja uusien työpaikkojen luomiseen tähtäävän Eurooppa 2020 -strategian perustan. Tässä yhteydessä seitsemännen tutkimuksen puiteohjelman täytäntöönpanoa on parannettava etenkin nopeuttamalla ja yksinkertaistamalla siihen liittyviä hallintomenettelyjä, lyhentämällä odotusaikoja ja virtaviivaistamalla hakemusten hallinnointia.
<P>
Korostan kuitenkin, että uusien jäsenvaltioiden osalta puiteohjelman puutteet menevät pelkkää hallintoa ja johtamista pidemmälle. Suurin ongelma näissä valtioissa liittyy tutkimusinfrastruktuurin puutteeseen, mikä tekee tämän ohjelman kautta myönnettyjen rahojen saamisen rakenteellisesti mahdottomaksi. Näin ollen komission olisi sisällytettävä tulevaan yksinkertaistamisehdotukseen myös tiettyjä konkreettisia toimenpiteitä kehittämisinfrastruktuurien perustamiseksi uusiin jäsenvaltioihin, jotta niille annetaan tasavertainen mahdollisuus päästä osallistumaan tutkimusohjelmiin.
<SPEAKER ID="980" NAME="Edit Herczog" AFFILIATION="S&amp;D">
kirjallinen. - (HU) Muutama päivä sitten kollegani ja minä hyväksyimme ylivoimaisella enemmistöllä Maria da Graça Carvalhon esittämän päätöslauselman tutkimuspuiteohjelmien rahoitusta koskevien sääntöjen yksinkertaistamisesta. Päätöslauselmalla otetaan askelia erittäin hyvään suuntaan, mutta vielä päättäväisempiä askelia tarvitaan. Nykyinen sääntelyjärjestelmämme edellyttää niin paljo byrokraattista valmistelua, että se sulkee juuri tietotekniikka-aloitteet, pienet ja keskisuuret yritykset sekä pienet tutkimuslaitokset niiden toimijoiden ulkopuolelle, jotka pystyvät hankkimaan rahoitusvaroja. Näin ollen rahoitustuki ei mene parhaille tutkijoille vaan pikemmin niille laitoksille, joilla on parhaat kirjanpitäjät. Rahoitusvalvonta ei ilmeisesti tällä hetkellä kykene sietämään minkäänlaisia riskejä, ja tämä on mahdoton tilanne, kun kyse on tutkimuksesta ja kehittämisestä, johon usein liittyy investointeja, joiden tulokset ovat epävarmoja. Riskejä pitää hallita, ei sulkea pois. Tähän on olemassa asianmukaisia sääntelyratkaisuja, ja niitä on noudatettava tiukasti. Sellaiset säännöt, jotka ovat rakenteellisesti yhteensopimattomia tutkimuksen luonteen kanssa, on kuitenkin muotoiltava uudelleen. Toinen yhtä merkittävä puute on tutkimuspuiteohjelman varojen jakautumisen maantieteellinen epäsymmetria. Uusissa jäsenvaltioissa asuvien tutkijoiden mahdollisuudet saada tukea ovat vanhojen jäsenvaltioiden tutkijoihin verrattuna häviävän pienet. Mikäli Euroopan unionin tutkimuspuiteohjelman tavoitteena on antaa kaikille eurooppalaisille lahjakkuuksille mahdollisuus saavuttaa huippuosaaminen, se ei voi sallia tällaista erottelua ohjelman täytäntöönpanossa.
<SPEAKER ID="315" NAME="Richard Seeber" LANGUAGE="DE">
Tämän päivän tietoon perustuvassa yhteiskunnassa asiantuntemuksella on keskeinen rooli, etenkin lähihistorian syvintä talouskriisiä silmälläpitäen. Tutkimus, kehittäminen ja innovointi ovat erittäin tärkeitä, jotta Euroopan asema globaalina taloudellisena toimijana sekä sen kilpailukyky voidaan säilyttää. Tutkimusohjelmien rahoitusta koskevat yhteisön aloitteet ovat yhä liian byrokraattisia, ja niihin liittyy suuria hallintokustannuksia. Seitsemännen puiteohjelman, joka on tätä nykyä suurin julkisrahoitteinen tutkimuksen ja teknologisen kehittämisen ohjelma, yksinkertaistaminen on tästä syystä erittäin tärkeää, jotta tieteelliselle tutkimukselle luodaan riittävä kannustin. Tutkimuksen rahoituksen olisi oltava osallistujia kohtaan nykyistä enemmän luottamukseen perustuvaa ja paremmin riskejä sietävää, jotta myös suuren riskipotentiaalin hankkeet olisivat edelleen houkuttelevia ja jotta mahdollistetaan huipputason tutkimus.
