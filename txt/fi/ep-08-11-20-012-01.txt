<CHAPTER ID="012-01">
1. Somalia
<SPEAKER ID="236" NAME="Puhemies">
(FR) Esityslistalla on seuraavana keskustelu kuudesta Somaliaa koskevasta päätöslauselmaesityksestä.
<SPEAKER ID="237" NAME="Marios Matsakis">
laatija. - (EN) Arvoisa puhemies, Somalian kansalaiset elävät erittäin vaikeissa ja sekavissa olosuhteissa, jotka ovat täynnä heidän hyvinvointiaan ja jopa heidän olemassaoloaan uhkaavia vaaroja. Euroopan parlamentti - ja tietenkin kansainvälinen yhteisö yleensä - ovat kerta toisensa jälkeen käsitelleet maan kestämätöntä tilannetta. Sekä EU että YK ja muut ulkomaiset elimet ovat antaneet, ja antavat edelleen, paljon taloudellista ja muuta tukea Somalian asukkaille.
<P>
Maan tilanteen teki entistä vakavammaksi niin kutsuttujen islamilaisten tuomioistuinten mukaantulo. Tosiasiassa ne ovat osoitus terrorista, jota rikolliset ja pahantahtoiset ihmiset harjoittavat maanmiehiään kohtaan uskonnon - tässä tapauksessa islamin - varjolla.
<P>
Jälleen yksi esimerkki tällaisesta toiminnasta on raiskauksen uhriksi joutuneen 13-vuotiaan tytön, Aisha Ibrahim Duhulowin, äskettäinen teloitus kivittämällä. Kaikkein uusin huolenaihe Somalian vähitellen hajoavassa yhteiskunnassa ei kuitenkaan ole vain näiden hirmutekojen valtava määrä, vaan myös se, että tällaisen halveksittavan teon toteutti 50 miehen ryhmä, ja sitä seurasi noin tuhatpäinen yleisö. Näin hirvittävästä sadismista todistava teko on helppo tuomita, mutta sen ymmärtäminen inhimillisesti hyväksyttyjen yhteiskunnallis-psykologisten muuttujien pohjalta on vaikeaa.
<P>
Somalian hallituksen on kansainvälisen yhteisön ja Afrikan unionin tuella hajotettava heti epäinhimilliset islamilaiset tuomioistuimet sekä ne tahot, jotka kannattavat ja edistävät niiden toimintaa maassa.
<SPEAKER ID="238" NAME="Manuel Medina Ortega" LANGUAGE="ES">
Arvoisa puhemies, Euroopan parlamentin sosialidemokraattisen ryhmän puolesta haluan ilmaista jyrkän paheksuntamme murhista, joita tässä osassa Somaliaa tehdään Jumalan nimessä. Useimpiin julmuuksiin ovat syyllistyneet ne, jotka vetoavat Jumalaan tai johonkin uskontoon.
<P>
Erityisen tuomittava on mielestäni tämän julman murhan tekotapa: 13-vuotias tyttö raiskattiin ja joutui syytteeseen aviorikoksesta, minkä jälkeen viisi miestä - jos heitä voidaan kutsua miehiksi - kiirehti kivittämään hänet kuoliaaksi stadionilla noin tuhatpäisen yleisön edessä ja esti jopa hänen pelastamisyrityksensä.
<P>
Tämän tapauksen ohella merirosvous, jonka kohteeksi on tänä vuonna toistaiseksi joutunut lähes sata Somalian rannikolla kaapattua alusta, tekee humanitaarisesta tilanteesta täysin kestämättömän.
<P>
Kansainvälinen yhteisö ei voi suhtautua välinpitämättömästi. Se ei voi suhtautua välinpitämättömästi pelkuruuteen ja julmuuksien oikeuttamiseen uskonnon varjolla. Siksi meidän on palautettava järjestys tukemalla Somalian laillista hallitusta, jotta se voi ottaa koko maan takaisin hallintaansa ja vahvistaa ihmisoikeuksia kunnioittavat oikeusvaltion periaatteet.
<P>
Mielestäni kohdallemme on vain harvoin osunut tilannetta, joka näin selkeästi edellyttää meiltä toimia. Mielestäni 500 miljoonan asukkaan ja 27 maan muodostama maailman merkittävin yhteisö ei voi jäädä toimettomaksi. Meidän on puututtava asioihin. En tiedä, miten sen teemme, mutta mielestäni se täytyy tehdä nopeasti.
<P>
Sosialidemokraattinen ryhmä ei ole samaa mieltä viime hetkellä käsiteltäväksi jätetyistä tarkistuksista, joista ei ole neuvoteltu asianmukaisesti. Kannatamme yhteisen päätöslauselmaesityksen tekstiä ja toivomme tämän olevan osoitus siitä, että Euroopan unioni alkaa vakavissaan huolehtia tämäntyyppisistä humanitaarisista ongelmista ja tuomita uskonnollisten käsitteiden väärinkäytön Jumalan nimeen tehdyissä julmuuksissa.
<SPEAKER ID="239" NAME="Ryszard Czarnecki">
laatija. - (PL) Arvoisa puhemies, olen osallistunut kymmeniin ihmisoikeuskeskusteluihin Euroopan parlamentissa, mutta tänään olen kenties erityisen liikuttunut, sillä on totta, että kun puhutaan suurista lukumääristä, tuhansista kuolleista, se lakkaa vähitellen tekemästä vaikutusta. Sen sijaan käsitellessämme yhden tietyn henkilön murhaa, ja kun kyseessä on oikeastaan lapsi, 13-vuotias tyttö nimeltä Aisha Ibrahim Duhulow, niin teon julmuus todellakin pakottaa meidät miettimään, mitä voimme tehdä.
<P>
Tietenkään Somalian tapahtumat eivät rajoitu vain tähän yhteen kauhistuttavaan, raakaan murhaan, josta määrättiin alueella vallitsevassa islamilaisessa uskonnollisessa laissa. Niihin kuuluvat myös itsemurhapommitukset, joissa on hiljattain kuollut 30 ihmistä - on syytä mainita tämä, minkä aiemmat puhujat ovat jättäneet mainitsematta. Niihin kuuluvat maan pääkaupungissa suoritetut julkiset ruoskinnat osoituksena radikaalien islamistien vallasta. Niihin kuuluvat monet ihmisoikeusloukkaukset. Niihin kuuluu myös harvemmin mainittu tapaus, jota olisi syytä korostaa: kahden italialaisen katolisen nunnan äskettäinen sieppaus Keniasta ja vangittuna pitäminen Somaliassa.
<P>
Lyhyesti sanoen meidän on tänään ilmaistava kuuluvasti vastalauseemme.
<SPEAKER ID="240" NAME="Urszula Gacek">
laatija. - (EN) Arvoisa puhemies, joka torstai-iltapäivä Strasbourgin täysistunnoissa kuulemme yhä uusista murhenäytelmistä, vastemielisistä rikoksista, julmuuksista ja huutavista vääryyksistä. Kilpailu kolmesta kiireellisille keskusteluille varatusta kohdasta on paras osoitus ihmisen jatkuvasta epäinhimillisyydestä muita ihmisiä kohtaan.
<P>
Tätä synkkää taustaa vasten on vaikea kuvitella, että mikään tapaus onnistuisi enää järkyttämään meitä. Voimme sanoa kuulleemme kaiken. Silloin tällöin käsittelemme kuitenkin niin kertakaikkisen kuvottavaa tapausta, että se osoittaa meidän erehtyneen. Somaliassa tapahtunut 13-vuotiaan tytön kuoliaaksi kivittäminen on juuri tällainen tapaus: ensin hän joutuu joukkoraiskauksen uhriksi ja sen jälkeen hänen todetaan syyllistyneen aviorikokseen, kun taas raiskaajat vapautetaan, ja lopulta tyttö tuomitaan hirvittävään kuolemanrangaistukseen. Kuten kollegat ovat jo maininneet, 50 miestä kivitti hänet kuoliaaksi tuhatpäisen katselijajoukon seuratessa julkista hirmutekoa.
<P>
Heidän kunniakseen todettakoon, että osa paikalle kerääntyneestä väkijoukosta yritti pelastaa kivitetyn tytön. Miliisi avasi kuitenkin tulen niitä kohti, jotka yrittivät kunniakkaasti suojella tämän epäinhimillisen ja kiihkomielisen teon uhria. Eräs nuorukainen menetti henkensä jouduttuaan miliisin tulituksen uhriksi.
<P>
Voimmeko mitenkään oikaista tällaisesta hirvittävästä rikoksesta aiheutuvaa vääryyttä? Meidän on tuettava varauksetta Somalian siirtymäkauden liittohallitusta, sillä ainoastaan valvonnan ja oikeusvaltioperiaatteen vahvistaminen uudelleen radikaalien oppositioryhmien hallitsemilla alueilla antaa jonkinlaiset mahdollisuudet estää tämän ja muiden julmuuksien toistumisen.
<P>
Somalian hallituksen olisi palautettava postuumisti uhrin, Aisha Ibrahim Duhulowin, kunnia. Euroopan parlamentti ilmaisee vilpittömän osanottonsa Aishan perheelle.
<P>
Minä ehdotin Aishan tapauksen ottamista tämän päivän esityslistalle. Kiitos siitä, että kannatitte pyyntöäni. Kunpa meidän ei koskaan enää tässä istuntosalissa tarvitsisi keskustella samanlaisesta tapauksesta.
<SPEAKER ID="241" NAME="Filip Kaczmarek">
PPE-DE-ryhmän puolesta. - (PL) Arvoisa puhemies, keskustelemme tänään Somaliassa sattuneesta tapauksesta, jollaista keskiverto eurooppalainen ei pysty edes kuvittelemaan. Kun siitä kuulee, tulee ensimmäisenä mieleen kieltäytyä hyväksymästä sitä, eikä yksinkertaisesti halua uskoa, että tällainen on ylipäänsä mahdollista. Tästä huolimatta olisi ymmärrettävä, että se on mahdollista, sillä Somalian tilanteen varjolla voidaan tehdä monenlaista, olipa se miten anteeksiantamatonta tai käsittämätöntä hyvänsä. Lisäksi Somalian tilanne vaikuttaa Afrikan sarven tilanteeseen, joka on jo ennestään erittäin vaikea ja mutkikas.
<P>
Alueen ja maan ihmisoikeustilanne paranee ainoastaan poliittisen tilanteen muuttuessa. Siksi meidän pitäisi tukea Djiboutin rauhansopimuksen täytäntöönpanoa, sillä ilman rauhaa, vakautta, turvallisuuden parantamista ja vastuullista hallitusta kuulemme useammin Aishan kuoleman kaltaisista murhenäytelmistä.
<SPEAKER ID="242" NAME="Paulo Casaca">
PSE-ryhmän puolesta. - (PT) Arvoisa puhemies, olen samaa mieltä kuin kaikki tästä asiasta puheenvuoron käyttäneet kollegani. Somalia on jälleen yksi maa, josta uskonnollinen kiihkoilu on saamassa otteen ja jossa uskonnon takana piileskelevän oikeudenmukaisuuden nimissä kyseenalaistetaan koko sivistyneen maailman kaikki perusperiaatteet. Tilanne on täysin kestämätön.
<P>
Todettakoon kaiken sen lisäksi, mitä on jo sanottu, että emme saa missään olosuhteissa unohtaa nälänhätää, joka leviää tällä alueella, sekä Somaliassa että Etiopiassa. On selvää, ettei tämä millään tavoin liity siihen, mitä tapahtuu, eikä ole mikään puolustus sille, mutta meidän on kiinnitettävä huomiota myös erittäin vakavaan humanitaariseen ongelmaan, joka Somaliassa on parhaillaan kehittymässä.
<SPEAKER ID="243" NAME="Urszula Krupa" LANGUAGE="PL">
Arvoisa puhemies, Somalian ihmisoikeusloukkauksia koskeva ongelma, josta tänään keskustelemme, on laajempi kuin päätöslauselmassa mainitut tapaukset, jotka ovat tosiaankin selvä todiste kaikkein heikoimmassa asemassa olevien, kuten tyttöjen, naisten ja siepattujen nunnien, raakalaismaisesta kohtelusta.
<P>
Somaliassa, jonka väestöstä 95 prosenttia on muslimeja ja joka on yksi maailman köyhimmistä maista, enemmistö asukkaista elää äärimmäisen köyhyyden partaalla, lukutaidottomia on 70 prosenttia ja keskimääräinen elinajanodote on 47 vuotta. Vaikka Somalia sai itsenäisyytensä takaisin yli 40 vuotta sitten, klaanien keskinäinen kilpailu laidunmaista ja vesivaroista aiheuttaa edelleen selkkauksia.
<P>
Ennen itsenäistymistä siirtomaavallat tukahduttivat selkkaukset. Oman onnensa nojaan jätetyt somalit aloittivat sisällissodan, joka kiihtyi talouden romahdettua. Tällaisissa olosuhteissa terrorismin ja merirosvouksen torjumisen pitäisi perustua ennen kaikkea köyhyyden ja puutteen poistamiseen kaikkein köyhimmille annetun humanitaarisen avun kautta ja tukemalla kehitystä.
<P>
Terrorismin vastaisen sodan nimissä tapahtunut ulkoinen väliintulo kuitenkin tuhosi Somalian vaivalla saavutetun vakauden. Riitaisista, köyhistä, kouluttamattomista ja manipuloinnille alttiista somaliheimoista on tulossa helppo välikappale, jonka avulla pitää yllä anarkiaa ja hajaannusta.
<P>
Kaikilla ihmisillä on oikeus valita ajattelu- ja elämäntapansa, eikä kansainvälistä apua pitäisi käyttää avunantajien oman aatemaailman levittämiseen tai vaikutusvallan kasvattamiseen. Tämä ei ole ensimmäinen kerta, kun vastustajat käyttävät uskontoa sen häpäisemiseen ja vaikutusvaltansa lisäämiseen, eikä näin tapahdu vain Somaliassa, vaan myös Vietnamissa ja Intiassa, jossa katolilaisten vainoamisesta on tullut osa vaalikampanjointia.
<P>
Kristittyjen vainoamisesta huolimatta vasemmisto- ja liberaaliryhmiin kuuluvat parlamentin jäsenet eivät salli keskustelua, jonka tarkoituksena on vainon ja ihmisoikeusloukkauksien torjuminen.
<SPEAKER ID="244" NAME="Tadeusz Zwiefka" AFFILIATION="PPE-DE">
(PL) Arvoisa puhemies, kansalaisjärjestöt varoittavat, että Somaliasta on tullut esimerkki erittäin vähälle huomiolle jääneestä humanitaarisesta murhenäytelmästä, joka tapahtuu koko maailman silmien edessä. Joukoittain ihmisiä kuolee nälkään, janoon ja tauteihin, ja joka neljäs somalilapsi kuolee ennen viidettä ikävuottaan. Maan pääkaupunki Mogadishu on autioitunut. Tykistötulen kohteeksi joutuvat tavalliset ihmiset. Itsemurhapommittajat terrorisoivat siviiliväestöä. Merirosvot ryöstävät Somalian rannikkoa, kun taas maalla Somalian talibanjoukot miehittävät yhä laajempia alueita siirtyen vähitellen kohti pääkaupunkia ja soveltaen ankaraa šaria-oikeutta. Emme saa elätellä turhia kuvitelmia: oikeutta sovelletaan mielivaltaisesti heidän omiin tarkoitusperiinsä. Jos mukaan lasketaan kuivuuden ja tulvien aiheuttamat katastrofit, saadaan selville murhenäytelmän todellinen laajuus. Luonnonkatastrofit voi sentään ymmärtää, mutta miten on mahdollista, että köyhässä Somaliassa on niin paljon aseita? Nähdäkseni se johtuu joidenkin sellaisten maiden välinpitämättömästä asenteesta, jotka haluavat harjoittaa yleensä halpamaista liiketoimintaansa kyseisessä Afrikan köyhässä osassa, kun taas me suostumme ilomielin olympialaisten järjestämiseen Kiinassa.
<SPEAKER ID="245" NAME="Esko Seppänen" AFFILIATION="GUE/NGL">
(FI) Arvoisa puhemies, arvoisa komission jäsen, Somalian epävakaa rauha manifestoi tänään itseään ammattimaisten merirosvojen toiminnalla. Samaa huomiota ei ole saanut osakseen Euroopan parlamentissa nyt esille nostettava tapaus - Aisha Ibrahim Duhulowin kivittäminen. Sitä voidaan pitää vielä suurempana tragediana kuin merirosvojen toimintaa. Se antaa kuvan maasta, joka elää islamilaista keskiaikaa.
<P>
Yhteisessä päätöslauselmaesityksessä annetaan ehkä liian yksiselitteinen tuki Somalian siirtymäkauden liittovaltiohallitukselle. Toissapäivänä kokoontunut alueen maiden muodostama IGAD-järjestön neuvosto tuomitsee Somalian hallituksen haluttomuuden toimia sitoumustensa ja rauhanpolitiikan puolesta. Alueen muiden maiden edustajat sanovat, että hallitukselta puuttuu poliittinen tahto ja valmius sitoutua rauhaan, ja se on suurin haaste turvattomuuden torjumisessa. Parlamentin päätöslauselma on kuitenkin tärkeä Aishan takia, ja sen takia ryhmämme voi sen hyväksyä. Somalian hallitukselle emme anna rauhanponnisteluissa puhtaita papereita.
<SPEAKER ID="246" NAME="Charles Tannock" AFFILIATION="PPE-DE">
(EN) Arvoisa puhemies, Aisha Ibrahim Duhulow oli tuskin teini-ikäinen. Hän ei todennäköisesti olisi koskaan tiennyt mitään Euroopan unionista tai sen parlamentista. Edes joutuessaan joukkoraiskauksen uhriksi tai maatessaan tekemässä kuolemaa kivisateen alla hän ei luultavasti koskaan olisi kuvitellut, että poliitikot jossain kaukana tunnustaisivat hänen koettelemuksensa ja muistaisivat hänen hyvin lyhyttä elämäänsä. Olen kuitenkin varma, että kuollessaan hän tiesi olevansa mielivaltaisen epäoikeudenmukaisuuden uhri.
<P>
Aishan kärsimien kuvottavien rikosten järkyttävyyttä lisäävät entisestään tapauksen oudot yksityiskohdat: tuhannen ihmisen väkijoukko, tapahtumapaikaksi valittu stadion, aivan kuin kyseessä olisi jonkinlainen urheilun yleisötapahtuma, varta vasten tähän tarkoitukseen tilattu autokuormallinen kiviä, aseistetut miehet, jotka tulittivat tyttöparan hengen pelastamista kunniakkaasti yrittäneitä ihmisiä.
<P>
Somalia on romahtanut valtio, eikä EU voi käytännössä tehdä paljoakaan puuttuakseen raakuuksiin, joihin erilaiset klaanit ja hallituksen valvonnan ulkopuolelle jäävistä alueista vastaava islamistinen miliisi syyllistyvät.
<P>
Voimme kuitenkin ottaa kantaa puolustamalla omia arvojamme, jotka ovat ristiriidassa šaria-oikeuden kanssa. Tämä ei ole vain oma mielipiteeni, vaan myös Euroopan ihmisoikeustuomioistuimen mielipide. Tämä järkyttävä tapaus vain lujittaa päätöstämme varjella vaivalla saavutettuja demokraattisia vapauksiamme takapajuisuudelta.
<SPEAKER ID="247" NAME="Ewa Tomaszewska" AFFILIATION="UEN">
(PL) Arvoisa puhemies, julmat taistelut, laittomuudet ja merirosvous ovat jatkuneet Somaliassa vuosikausia. Hiljattain kaksi puolalaista joutui sieppaajien käsiin. Silti se, mitä tapahtui 27. lokakuuta, menee yli inhimillisen ymmärryksen.
<P>
Aisha Ibrahim Duhulow, 13-vuotias tyttö, kivitettiin kuoliaaksi. Kolme miestä oli raiskannut hänet. Syyllisiä ei ole pidätetty tai asetettu syytteeseen. Kismayossa 50 miestä kivitti hänet kuoliaaksi noin tuhannen silminnäkijän edessä. Aishaa rangaistiin hänen kärsimästään raiskauksesta islamilaisen lain mukaan.
<P>
Tämä järkyttävä teko ei ole yksittäistapaus, vaan islamilaisen lain julmaa toteuttamista sellaisen Jumalan nimeen, joka rankaisee rikoksen uhria. Kehotan Somalian hallitusta tekemään lopun tästä julmasta käytännöstä, rankaisemaan syyllisiä varoitukseksi muille ja palauttamaan Aishan kunnian.
<SPEAKER ID="248" NAME="Colm Burke" AFFILIATION="PPE-DE">
(EN) Arvoisa puhemies, 27. lokakuuta 50-henkinen miesjoukko kivitti kuoliaaksi 13-vuotiaan tytön, Aisha Ibrahim Duhulowin - älkäämme unohtako tätä nimeä - eteläisessä Somaliassa, Kismayon satamakaupungin stadionilla, tuhannen katsojan edessä. Häntä syytettiin ja hänet tuomittiin islamilaisen lain vastaisesta aviorikoksesta, mutta tosiasiassa hän joutui kolmen miehen raiskaamaksi. Hänen raiskauksestaan syytettyjä ei ole pidätetty tai vangittu.
<P>
Tuomitsen jyrkästi Aisha Ibrahim Duhulowin kivityksen ja teloituksen ja olen pöyristynyt tällaisesta julmasta teosta, joka kohdistui 13-vuotiaaseen raiskauksen uhriin. Unicef totesikin hänen traagisen kuolemansa jälkeen, että lapsesta tehtiin kaksinkertainen uhri: ensin raiskaajien uhri ja sitten oikeudenkäyttäjien uhri.
<P>
Naisten vastenmielistä kohtelua ei voida mitenkään hyväksyä ja sallia šaria-oikeuden nojalla. Tämä tapaus korostaa paitsi tyttöjen ja naisten haavoittuvaa asemaa Somaliassa myös heihin luontaisesti kohdistuvaa syrjintää.
<SPEAKER ID="249" NAME="Marcin Libicki" AFFILIATION="UEN">
(PL) Arvoisa puhemies, keskustelemme tänään Somaliassa kuoliaaksi kivitetyn tytön murhasta. Olemme tietoisia myös kahden katolisen nunnan sieppauksesta ja heidän pitämisestään vangittuina Somaliassa. Kaiken tämän ylle heittää varjonsa Somalian rannikolla riehuva merirosvous. Olemme kuulleet kaiken johtuvan siitä, että käytännössä Somalialla ei ole lainkaan toimivaa hallitusta. Missä tässä tilanteessa ovat maailmanvallat? Missä ovat sellaiset mahdit kuin Yhdysvallat, Kiina, Venäjä ja Euroopan unioni, jotka väittävät olevansa sivistysvaltioita? Silloin kun maat eivät pysty puuttumaan asioihin puolustaakseen heikoimpia, joita vastaan pienemmät mahtitekijät hyökkäävät, niitä ei voida pitää sivistysmaina. Missä me olemme tässä tilanteessa? Arvoisa puhemies, vetoan maailmanvaltoihin: toimikaa oikein! Tehkää velvollisuutenne!
<SPEAKER ID="250" NAME="Siim Kallas">
komission varapuheenjohtaja. - (EN) Arvoisa puhemies, komission ja komission jäsenen Louis Michelin puolesta haluan esittää muutamia huomioita Somalian ihmisoikeuskysymyksistä.
<P>
Ensinnäkin haluan yhtyä huoleen Somaliassa jatkuvasta selkkauksesta ja poliittisesta epävakaudesta. Somalia on edelleen maa, jossa järjestelmällisiä ja laajoja iskuja siviilejä vastaan tekevät aseistautuneet ryhmät loukkaavat jatkuvasti perusoikeuksia ja perusihmisarvon kunnioittamista.
<P>
Viime kuukausina yhä kiihtyvät iskut avustustyöntekijöitä, rauhanaktivisteja ja ihmisoikeuksien puolustajia vastaan ovat pyyhkäisseet yli Etelä- ja Keski-Somalian. Ainakin 40 somalialaista ihmisoikeusaktivistia ja avustustyöntekijää sai surmansa tammikuun ja syyskuun 2008 välisenä aikana. Näiden iskujen seurauksena muutamien humanitaaristen järjestöjen on ollut pakko poistaa henkilöstöä Mogadishusta, humanitaarisen avun perillepääsy kohtasi uusia vastoinkäymisiä ja ihmisoikeudet ja humanitaarinen tilanne huononivat entisestään.
<P>
Komissio on yhdessä jäsenvaltioiden ja muiden kansainvälisten elinten kanssa sitoutunut auttamaan tässä kriittisessä tilanteessa.
<P>
EU tukee YK:n ihmisoikeusvaltuutetun toimiston sekä Somalian ihmisoikeuksia käsittelevän riippumattoman asiantuntijan Shamsul Barin toimia kaikkien osapuolten järjestelmällisten ihmisoikeusloukkausten tutkimiseen tarkoitetun mekanismin perustamiseksi.
<P>
EU on tiiviisti mukana kehittämistoiminnassa tukemalla ihmisoikeusjärjestöjä pääasiassa ihmisoikeusloukkausten tunnistamista, dokumentointia ja seurantaa koskevan koulutuksen ja rahoituksen sekä neuvottelujen avulla. Erityisesti komissio edistää yhä voimakkaammin kansalaisyhteiskunnan osallistumista jälleenrakennusohjelmiin ja kansalliseen sovitteluprosessiin sekä kansalaisyhteiskunnan ja muiden aluejärjestöjen välisiä vaihto-ohjelmia, oikeusavustajakoulutusta, tiedotuskampanjoja sekä naisryhmien työtä, joka koskee niiden poliittisen edustuksen lisäämistä ja osallistumista sovitteluprosesseihin. Lisäksi EU tukee lainvalvontaan ja oikeuslaitoksen lujittamiseen suunnattuja ohjelmia.
<P>
Sillä välin meidän on työskenneltävä turvallisuuden parantamiseksi ja Somalian sovitteluprosessin edistämiseksi. Turvaton ilmapiiri vain pahentaa ihmisoikeustilannetta ja lisää kansainvälisen humanitaarisen oikeuden loukkauksia. Somalian pysyvän rauhan perusteena on vastuunkanto niistä ihmisoikeusloukkauksista, joihin kaikki osapuolet ovat Somalian selkkauksen aikana syyllistyneet, sekä niiden oikeudenmukainen käsittely.
<SPEAKER ID="251" NAME="Puhemies">
(FR) Keskustelu on päättynyt.
<P>
Äänestys toimitetaan keskustelujen päätteeksi.
<P>
Kirjalliset lausumat (työjärjestyksen 142 artikla)
<SPEAKER ID="252" NAME="Eija-Riitta Korhola  " LANGUAGE="FI">
Arvoisa puheenjohtaja, tämän viikon kiireellisissä päätöslauselmissa erityisesti Somalian tapaus järkyttää. Kolme viikkoa sitten maassa kivitettiin 13-vuotias tyttö Aisha Ibrahim Duhulow, jonka kolme miestä raiskasi. Miehille ei käynyt kuinkaan, mutta tyttö sai sharia-tuomion huoruudesta.
<P>
Kivitys tapahtui stadionilla Etelä-Somalian Kismayossa 1000 katsojan läsnä ollessa, 50 miehen suorittaessa kivityksen. Kivitystuomiokäskyn langettaneet Kismayon kaupunkia kontrolloivat al-Shabab-sotilasjoukot tappoivat myös Duhulowin kivityksen estämistä yrittäneen pojan. Sharia-lain ankara ja epäinhimillinen tulkinta siitä, että aviorikoksesta tulee rangaista kuoliaaksi kivittämällä, on saanut käsittämättömän julmat mittasuhteet; sen nojalla on murhattu rikoksen uhriksi joutunut viaton lapsi.
<P>
On tärkeää, että tuomitsemme teloituksen ja kivitystuomion ja vaadimme Somalian hallitusta ja Afrikan Unionia tekemään saman, sekä ottamaan pikimmiten konkreettisia askeleita estääkseen kivitystuomioiden jatkumisen. Samalla kuin osoitamme tukemme Somalian hallituksen pyrkimyksille ottaa Kismayon kaupunki kontrolliinsa, on meidän myös vaadittava hallitusta viemään Duhulowin raiskaajat oikeuden eteen. Kuten Somaliaa koskeva päätöslauselma esittää, EU-jäsenmaiden tulisi lisätä Somaliaan suuntautuvaa apuaan, jotta maahan saataisiin demokraattinen hallitus, ja jotta hallitus saisi tarvitsemansa avun pyrkiessään ottamaan kaikki maan alueet kontrolliinsa.
