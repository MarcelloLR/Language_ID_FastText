<CHAPTER ID="006-02">
2. Eurooppalainen maksamismääräysmenettely (äänestys) 
<P>
- Ennen äänestystä:
<SPEAKER ID="116" NAME="Cristiana Muscardini" AFFILIATION="UEN">
(IT) Arvoisa puhemies, haluan viitata työjärjestykseen ja kiittää teitä siitä, että annoitte minulle nopeasti luvan puheenvuoron käyttämiseen. Nopeus, jolla puhemiehistö antoi minulle puheenvuoron, saa minut vakuuttuneeksi siitä, että ääneni kantaa silloinkin, kun mikrofonit eivät toimi.
<P>
Työjärjestykseen viitaten ehdotan, että muutamme työjärjestystämme juuri tehdyn päätöksen ja sitä seuranneen äänestyksen mukaisesti vastaamaan käytäntöä, joka on vakiintunut parlamentissa tänään. Tästä lähtien ei siis enää edellytetä, että tekstien on oltava saatavilla kaikilla kielillä 24 tuntia etukäteen, vaan riittää, kun tekstit saa äänestyshetkellä. Myöskään suullisia tarkistuksia ei tarvitse enää esittää, sillä kuka tahansa meistä voi tehdä tarkistuksia äänestettäviin teksteihin jopa viime hetkellä.
<P>
Arvoisa puhemies, saanen onnitella teitä, sillä tämä tarkoittaa jälleen kerran demokratian voittoa.
<SPEAKER ID="117" NAME="Monica Frassoni" AFFILIATION="Verts/ALE">
(IT) Arvoisa puhemies, haluan vain sanoa, että tämä päivä on ollut hankala ja että katson äänestysten uusimista koskevan päätöksen muodostavan vaarallisen ja täysin tarpeettoman ennakkotapauksen.
<SPEAKER ID="118" NAME="Arlene McCarthy " AFFILIATION="PSE">
esittelijä. - (EN) Arvoisa puhemies, valiokunta ja poliittiset ryhmät ovat pyytäneet, että äänestäisimme ensimmäiseksi kompromissitarkistuksesta 4, sillä siitä on sovittu neuvoston ja komission kanssa kolmikantamenettelyssä. Se on uutta komiteamenettelyä koskevien parlamentin sääntöjen mukainen. Siispä tämä tarkoittaa, että tarkistus 2 raukeaa, jos kompromissitarkistus 4 käsitellään ensin.
<P>
Ottaen huomioon lausunnon, jonka komission jäsen Frattini antoi maanantaina käydyssä keskustelussa, sekä sen, että hän on sitoutunut tarkastelemaan sitä, kuinka tämä asetus ja siviililait vaikuttavat niihin osapuoliin, jotka asuvat yhteisön ulkopuolisissa maissa, erityisesti Euroopan talousalueen valtioissa, ryhmät ovat sopineet, etteivät ne vaadi tarkistuksen 1 hyväksymistä. Äänestämme siksi ryhminä kyseistä tarkistusta vastaan.
<P>
Toivon, että tällä vältetään sekaannus äänestyksen aikana.
<SPEAKER ID="119" NAME="Paula Lehtomäki" AFFILIATION="neuvoston puheenjohtaja" LANGUAGE="EN">
Arvoisa puhemies, myös puheenjohtajavaltio panee merkille parlamentin olevan kiinnostunut laajentamaan eurooppalaista maksamismääräysmenettelyä Euroopan talousalueen jäsenvaltiossa asuviin kantajiin ja vastaajiin. Ottaen kuitenkin huomioon myös neuvostossa käydyt neuvottelut näyttää siltä, että tässä vaiheessa asetustekstissä olevaa rajat ylittävien tapausten määritelmää on mahdotonta muuttaa.
<P>
Puheenjohtajavaltio on valmis tarkastelemaan lähemmin sitä, kuinka asetus vaikuttaa osapuoliin, jotka asuvat Euroopan talousalueeseen kuuluvissa valtioissa.
