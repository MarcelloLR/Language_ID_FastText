<CHAPTER ID="016">
Dohan neuvottelukierroksen tulevaisuudennäkymät WTO:n seitsemännen ministerikokouksen jälkeen (keskustelu) 
<SPEAKER ID="109" NAME="Puhemies">
(EL) Esityslistalla on seuraavana jäsen Moreiran kansainvälisen kaupan valiokunnan puolesta laatima suullinen kysymys komissiolle (B7-0232/2009) Dohan neuvottelukierroksen tulevaisuudennäkymistä WTO:n seitsemännen ministerikokouksen jälkeen.
<SPEAKER ID="110" NAME="Vital Moreira" LANGUAGE="PT">
Arvoisa puhemies, muutama viikko sitten minulla oli kunnia johtaa Euroopan parlamentin kansainvälisen kaupan valiokunnan valtuuskuntaa, joka osallistui Maailman kauppajärjestön (WTO) seitsemänteen ministerikokouksen Genevessä. Vaikka Dohan neuvottelukierros - eli Dohan kehitysohjelma - ei ollut tämän ministerikokouksen virallisella esityslistalla, WTO:n jäsenvaltioiden virallisten valtuuskuntien enemmistö käytti tilaisuutta hyväkseen, ilmaisi kantansa aiheesta ja totesi haluavansa saattaa Dohan neuvottelukierroksen päätökseen vuoden 2010 loppuun mennessä.
<P>
Yleisesti kuitenkin tiedetään, etteivät neuvottelut ole viime aikoina edistyneet. Siksi minulla on kunnia esittää komissiolle seuraavat kysymykset kansainvälisen kaupan valiokunnan puolesta, jonka puheenjohtajana toimin.
<P>
Voiko komissio ensinnäkin arvioida, mikä on Dohan neuvottelukierroksen tilanne sellaisten keskeisten neuvottelukysymysten suhteen kuin maatalous, muiden kuin maataloustuotteiden markkinoille pääsy ja palvelut? Mitkä olivat komission tärkeimmät saavutukset WTO:n seitsemännessä ministerikokouksessa? Mistä asioista on komission jäsenen mielestä vielä keskusteltava, ja mitkä ovat kokouksen vaikeimmat aiheet?
<P>
Toiseksi mitä vaikutuksia WTO:n ministerikokouksella on käynnissä olevan Dohan kierroksen neuvotteluihin? Kuinka komissio varmistaa, että neuvotteluissa keskitytään kehityskysymyksiin? Osaako komissio arvioida, miten todennäköistä on, että Dohan kehityskierros saatetaan menestyksekkäästi päätökseen ensi vuoden loppuun mennessä?
<P>
Kolmas ja viimeinen kysymykseni on seuraava: miten komissio aikoo mahdollistaa Euroopan parlamentin jäsenten osallistumisen Dohan kehityskierroksen neuvotteluihin ja sen edustuksen WTO:n rakenteessa?
<P>
Koska esitin kysymykset kansainvälisen kaupan valiokunnan puolesta, haluan lopuksi korostaa, että valiokuntamme pitää uusien vastuiden kantamista sekä sille Lissabonin sopimuksessa myönnettyjen uusien valtuuksien käyttämistä hyvin tärkeänä ja että se haluaisi myös luoda läheisemmät ja hedelmällisemmät yhteistyösuhteet komissioon kansainvälisen kaupan alalla. Tämä tietenkin edellyttää vastavuoroisesti sitä, että komissio haluaa tehdä yhteistyötä parlamentin kanssa ja aloittaa sen vastaamalla sille esittämiimme kysymyksiin.
<SPEAKER ID="111" NAME="Mariann Fischer Boel">
komission jäsen. - (EN) Arvoisa puhemies, Genevessä järjestetty WTO:n seitsemäs ministerikokous oli tärkeä tilaisuus käydä kaikkien WTO:n jäsenten kanssa keskustelua niiden päätavoitteista järjestössä. Mielestäni on tärkeää korostaa, ettei seitsemäs ministerikokous ollut neuvottelukokous, vaan siellä pikemminkin käytiin keskustelua eri aiheista.
<P>
Ensisijaisten tavoitteiden luettelo alkaa tietenkin Dohan kehitysohjelmalla. Jos Dohan neuvottelukierros voidaan saattaa päätökseen, se tuottaa hyviä tuloksia paitsi EU:lle myös koko maailmantaloudelle. Me kaikki kärsimme, jos protektionismi lisääntyy, aivan kuten me kaikki voitamme, jos talous elpyy. Doha on kummassakin tapauksessa paras käytettävissä oleva kauppapolitiikan väline.
<P>
Dohan avulla saataisiin aikaan myös kehitystä, jota niin monet maailman köyhimmistä maista kaipaavat, asettamalla erityisesti markkinoille pääsyä, tilojen uudistamista ja tullauksen helpottamista koskevia uusia sääntöjä. Dohan neuvottelukierroksen kaikilla alueilla on jo otettu huomioon asiaankuuluvien maiden kehitystä koskeva osatekijä.
<P>
Dohan kehityskierros voidaan kuitenkin saattaa luonnollisesti päätökseen vain, jos kaikki WTO:n jäsenet ovat mukana. Tosiasia on se, että Yhdysvalloilla on vakavia huolenaiheita ja rajoituksia, joista se keskustelee suurten kehittyvien talouksien kanssa. Näemme muutaman kuukauden sisällä, miten nämä keskustelut edistyvät, sillä G20:n määräaika Dohan kierroksen päättämiselle vuonna 2010 lähestyy.
<P>
Uskon meidän kaikkien olevan samaa mieltä siitä, että jos haluamme saada Dohan neuvottelukierroksen päätökseen ennen vuoden 2010 loppua, meidän on saatava käyttöön maataloustuotteiden ja muiden kuin maataloustuotteiden markkinoille pääsyä koskevia menettelytapoja ennen maaliskuun 2010 loppua. Se on viimeinen määräaika. Jatkamme samalla painostusta turvataksemme Euroopan unionin edut kaupan ja palvelujen kaltaisilla aloilla sekä maantieteellisten merkintöjen suojelun.
<P>
Dohan lisäksi ministerikokouksessa käsiteltiin muutamia WTO:n jäsenille tärkeitä asioita. Painopisteisiin kuuluivat tarve vahvistaa WTO:n asemaa protektionismin valvonnan ja tutkinnan alalla; liittyminen WTO:hon, kuten vähiten kehittyneiden maiden liittyminen WTO:hon, jota mielestämme on ehdottomasti tuettava; alueellisten vapaakauppasopimusten määrän kasvu - ja tältä osin meidän on varmistettava, että nämä sopimukset todella täydentävät monenvälisen kaupan järjestelmää; sekä se, miten kauppapolitiikalla voidaan edistää ilmastonmuutoksen torjuntaa. Monissa näistä asioista WTO:n jäsenet olivat samaa mieltä siitä, että WTO voi ja sen pitää toimia. Odotan siis asian etenevän.
<P>
Viimeiseen kysymykseenne vastaan, että pidämme tietenkin parlamentin jatkuvasti ajan tasalla, varsinkin Dohan kehityskierroksen suhteen. Lissabonin sopimus tarjoaa erinomaisen tilaisuuden viedä yhteistyötämme parlamentin kanssa askel eteenpäin, ja tästä tulee yksi komission kauppapolitiikan ensisijaisista tavoitteista tulevina vuosina.
<SPEAKER ID="112" NAME="Georgios Papastamkos" LANGUAGE="EL">
Arvoisa puhemies, tuemme monenvälisen kaupan järjestelmää sekä Maailman kauppajärjestöä organisaationa, joka vartioi sääntöihin perustuvaa kaupankäyntijärjestelmää ja globalisaation tehokkaamman hallinnan ja sen hyötyjen tasaisemman jakautumisen takaavaa järjestelmää.
<P>
Nykyisessä talouskriisissä juuri WTO:n säännöstö esti pitkälti sen jäseniä turvautumasta rajoittaviin kauppatoimenpiteisiin ja jätti samalla riittävästi liikkumavaraa talouden elvyttämiseksi.
<P>
Me, Euroopan kansanpuolueen ryhmä (kristillisdemokraatit), kannatamme Dohan kehitysohjelman liittämistä neuvotteluihin kokonaisvaltaisen, kunnianhimoisen ja tasapainoisen tuloksen pohjalta. Vaadimme komissiota säilyttämään neuvotteluissa tiukan kannan, jonka tarkoituksena on todella parantaa eurooppalaisten tuotteiden ja palvelujen pääsyä niin kehitysmaiden kuin kehittyvien talouksienkin markkinoille.
<P>
Maatalouden osalta kehotan komissiota - ja, arvoisa komission jäsen Boel, toivoisin, että merkitsisitte tämän muistiin - noudattamaan tiukasti neuvostolta saatuja neuvotteluvaltuuksia, joissa vahvistetaan myös neuvotteluissa ajettavalle kannalle rajat sellaisten tilanteiden varalle, joissa kauppakumppanimme tekevät vastaavia myönnytyksiä. Korostan, että kantaamme maantieteellisistä merkinnöistä on puolustettava lujasti.
<P>
Dohan kehityskierroksen lopputuloksella on turvattava kehitysmaiden, erityisesti vähiten kehittyneiden maiden, ottaminen tehokkaammin mukaan maailmankauppajärjestelmään.
<P>
Lisäksi vaadimme, että WTO:n ja muiden kansainvälisten järjestöjen välistä yhteistyötä on vahvistettava kaupan ja muiden näkökohtien vastavuoroisen tuen ja yhteenkuuluvuuden turvaamiseksi. Tällaisia näkökohtia ovat esimerkiksi ekologinen kestävyys, elintarvikeomavaraisuus ja elintarviketurva sekä säälliset työolot.
<SPEAKER ID="113" NAME="Harlem Désir" LANGUAGE="FR">
Arvoisa puhemies, arvoisa komission jäsen, hyvät parlamentin jäsenet, Dohan neuvottelut käynnistettiin vuonna 2001. Niiden tarkoituksena oli korjata Uruguayn kierroksen seurauksena eli WTO:n perustamisen jälkeen käyttöön otetun kansainvälisen kaupan järjestelmän epätasapainot - tai itse asiassa vääryydet.
<P>
Näin siis tunnustettiin, ettei Uruguayn kierros ollut pitänyt kaikkia antamiaan lupauksia kehitysmaista ja että kaupan säännöt asettivat eteläiset maat epäoikeudenmukaisesti heikompaan asemaan, sillä niiden nojalla rikkaimmat maat saivat sekä suojella markkinoitaan että jatkaa tuotantonsa, myös vientiin tarkoitetun tuotannon, rahoittamista, mikä ajoi monet etelän viljelijät vararikkoon. Puuvillasta on tullut tilanteen symboli.
<P>
Siksi WTO:n jäsenet sitoutuivat "kehityskierroksen" avatessaan muuttamaan monenvälisen kaupan sääntöjä varmistaakseen, että kauppa todella edistää jokaisen maan ja jokaisen maanosan taloudellista ja sosiaalista kehitystä.
<P>
Siispä meidän pitäisi jatkuvasti muistaa, ettei tämä neuvottelukierros ole mikä tahansa kierros ja että vaikka, niin kuin kaikissa neuvotteluissa, jokainen odottaa omien kysymystensä käsittelyn etenevän - teollisuusmaille tämä tarkoittaa teollisuustuotteita ja palveluja - alusta alkaen sovittiin, että tällä kierroksella käsiteltäisiin ennen kaikkea tasapainon palauttamista kehitysmaiden hyväksi.
<P>
Nyt, seitsemännen ministerikokouksen jälkeen, niin kuin sitä ennenkin, neuvottelut ovat jumiutuneet Capitol Hillin rinteeseen Washingtonissa, aivan kuten ne upposivat aiemmin Cancúnin hiekkoihin - tuolloin tämä johtui pitkälti Euroopan unionin esittämistä vaatimuksista.
<P>
Vaatimalla neuvotteluissa liikaa teollisuusmaat ovat siis vaarantaneet neuvottelukierroksen lopputuloksen ja jopa WTO:n uskottavuuden. Kaikki keskittyvät yksinomaan omiin tavoitteisiinsa yleisen tavoitteen sijasta, ja yleisenä tavoitteenahan on luoda monenvälisen kaupan kehys, joka perustuisi oikeudenmukaisempiin sääntöihin oikeudenmukaisemman kaupan edistämiseksi ja joka edistäisi kestävää kehitystä ja vähentäisi köyhyyttä.
<P>
Tämän pattitilanteen ensimmäinen tulos on kahdenvälisten kauppasopimusten lisääntyminen. Nämä sopimukset ovat usein vieläkin haitallisempia etelän maille. Tämä on askel taaksepäin.
<P>
Siksi Euroopan unionin on otettava selvä kanta. Ensisijaisena tavoitteena on saattaa tämä kierros päätökseen kehityskierroksena eikä yrittää päihittää neuvottelukumppaneita teollisuustuotteiden ja palvelujen suhteen. Näihin neuvotteluihin ei saa suhtautua tavanomaisella ja kapeakatseisella tavalla, niin että kaikki pyrkivät ajamaan vain omaa etuaan.
<P>
Sellainen johtaa vain umpikujaan ja saa unohtamaan pääasian: sen, että meidän on luotava sellainen uusi tapa säännellä kansainvälisen kaupan järjestelmää, joka on osa uutta yleistä hallinnointia, jota kaikki ovat pyytäneet, erityisesti G20-kokouksesta lähtien, voidaksemme tarttua nykypäivän todellisiin haasteisiin, joita ovat kaikkien mantereiden oikeudenmukainen kehitys, köyhyyden poistaminen, elintarviketurva, sosiaalisten oikeuksien kunnioittaminen, ihmisarvoinen työ ja ilmastonmuutoksen torjuminen.
<P>
Euroopan unionin on näytettävä näissä neuvotteluissa, mitä se tekee varmistaakseen, että kaupan säännöt auttavat parantamaan tilannetta tulevaisuudessa. Näin ollen keskusteluissa on käsiteltävä kaikkia seuraavia aiheita:
<P>
maatalouden osalta heinäkuussa 2008 annettujen lupausten pitämistä; menettelyjä koskevien neuvottelujen saattamista loppuun; ennen kaikkea erityis- ja erilliskohtelun, erityistuotteiden kunnioittamisen ja suojamekanismien turvaamista; maataloustuen kehittämistä kestävän maatalouden ja elintarviketurvan mukaisesti
<P>
muiden kuin maataloustuotteiden osalta kehitysmaiden kehitystasoa vastaavien tariffialennusten pyytämistä kehitysmailta - lopetan aivan kohta -
<P>
ja
<P>
palvelujen osalta sitä, että suojellaan jokaisen maan oikeutta jatkaa julkisten palvelujensa sääntelyä.
<SPEAKER ID="114" NAME="Michael Theurer" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, WTO:n seitsemäs ministerikokous järjestettiin Genevessä kaksi viikkoa sitten. Euroopan liberaalidemokraattien liiton ryhmän valtuuskunnan edustajana sain tilaisuuden osallistua kokoukseen ja yhteislaatijana myötävaikuttaa tähän yhteiseen päätöslauselmaesitykseen.
<P>
Näistä kokemuksista voidaan ottaa ja täytyy ottaa opiksi neljä asiaa. Talous- ja rahoituskriisi sai myös maailmankaupan supistumaan voimakkaasti. Siksi Dohan neuvottelukierros on ratkaisevan tärkeää saattaa nopeasti päätökseen, jotta se antaisi uutta pontta maailmantaloudelle.
<P>
Dohan neuvotteluilla voidaan ja itse asiassa täytyy elvyttää oikeudenmukaista ja vapaata maailmankauppaa. Euroopan unioni on myötäillyt paljon kumppaneitaan, erityisesti kehitysmaiden kumppaneita. Olemme esimerkiksi luvanneet lakkauttaa kaikki maataloustuotteiden vientituet.
<P>
Nyt meidän on saatettava neuvottelut päätökseen. Jotta tämä olisi mahdollista, tarvitsemme merkin poliittisesta tahdosta. Suhtaudumme ALDE-ryhmässä määrätietoisesti Dohan neuvottelujen saattamiseen päätökseen - nyt! Siksi meidän on hyvin tärkeää yhdistää voimamme neuvottelukierroksen päättämiseksi. Euroopan unioni voi ja sen täytyy toimia tässä johtavassa asemassa. Meidän pitäisi ryhtyä toimimaan myös sillanrakentajana tuodaksemme esimerkiksi yhteen Yhdysvallat sekä kehittyvät taloudet ja kehitysmaat, aivan kuten pyydämme yhteisessä päätöslauselmassamme.
<P>
Lisäksi meidän on nyt lisättävä yleisön tietoisuutta asioista. Tarvitsemme kansalaisilta laajempaa tukea. Meidän on korostettava maailmankaupan etuja, sillä vapaa ja oikeudenmukainen maailmankauppa on hyväksi meille kaikille.
<P>
En näe Dohalle vaihtoehtoja. Vaihtoehtona olisi kilpailu kahdenvälisistä sopimuksista, mikä vaarantaisi heikompien maiden osallistumisen kauppaan sekä ihmisoikeuksien ja ekologisten tavoitteiden huomioon ottamisen. Niin ei saa käydä. Siksi Dohan kierros on saatettava päätökseen nyt.
<SPEAKER ID="115" NAME="Martin Häusling" LANGUAGE="DE">
Arvoisa puhemies, hyvät parlamentin jäsenet, Dohan kierros on jatkunut jatkumistaan jo kahdeksan vuoden ajan, eikä valtaosa kehitysmaista edes halunnut alun perin koko neuvotteluja. Alussa nimittäin Yhdysvallat ja EU halusivat taivutella kehitysmaat suostumaan käyttämällä "kehityksen" käsitettä. Samalla neuvottelut ovat kuitenkin epäonnistuneet kahdesti. Vain suuret maataloustuotteiden vientimaat Brasilia ja Argentiina - ja ehkä Intia - ovat todella kiinnostuneita neuvotteluista. Myös EU:n voidaan todeta ottaneen askeleen taaksepäin, jos tarkastelemme EU:n viimeisten parin vuoden aikaisia rutiinivaatimuksia sekä sitä, mistä se neuvottelee nyt pariksi seuraavaksi vuodeksi.
<P>
Meidän on kuitenkin todella tarkasteltava objektiivisesti sitä, mitä viime vuosina on saatu aikaan kaksikymmentä vuotta kestäneen liberalisointipolitiikan lisäksi. Nykyinen talous- ja rahoituskriisimme johtuu osaksi tästä liberalisointipolitiikasta. Emme voi toimia ikään kuin voisimme jatkaa entiseen tapaan. En halua mainita, millaiset seuraukset maailman ilmastolle aiheutuu, jos jatkamme entiseen tapaan ilman kunnon sääntöjä.
<P>
Genevessä järjestettiin siis nyt kokous, jossa kaikki vaativat keskellä kriisiä, että meidän täytyy jatkaa vanhaan tapaan, ja väittivät, että voimme odottaa kriisin menevän ohi ja jatkaa sitten siitä, mihin jäimme. Toistamiseen väitetään, että Dohan kierros antaa uutta pontta talouden elpymiselle. Kaikki luvut viittaavat kuitenkin siihen, ettei tämä pidä paikkaansa, ja lisäksi täytäntöönpanoajat ja -kaudet venyvät aivan liian pitkiksi. Toinen toistuva väite on se, että kehitysmaat kykenisivät sitten osallistumaan elvyttämiseen. Jos kuitenkin arvioimme asiaa objektiivisesti, meidän on todettava, ettei Doha saa aikaan elpymistä useimmissa kehitysmaissa, vaan pikemminkin päinvastoin: nettovaikutukset useimmille kehitysmaille ovat negatiiviset. Emme voi siksi suositella monille kehitysmaille yhteistyötä kanssamme keskellä kriisiä.
<P>
Me Verts/ALE-ryhmässä sanomme sen, mitä yksikään WTO:n jäsenistä tai Euroopan parlamentin muista suurista poliittisista ryhmistä ei uskalla sanoa: vaadimme lopettamaan Dohan kierroksen, joka on juuttunut umpikujaan vuosiksi ja on tällä hetkellä täysin tarpeeton. Katsomme, että WTO:n on työskenneltävä uudistuksen parissa ja että nykymuodossaan se ei kykene auttamaan maailmanlaajuisen kriisin ratkaisemisessa. Tarvitsemme tulevaisuudessa oikeudenmukaista kauppaa emmekä pelkästään kauppaa, joka on periaatteessa vapaata.
<P>
Jos tarkastelemme maatalousalan kahtakymmentä viimeistä vuotta, mitä tämä pysyvä vapauttaminen on oikeastaan tuonut mukanaan? Teollisuusvaltioissa se on johtanut valtaviin rationalisointipaineisiin. Prosesseja on teollistettu, eivätkä kehitysmaat ole saaneet siitä käytännössä mitään muuta kuin epävakaat markkinat. Olemme asettaneet täysin vapaan kaupan periaatteen etusijalle sen sijaan, että olisimme antaneet elintarvikeomavaraisuudelle keskusteluissa sen ansaitseman aseman. Siksi vihreiden päätöslauselmassa pyydetään, ettei elottomiin Dohan neuvotteluihin investoitaisi enää poliittista pääomaa. Pyydämme prosessille uutta alkua.
<SPEAKER ID="116" NAME="Jan Zahradil" LANGUAGE="CS">
Arvoisa puhemies, arvoisa komission jäsen, olemme keskellä talouden taantumaa ja kriisiä, mikä on tietenkin ikävää, mutta tällaisia kriisejä tulee ja menee. Ne ovat osa markkinatalouden suhdanteita, eikä niitä pidä käyttää tekosyynä hyväksyä liiallista taloutta rajoittavaa sääntelyä, sillä tällaiset säädökset jäävät voimaan myös kriisin päättymisen jälkeen, ja tämä koskee myös kansainvälistä kauppaa. Siksi Euroopan unionin on vältettävä antautumista protektionismin houkutukselle kauppasuhteissaan, sillä se vahingoittaisi paitsi meitä itseämme myös niitä, joita yritämme auttaa, eli erityisesti vähiten kehittyneitä maita, joiden kunnollista osallistumista maailmankauppajärjestelmään meidän on edistettävä.
<P>
Haluan kiittää Euroopan konservatiivien ja reformistien puolesta Euroopan kansanpuolueen ryhmää ja ALDE-ryhmää niiden lähestymistavasta, sillä ne ovat laatineet yhdessä meidän kanssamme tasapainoisen päätöslauselmaluonnoksen Dohan neuvottelukierroksesta WTO:n seitsemännen ministerikokouksen jälkeen. Kansainvälisen kaupan alalla tapahtuvan edistyksen täytyy palvella tätä kehitysohjelmaa, ja jos asia on Yhdysvalloille ongelma, EU:n on näytettävä esimerkkiä ja saatettava Dohan kierros menestyksekkäästi päätökseen ja neuvoteltava näiden vähiten kehittyneiden maiden täysipainoisesta osallistumisesta maailmankauppaan.
<P>
Euroopan yhdentyminen alkoi vapaakaupasta. Euroopan unioni eli Euroopan yhteisö oli alkujaan kauppa-alue, ja toivon, että Euroopan komissio on - sekä nykyisessä että tulevassa kokoonpanossaan - tietoinen siitä, missä Euroopan yhdentymisen juuret ovat, ja palaa niihin. Meidän pitäisi edistää jatkossakin neuvottelemalla näiden vähiten kehittyneiden maiden täysipainoista osallistumista maailmankauppaan sekä uusia kahdenvälisiä ja alueellisia vapaakauppasopimuksia keinona täydentää monenvälistä kehystä.
<SPEAKER ID="117" NAME="Helmut Scholz" LANGUAGE="DE">
Arvoisa puhemies, arvoisa komission jäsen, kysymykset, joita valiokunnan puheenjohtaja otti esiin tässä keskustelussa, heijastavat maailmanlaajuisia olosuhteita. Maailmantalouden tasapaino on katastrofaalinen. Kaksi miljardia ihmistä elää äärimmäisessä köyhyydessä. Ilmastonmuutoksen vuoksi jo yli 40 miljoonaa ihmistä on joutunut pakenemaan kodeistaan, ja maailmanlaajuisen rahoituskaupan valtava kasvu on johtanut pahimpaan talouskriisiin 80 vuoteen.
<P>
Hyvä jäsen Zahradil, meillä on historiallinen tehtävä: meidän on luotava täysin uutta maailmantalouden sääntelyä, jota kestävyyden, ympäristönsuojelun, sosiaalisen oikeudenmukaisuuden ja elintarviketurvan tavoitteet ohjaavat. Geneven kokouksesta voin sanoa vain sen, että WTO on epäonnistunut tässä tehtävässä. Kaikista lupauksista huolimatta tilaisuus, jonka valtioiden kokoontuminen koolle olisi voinut tarjota, hukattiin.
<P>
Dohan neuvottelijat toimivat selvästikin edelleen täysin vanhentuneiden ja - mielestäni asiasta on puhuttava rehellisesti - epäonnistuneiden neuvotteluvaltuuksien pohjalta. Euroopan yhtyneen vasemmiston konfederaatioryhmän / Pohjoismaiden vihreän vasemmiston mielestä tähän on saatava kiireesti muutos, koska Geneven ja Rooman kokouksien epäonnistumiset sekä Kööpenhaminan neuvottelujen vaikeudet ovat suorassa yhteydessä toisiinsa.
<P>
Kehotan siksi komissiota tekemään suoraa yhteistyötä Euroopan parlamentin kanssa ja laatimaan uudet neuvotteluvaltuudet, jotta WTO:ta voidaan muuttaa ja kehittää edelleen. Tässä työssä on otettava huomioon maailmankaupparakenteen merkitys maailmanlaajuisten kriisien synnyssä ja mahdollisesti myös niiden torjunnassa sekä puututtava myös kauppasuhteiden tarpeelliseen uudelleensääntelyyn.
<SPEAKER ID="118" NAME="Bastiaan Belder">
EFD-ryhmän puolesta. - (NL) Arvoisa puhemies, Dohan neuvottelukierroksen umpikuja varjosti vääjäämättä tämän kuun alussa pidettyä WTO:n huippukokousta. Näin talouskriisin aikaan ja vuoden 2010 näkymien ollessa yhtä synkät Dohan neuvottelukierroksen saattaminen menestyksekkäästi päätökseen on hyvin tärkeä poliittinen tavoite. Arviot suurista tuloista kaupan liikevaihdon ja vaurauden kasvun muodossa antavat minulle syytä toivoa, että Genevessä annetut lupaukset todella pidetään ja vuodesta 2010 tulee Dohan kierroksen läpimurtovuosi.
<P>
Hollantilaisena olen hyvin kiinnostunut kuulemaan komission jäsenen mielipiteen kahdesta ehdotuksesta, jotka maani hallitus esitti WTO:n huippukokouksessa. Mitä ajattelette siitä, että WTO:hon muodostettaisiin "vihreiden edelläkävijöiden" ryhmä, joka muodostuisi maista, jotka haluavat poistaa kauppatariffit kestäviltä tuotteilta edistääkseen niiden käyttöä? Arvoisa komission jäsen, oletteko samaa mieltä hollantilaisedustajan kanssa siitä, ettei WTO:n neuvottelujärjestelmän kasvu ole pysynyt mukana globalisaation tahdissa? Pyrittekö löytämään asiaan ratkaisun?
<SPEAKER ID="119" NAME="Marine Le Pen" AFFILIATION="NI">
(FR) Arvoisa puhemies, vaikka kaupan vapauttaminen on viimeisten 30 vuoden aikana selvästikin epäonnistunut, minkä seurauksena kehittyneiden maiden teollinen tuotanto on vähentynyt voimakkaasti ja alikehittyneet maat ovat köyhtyneet, ja huolimatta talous- ja rahoituskriisistä ja jäsenvaltioiden velkakriisistä, joiden syynä kaikki riippumattomat taloustieteilijät pitävät rahatalouden ja kaupan globalisaatiota, WTO:n pääjohtaja Lamy haluaa edelleen nopeuttaa maailmankaupan täydelliseen vapauttamiseen tähtäävää prosessia.
<P>
Kaikki käytettävissämme olevat tilastot osoittavat, että globalisaatio on johtanut joukkoirtisanomisiin ja palkkojen leikkaamiseen, mikä päättyy vain, kun eurooppalaisten palkat ovat samalla tasolla kiinalaisten ja intialaisten palkkojen kanssa.
<P>
Tällaistako talouskehityksen mallia EU:n pitäisi ehdottaa eurooppalaisille?
<P>
On olemassa myös toinen malli: EU:n talouksien perusteltu suojelu matalapalkkamaiden epäoikeudenmukaiselta kilpailulta. Tällainen protektionismi edellyttää myös reilun kaupan takaavan uuden kansainvälisen rahajärjestelmän luomista. Kauppaneuvottelujen irrottaminen rahapoliittisista neuvotteluista on järjetöntä, ja siksi emme voi hyväksyä sitä.
<P>
Pääjohtaja Lamy ja kaikki ne, jotka kannattavat valvomatonta vapaakauppaa, eivät puolusta yhteistä hyvää vaan pikemminkin heille maksavien rahalaitosten ja kaupallisten instituutioiden etuja. Jos EU:n toimielimet jatkavat tähän suuntaan, WTO:ta ja IMF:ää nyt vaivaava legitimiteettikriisi iskee niihin vääjäämättä lähitulevaisuudessa.
<P>
Jos tavoitteenne on tämä - tuhota EU:n teollisuus ja maatalous sekä muuttaa mantereemme alikehittyneeksi talousalueeksi - tehkää niin kuin pääjohtaja Lamy sanoo.
<P>
Jos sen sijaan haluatte pelastaa Euroopan, siirtäkää tuotannon sijasta Lamy, niin kuin ranskalainen talouden Nobel-palkinnon voittaja Maurice Allais vaatii. Tämä on ainut siirto, joka olisi EU:lle hyväksi.
<SPEAKER ID="120" NAME="Béla Glattfelder" AFFILIATION="PPE">
(HU) Arvoisa puhemies, Euroopan unionin kauppavaje on kasvanut hälyttävällä tavalla 3,5-kertaiseksi viimeisten viiden vuoden aikana. Näin suuri kauppavajeen kasvu on kestämätön. Puolet tästä kauppavajeen kasvusta johtuu EU:n kaupasta Kiinan kanssa. Se on vähentynyt huomattavasti maailmanlaajuisen talouskriisin vuoksi, mutta puolet jäljelle jäävästä vajeesta - ja itse asiassa koko vuoden 2009 ensimmäisellä puoliskolla kirjattu kauppavaje - vastaa nykyistä kauppavajettamme Kiinan kanssa.
<P>
Luin hiljattain amerikkalaisen kirjailijan kirjoittaman kirjan, jossa kuvaillaan seuraavanlainen skenaario. Euroopan rannikolla pyydetty kala jäädytetään ja kuljetetaan laivalla Kiinaan. Siellä se sulatetaan, fileoidaan, jäädytetään uudelleen ja kuljetetaan takaisin Eurooppaan. Näin tehdään siksi, että palkat ovat Kiinassa niin paljon matalammat, että tämä tulee halvemmaksi, vaikka kalan pakastaminen, kuljettaminen, pakastaminen uudelleen ja kuljettaminen takaisin Eurooppaan kuluttaa valtavasti energiaa. Jokainen Euroopassa menetetty työpaikka lisää hiilidioksidipäästöjä monta sataa kiloa.
<P>
Nykyinen kauppajärjestelmä edistää hiilidioksidipäästöjen kasvua. Euroopan työttömyysasteen kasvu merkitsee hiilidioksidipäästöjen kasvua. Kioton pöytäkirjan allekirjoittamisen jälkeen Kiinan hiilidioksidipäästöt ovat kolminkertaistuneet, koska tästä ei aiheudu seuraamuksia. WTO:n uudet säännöt voidaan hyväksyä vain, jos myös ilmastonmuutoksen torjuntaan liittyvät näkökohdat on otettu niissä huomioon. Seuraamuksia tarvitaan, jos haluamme näiden sääntöjen ehkäisevän hiilidioksidipäästöjen kasvua eikä lisäävän päästöjä.
<SPEAKER ID="121" NAME="Kader Arif" AFFILIATION="S&amp;D">
(FR) Arvoisa puhemies, hyvät parlamentin jäsenet, Dohan kierroksen tavoite oli selvä. Sen oli tarkoitus olla kehitystä edistävä kierros - kierros, joka tarjoaisi kehitysmaille mahdollisuuden korjata epätasapainot, jotka johtuivat liberaalista politiikasta, jota oli toteutettu tähän asti osana surullisenkuuluisaa Washingtonin konsensusta.
<P>
Ei ole yllättävää - mutta on sitäkin valitettavampaa - että nyt kriisin aikaan kannanotot oikeudenmukaisen kaupan puolesta ovat vähenemään päin. Koska Yhdysvallat ei liikauta evääkään, ennen kuin terveysuudistus on hyväksytty, ja koska ammattiliittojen ja teollisuuden tärkeimpien lobbausryhmien vastustus kasvaa, EU ei onnistu poistamaan esteitä, ja siksi sopimuksen syntyminen lähiaikoina on epätodennäköistä.
<P>
Parlamentin enemmistö käyttää tätä seikkaa hyväkseen ja palaa ideologiaansa puolustamaan aggressiivista kauppaa, joka perustuu vain pyrkimyksiin vallata lisää markkinoita. Syyttäkää vain kriisiä. Toimiessaan tällä tavoin, pyrkiessään ennen kaikkea avaamaan markkinat ja poistamaan kaupan esteet oikeisto unohtaa lisäksi täysin, että on meidän oma etumme, että meillä on vahvat kauppakumppanit, jotka osallistuvat täysipainoisesti maailmankauppajärjestelmään. Tosiasia on se, ettei tällainen sopimus vahvistaisi yhtäkään kehitysmaata.
<P>
Yhdessä jäsen Désirin kanssa - joka toimii ryhmämme esittelijänä tässä päätöslauselmassa - olemme esittäneet eurooppalaisten oikeistopuolueiden laatimaan yhteiseen kompromissitekstiin useita tarkistuksia. Haluaisin tietenkin, että äänestäisimme oman ryhmäni päätöslauselmasta, mutta niin ei tapahdu.
<P>
Siksi tarkistuksissa tuodaan esiin monta tärkeää asiaa. Ensinnäkin on ehdottoman tärkeää, että julkiset palvelut jätetään neuvottelujen ulkopuolelle, sillä ne liittyvät ihmisten perustarpeisiin eikä niitä voida jättää markkinoiden armoille.
<P>
Toiseksi tuotteille, jotka ovat kehitysmaille arkoja, pitäisi myöntää erityiskohtelua, varsinkin maatalousalalla. Talous- ja rahoituskriisi on saanut ihmiset unohtamaan elintarvikekriisin. Meidän on muistettava, että elintarvikeomavaraisuuden piti olla ehdoton päätavoitteemme, ensimmäinen vuosituhannen kehitystavoitteista.
<P>
Lisäksi katsomme, että kehitysmaissa on säilytettävä julkisten interventioiden alue paitsi estämällä julkisten hankintojen vapauttaminen myös suojelemalla uusia toimialoja.
<P>
Nämä seikat, jotka eivät muodosta tyhjentävää luetteloa, ovat siis ehdoton vähimmäisvaatimus, jotta voimme varmistaa Dohan kierroksen edistävän aidosti kehitystä. Ellei niitä mainita lopullisessa tekstissä, kehotan ryhmääni äänestämään sitä vastaan.
<P>
(Suosionosoituksia)
<SPEAKER ID="122" NAME="Niccolò Rinaldi" AFFILIATION="ALDE">
(IT) Arvoisa puhemies, arvoisa komission jäsen, hyvät parlamentin jäsenet, olen WTO:n ohjauskomitean jäsen ja haluan aivan aluksi huomauttaa, että monta kuukautta sitten ohjauskomitean kokouksen ulkopuolella namibialainen kollegani kertoi olevansa pettynyt siihen, että tiettyjen eurooppalaisten maataloustuotteiden ja muiden tuotteiden hinnat ovat Namibiassa paikallisten tuotteiden hintoja halvempia. Tämä on yksi niistä monista markkinoilla ilmenevistä vääristymistä, joihin Dohan neuvotteluissa on löydettävä ratkaisu.
<P>
Me Euroopan liberaalidemokraattien liiton ryhmän jäsenet esitimme tältä osin tarkistuksen, jossa vaaditaan - viitaten Euroopan lisäksi tietenkin myös Yhdysvaltoihin, niin kuin komission jäsen hyvin tietää - että kaikenlaiset vientituet on lakkautettava kokonaan ja nopeasti.
<P>
Seuraavaksi puhun palveluista. Minulla olisi niistä paljonkin sanottavaa, mutta huomautan, että palvelut ja julkiset palvelut on erotettava selvästi toisistaan. Meidän on taisteltava ja sitouduttava Dohan neuvotteluissa vapauttamaan palvelut, mikä tarkoittaa usein kilpailua todellista kansallista harvainvaltaa vastaan, joka tukahduttaa paikallisten talouden kehityksen. Tätä kansallista harvainvaltaa esiintyy viestintäalalla, pankkialalla, vakuutusalalla jne. Meidän on todella pyrittävä erottamaan nämä palvelut julkisista palveluista, joista kansallisvaltioiden täytyy tietenkin vastata.
<P>
Kolmanneksi puhun asiasta, jota ei ole otettu vielä esiin. Elämme nyt Lissabonin sopimuksen aikakautta. Siksi pyydän komissiota - aivan kuten kompromissipäätöslauselmassammekin pyydetään - tarkistamaan toimielinten välistä sopimusta.
<P>
Meidän on saatava aikaan aivan uusi modus vivendi parlamentin ja komission välisiin suhteisiin, jotta parlamentti pidetään täysin ajan tasalla kaikkien neuvottelujen ja niiden eri vaiheiden suhteen ja jotta se voi antaa neuvottelujen aikana suosituksia ja toimia täysipainoisesti vastuullisessa tehtävässä, kuten myös muissa vaikkakin samankaltaisissa neuvotteluissa EU:n liittyvien valtioiden kanssa.
<SPEAKER ID="123" NAME="Jacky Hénin" AFFILIATION="GUE/NGL">
(FR) Arvoisa puhemies, Nobel-palkinnon voittanut taloustieteilijä Maurice Allais sanoi 5. joulukuuta, että kriisin todellinen syy on Maailman kauppajärjestö, jota on uudistettava nopeasti. Hän katsoi myös nykyisen suurtyöttömyyden johtuvan kaupan täydellisestä vapauttamisesta, joka hyödyttää vain rikkaita.
<P>
Kuuroina kansan kärsimykselle WTO, G20 ja komissio pyrkivät vain miellyttämään kansainvälistä suurpääomaa ja kapitalistisia monikansallisia suuryhtiöitä, haluavat saattaa Dohan kierroksen päätöksen hinnalla millä hyvänsä ja julistavat järjettömän sodan protektionismia vastaan. Saavuttaakseen tavoitteensa ne vääristelevät taloushistoriaa ja väittävät vuoden 1929 kriisin ja toisen maailmansodan johtuneen protektionismista. He vievät häväistyksen ja kyynisyyden äärimmäiselle tasolle väittämällä toimivansa näin köyhimpien maiden edun nimissä.
<P>
Kuten Maurice Allais ja hänen selväjärkiset taloustieteilijänsä ovat osoittaneet, kaupan täydellinen vapauttaminen aiheuttaa kilpailua kaikkien välille ja tuotannonsiirtoja, mikä kiristää palkkaneuvotteluja, aiheuttaa joukkoirtisanomisia ja ajaa siten taloutemme kriisiin. Ellemme reagoi, vapaakaupan yleistyminen ajaa lopulta ihmiskunnan perikatoon ilmaston lämpenemistä nopeammin.
<P>
Meidän on tärkeää valita kiireesti harkittu, maltillinen, sosiaalisesti oikeudenmukainen ja tasapuolinen protektionismi, jossa on kyse kansoja ja maanosia vastavuoroisesti hyödyttävästä yhteistyöstä.
<SPEAKER ID="124" NAME="Hans-Peter Martin" AFFILIATION="NI">
(DE) Arvoisa puhemies, demokratian alalla tarvitaan vallankumousta. Muistan hyvin selvästi, että tänään kuulemamme keskustelu aloitettiin täällä parlamentissa kymmenen vuotta sitten. Arvoisa komission jäsen, pyydän teitä kiinnittämään erityistä huomiota siihen, mitä jäsen Désir sanoi ja mitä Vihreiden / Euroopan vapaan allianssin ryhmä ja muutamat vasemmiston jäsenet ovat sanoneet.
<P>
Ettekö näe, että sillä lähestymistavalla, jolla EU on lähtenyt neuvotteluihin, emme voi korjata rehellisinä neuvottelijoina epätasapainoa, joka liittyy siihen, mitä näemme tällä hetkellä Kööpenhaminassa, ja että tarvitsemme tosiasiassa uuden lähestymistavan? Kehitysmaat eivät ole enää nykyisin monessa suhteessa kehitysmaita. Ne ovat kehittyviä talouksia, teollistuneita maita ja hyvin tietoisia itsestään. Ellemme me EU:ssa uskalla aloittaa uudestaan oikeudenmukaisin vaatimuksin, päädymme tilanteeseen, jota emme halua, eli protektionismiin ja siihen, että vuosi 1933 ja sen jälkeiset vuodet toistuvat Euroopassa.
<SPEAKER ID="125" NAME="George Sabin Cutaş" AFFILIATION="S&amp;D">
(RO) Arvoisa puhemies, arvoisa komission jäsen, hyvät parlamentin jäsenet, en halua ryhtyä väittelemään minua ennen puheenvuoron käyttäneiden jäsenten kanssa, mutta katson WTO:n saaneen yhä tärkeämmän roolin, sillä nykyiset talousympäristöön vaikuttavat monimutkaisuudet edellyttävät monenvälistä tahoa, joka valvoo kaupan käytäntöjä.
<P>
Dohan kehitysohjelman kautta WTO parantaa jatkossakin maailmankaupan edellytyksiä ja investointeja soveltamalla selvempiä sääntöjä. Koska Dohan kehitysohjelma on tärkeässä osassa talouskasvun sekä työttömyyden ja köyhyyden vähentämisen kannalta, katson, että neuvottelut on saatava päätökseen vuoden 2010 aikana ja että kehityskriteerit on säilytettävä sen keskeisenä pilarina. Näin ohjelma voi muodostaa vakaan kehyksen lukuisten taloudellisten toimijoiden toimien koordinoinnille ja auttaa meitä pääsemään pois taantumasta ja ryhtymään talouden jälleenrakentamiseen.
<P>
Lisäksi kehotan komissiota tiedottamaan parlamentille säännöllisesti Dohan kehitysohjelmaa koskevien neuvottelujen kulloisestakin tilasta.
<SPEAKER ID="126" NAME="Paul Rübig" AFFILIATION="PPE">
(DE) Arvoisa puhemies, arvoisa komission jäsen, haluan kiittää komission jäsentä erityisesti siitä, että hän toi Euroopan unionin ajatukset hyvin selvästi esiin Geneven neuvotteluissa, sillä meille Dohan kierroksessa on kyse uuden kehyksen laatimisesta kriisissä olevalle maailmantaloudelle.
<P>
En usko, että yhteisestä ratkaisusta sopiminen 153 valtion kesken on erityisen helppoa, mutta varsinkin pk-yrityksille, jotka muodostavat EU:n talouden selkärangan, kaupan helpottaminen on tietenkin yksi tärkeimmistä asioista, joita koskeva viestimme meidän saatava viestimme perille, jos haluamme mahdollistaa tulevaisuudessa maailmanlaajuisen 2-3 prosentin talouskasvun ja jotta voimme turvata työllisyyden paitsi täällä EU:ssa myös monissa maailman köyhissä maissa.
<P>
Siksi meidän on myös tärkeää suojella tuottamiamme tuotteita, varsinkin maataloustuotteita, käyttämällä alkuperämerkintöjä, jotta lisäarvoa voidaan hyödyntää myös kunnolla paikallisesti.
<SPEAKER ID="127" NAME="Marc Tarabella" AFFILIATION="S&amp;D">
(FR) Arvoisa puhemies, haluan aivan aluksi ottaa esille hälyttävän tosiseikan ja ehdottaa siihen ratkaisua.
<P>
Hälyttävä tosiseikka on se, ettei WTO valitettavasti onnistu saavuttamaan laatimaansa ja asettamaansa tavoitetta eli vähentämään köyhyyttä köyhimmissä maissa, kuten täällä on moneen kertaan todettu. Nykyisin aliravitsemuksesta kärsii miljardi ihmistä, ja 700 miljoonaa heistä on - ristiriitaista kyllä - viljelijöitä.
<P>
Maatalouden näkökulmasta ratkaisu on se, että meidän on pantava erityisesti Afrikan mantereella piste vain yhden, vientiin tarkoitetun lajin viljelylle ja asetettava näissä maissa etusijalle kotitarveviljely kansainvälisen kaupan sijasta.
<P>
Me voimme joko jatkaa vanhaan malliin, jolloin Afrikka jatkaa syöksyään kohti perikatoa, tai me voimme muuttaa radikaalisti suuntaa ja alkaa jälleen hengittää. Toistan, että erityisesti Afrikassa tämä edellyttää kotitarveviljelyn asettamista kansainvälisen kaupan edelle.
<SPEAKER ID="128" NAME="Ilda Figueiredo" AFFILIATION="GUE/NGL">
(PT) Arvoisa puhemies, on aika muuttaa kansainvälisen kaupan painopisteitä ja torjua vapaakauppaa, sillä se on myötävaikuttanut haitallisesti rahoitus-, talous-, elintarvike- ja sosiaalikriisiin, josta ihmiset kärsivät nyt työttömyyden ja köyhyyden kasvaessa. Vapaakauppa palvelee vain rikkaimpien maiden ja suurten taloudellisten ryhmittymien etua.
<P>
Neuvotteluihin tarvitaan perustavanlaatuista muutosta, jotta kehitys ja sosiaalinen edistys, kunnon oikeudet tarjoavien työpaikkojen luominen sekä nälän ja köyhyyden torjuminen asetetaan etusijalle. Tämä edellyttää veroparatiisien lakkauttamista, elintarvikeomavaraisuuteen ja elintarviketurvaan investoimista sekä laadukkaiden julkisten palvelujen tukemista. Lisäksi on kunnioitettava hallitusten oikeutta suojella omia talouksiaan ja julkisia palvelujaan erityisesti terveydenhuollon, koulutuksen, vesihuollon, kulttuurin, viestinnän ja energian aloilla.
<SPEAKER ID="129" NAME="Mariann Fischer Boel">
komission jäsen. - (EN) Arvoisa puhemies, eräs parlamentin jäsen sanoi, että Euroopan unionin pitäisi olla näissä neuvotteluissa rehellinen neuvottelija. En ole asiasta eri mieltä, mutten halua Euroopan unionin olevan näissä neuvotteluissa ainut pankkiiri.
<P>
Euroopan unionin tunnustetaan laajalti auttaneen ratkaisevalla tavalla pitämään neuvottelut raiteillaan. Tämä johtuu siitä, että aiemmilla kierroksilla olemme olleet hyvin haavoittuvia maatalousalamme vuoksi, mutta näissä neuvotteluissa tilanne on ollut toinen. Olemme esittäneet vahvan tarjouksen, mikä on tarkoittanut, että olemme nyt erinomaisessa asemassa.
<P>
Minun on kuitenkin myös todettava - ja paitsi, että sanon sen täällä, olen sanonut sen myös muualla, myös Geneven neuvotteluissa - että maatalouden alalla Euroopan unioni ei anna enempää myönnytyksiä. Olemme venyttäneet mahdollisuuksiemme rajoja, ja tämä on pantu merkille.
<P>
Dohan kehityskierroksen oli ehdottomasti tarkoitus olla kehityskierros. Katson nykyisestä neuvottelutekstistä ilmenevän, että jos saamme kierroksen päätökseen, saamme todella aikaan kehitystä. Esimerkiksi kehitysmaille ja kehittyneille maille ei aseteta samoja markkinoiden avaamista koskevia velvoitteita, eikä köyhimpien maiden - vähiten kehittyneiden maiden - tarvitse avata markkinoitaan lainkaan. Euroopan unioni on kannattanut tätä joustavaa lähestymistapaa.
<P>
Tällä hetkellä EU on ainut teollistunut ryhmittymä, joka on avannut markkinansa täysin vähiten kehittyneille maille. EU takaa niille verottoman ja kiintiöttömän pääsyn markkinoilleen kaikilla aloilla. Yksikään muu teollisuusmaa ei ole tehnyt yhtä paljon kuin me, mutta näiden ryhmittymien on pakko toimia samoin kuin meidän, jotta voimme saattaa tämän kierroksen päätökseen.
<P>
Kysymykseen siitä, onko sopimus riittävän hyvä, vastaan, että yhteisymmärrys yli 150 erilaisen ja täysin erilaisia lähestymistapoja noudattavan maan kesken tarkoittaa luultavimmin sitä, ettei tulos voi olla paras mahdollinen. Katson kuitenkin EU:n esittäneen vahvoja tarjouksia, jotka hyödyttävät varmasti maailmankauppaa.
<P>
Lopuksi voin vain toistaa komission suhtautuvan innokkaasti ja avoimesti uuteen rooliin, joka parlamentilla on tulevassa yhteistyössä, sekä avoimuuteen keskusteluissa, joita käymme varmasti tulevaisuudessa kauppaa koskevista kysymyksistä.
<SPEAKER ID="130" NAME="Puhemies">
(EL) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="997" NAME="Filip Kaczmarek  " LANGUAGE="PL">
Hyvät parlamentin jäsenet, kauppa voi toimia kestävän ja oikeudenmukaisen kehityksen perustana. Emme onnistu poistamaan maailmasta köyhyyttä ja nälkää ilman markkinoiden apua. Ne, jotka ajattelevat toisin, tuomitsevat köyhät ainaiseen tukien käyttöön, ainaiseen riippuvuuteen ja ainaiseen epävarmuuteen tulevaisuuden suhteen. Köyhät maat ja niiden kansalaiset voidaan auttaa pois nykyisestä riippuvuusloukusta vain rakentamalla todellinen markkinatalous. Kirouksen sijaan globalisaatio voikin olla siunaus. WTO:n Dohan kehityskierroksen neuvottelujen keskeytyminen on vahingoittanut kehitysmaita eniten. Asian huolestuttavuutta lisää se, että tämä kaikki tapahtuu elintarvike-, polttoaine- ja talouskriisin aikaan. Meidän pitäisi tehdä kaikki voitavamme palauttaaksemme luottamuksen monenväliseen kauppajärjestelmään. Ellei ongelmaan löydetä ratkaisua, köyhät, syrjäytyneet ja uhanalaiset jäävät oman onnensa nojaan. Kiitos.
<SPEAKER ID="996" NAME="Tokia Saïfi  " LANGUAGE="FR">
Dohan kierrosta ei ole edelleenkään saatu päätökseen eikä Genevessä joulukuun alussa pidetyssä seitsemännessä ministerikokouksessa onnistuttu vahvistamaan kansainvälisen kaupan monenvälistä kehystä. WTO:n työ on kuitenkin ratkaisevan tärkeää maailmantalouden elpymisen kannalta. Kriisin jälkeisen maailman - keskinäisten riippuvuussuhteiden maailman - täytyy siis suojautua taloudelliselta nationalismilta ja liialliselta protektionismilta keskittymällä oikeudenmukaisen kaupankäyntiympäristön sääntelyyn ja suojeluun. Meidän on nyt muistettava paremmin kuin koskaan, että tavoitteenamme on Dohan kierroksen saattaminen loppuun kunnianhimoisella ja tasapainoisella tavalla. Euroopan unioni on esittänyt useita rakentavia ehdotuksia maataloudesta (useita myönnytyksiä sekä YMP:n perusteellinen uudistus), joten sen voidaan katsoa antaneen merkittävän panoksen, joka vie sitä lähemmäksi sopimusta. Siksi näiden lukuisten myönnytysten vastapainoksi on saavutettava edistystä muiden kuin maataloustuotteiden markkinoille pääsyn ja palvelujen alalla. WTO on kansainvälinen elin, joka voi auttaa vähentämään eriarvoisuutta ja vahvistamaan kehitysmaiden edellytyksiä käydä kauppaa. Sitä täytyy kuitenkin voida uudistaa, ja sen on otettava huomioon kaupan ja kestävän kehityksen väliset suhteet.
