<CHAPTER ID="027">
Vuosikertomus vetoomusvaliokunnan toiminnasta vuonna 2008 (lyhyt esittely) 
<SPEAKER ID="237" NAME="Puhemies">
(FR) Esityslistalla on seuraavana lyhyt esittely Mairead McGuinnessin vetoomusvaliokunnan puolesta laatimasta mietinnöstä vetoomusvaliokunnan käsittelemistä asioista vuonna 2008.
<SPEAKER ID="238" NAME="Mairead McGuinness" LANGUAGE="EN">
Arvoisa puhemies, tässä mietinnössä on luonnostaan paljon tilastoja. Voitte katsoa, lukea ja analysoida niitä, mutta ilmiselvästi valiokunnan viimeisten 12 kuukauden aikana tekemä työ on siinä näkyvillä.
<P>
Tämä valiokunta, jonka jäsen olen, on hyvin erityinen parlamentin valiokunta. Sillä on hyvin suorat yhteydet kansalaisiin, ja se käsittelee yksittäisten ihmisten ja ryhmien esiin nostamia ongelmia. Kyllä, ihmiset tulevat tähän valiokuntaan sellaisten ongelmien kanssa, joita hyvin usein emme pysty ratkaisemaan, mutta ainakin heillä on ovi, jolle kolkuttaa, ja mikäli asioita ei oteta käsiteltäväksi, yritämme ohjata heidät eteenpäin.
<P>
Me käsittelemme monia, monia ongelmia kaikissa jäsenvaltioissa, mutta kuten tilastot osoittavat, joissakin maissa valiokunnan palveluja käytetään laajemmin kuin toisissa, ehkä siksi, että valiokunnassa on jäseniä noista maista, ja siten heidän vaalipiiriensä asukkaat kertovat heille ongelmiaan. Minua on aina kiehtonut se tosiasia, erityisesti irlantilaisissa puitteissa, että joskus ihmiset valittavat, että EU on liian voimakas, mutta sitten kun heillä on ongelma ja he kääntyvät EU:n puoleen saadakseen apua, he joskus valittavat, että EU ei ole tarpeeksi voimakas. Mielestäni se on sangen merkittävää.
<P>
Vetoomusvaliokunta toimii mielestäni "pehmeän vallankäytön" nojalla, ja mielestäni viimeisten 12 kuukauden aikana työssä on ollut kyse siitä, että yritämme saada ne jäsenvaltiot, jotka eivät pane lainsäädäntöä täytäntöön niin kuin niiden pitäisi, muuttamaan tapansa. Mutta me voimme toimia vain niiden ihmisten puolesta, jotka tulevat luoksemme ongelmineen, ja käsitellä heitä ja heidän erityistarpeitaan.
<P>
Haluan puhua muutamasta käsittelemästämme asiasta, ei yksityiskohtaisesti, mutta antaakseni hieman kuvaa niistä. Ympäristö on tietysti tärkein alue, jota Euroopan unionin kansalaisten meille tulevat valitukset käsittelevät. Yksi tärkeimmistä liittyy veden laatuun. Itämerta koskeva kysymys oli hyvin kiistanalainen, ja sitä valiokunta käsitteli yhteistyössä parlamentin muiden valiokuntien kanssa. Omistusoikeudet ovat ihmisten hyvin suuri huoli, ja pelkäänpä, että niin on enenevissä määrin, jos päättelen oman vaalipiiriini toimistoon tulevista valituksista ihmisiltä, jotka ovat hankkineet omaisuutta Euroopan unionin eri jäsenvaltioista. Valtuutemme tämän osalta ovat rajalliset, mutta se ei suinkaan tarkoita, ettemmekö voisi puhua näistä asioista ja yrittää tehdä parannuksia.
<P>
Yrityshakemistojen osalta - kun yritykset, yksittäiset henkilöt, koulut ovat joutuneet ansaan ja maksaneet rahaa yrityksille, jotka julkaisevat nimet ja sitten vaativat maksua, vaikka ihmiset eivät alun perin ajatelleet, että maksu on välttämätön tai että sitä vaaditaan tai, mikä vielä pahempaa, kun ihmiset eivät halunneet palvelua ollenkaan - hukumme edelleen vetoomuksiin ihmisiltä, jotka ovat joutuneet ansaan ja tuntevat, etteivät pysty vastustamaan häikäilemättömien yrityshakemistoyhtiöiden painetta. Olemme kehottaneet komissiota ryhtymään tämän osalta toimeen.
<P>
Korostamme tässä mietinnössä myös, että olemme huolissamme edistyksen puutteesta Equitable Life -yhtiötä koskevassa tapauksessa, jonka osalta valiokunta teki sangen paljon työtä vuonna 2007 ja jonka osalta minä johdin tutkintavaliokuntaa. Kehottaisimme Yhdistyneen kuningaskunnan viranomaisia ottamaan huomioon kaikki suosituksemme: pyytämään anteeksi, kyllä, mutta myös maksamaan korvauksia pahiten kärsineille.
<P>
Viimeisinä muutamana sekuntinani haluaisin puhua itse valiokunnasta ja menettelyistä, joiden nojalla työskentelemme. Haluaisimme tietysti, että meille tulisi vain sellaisia vetoomuksia, joita voimme ottaa käsiteltäväksi, ja meidän on työskenneltävä ankarasti kansalaisten kanssa, jotta he tietäisivät, mitä voimme tehdä ja mitä emme voi tehdä. Haluaisin, että jatkossa aikataulu, jonka puitteissa valitukset käsitellään, edistyisi. Ihmisenä, joka on ollut tässä valiokunnassa tänä vaalikautena, katson, että koska se toimii suoraan kansalaisten kanssa, sillä on merkittävä tehtävä sen vähentämisessä, mistä puhuin eilen irlantilaisessa koulussa, niin kutsutusta demokratiavajeesta. Ainakin ihmiset tulevat tänne parlamenttiin ja heitä kuullaan ja kuunnellaan. Mielestäni se on erittäin merkittävää.
<P>
Kun siirrymme toiselle vaalikaudelle, haluaisin kiittää valiokunnan sihteeristöä, ryhmän henkilöstöä ja omaa henkilökuntaani avustamisesta tämän mietinnön laatimisessa.
<SPEAKER ID="239" NAME="Joe Borg" LANGUAGE="EN">
Arvoisa puhemies, aivan ensiksi haluaisin ilmaista kunnioitukseni Mairead McGuinnessin tässä mietinnössä tekemää työtä kohtaan, sillä tiedän, että hän teki sitä vaikeissa olosuhteissa. Hän on onnistunut kuvaamaan laajalti vetoomusvaliokunnan työtä, ja haluaisin vahvistaa, kuten hän epäilemättä odottaa, komission halun tehdä yhteistyötä kaikilla mahdollisilla tavoilla valiokunnan kanssa.
<P>
Haluaisin vain poimia kaksi asiaa hänen mietinnöstä tekemästään lyhyestä esittelystä. Arvoisa Mairead McGuinness, te korostitte ennen kaikkea, miten tärkeä on se suora yhteys parlamentin ja teihin vetoavien kansalaisten jokapäiväisten, hyvin todellisten huolien välillä. Olen samaa mieltä, ja minun pitäisi tietää. Olette käsitelleet melkein sataa Maltasta peräisin olevaa vetoomusta vuodesta 2004 alkaen, mikä on sangen paljon väestömäärään verrattuna.
<P>
Jotkin näistä vetoomuksista ovat yleisiä muissakin jäsenvaltioissa, mutta jotkin ovat hyvin luonteenomaisille Maltalle. Se todistaa, miten hyödyllinen on valiokunnan suora yhteys kansalaisiin. Lisäksi on myös oikein sanoa, että hyvä yhteistyö kansallisten viranomaisten kanssa ja tiedonkeruumatkojen järjestäminen ovat ehdottomasti hyödyllisiä osia työssänne.
<P>
Sen lisäksi, että olen samaa mieltä, että ihmisten kanssa suoraan työskentely on tärkeää, toinen asia, jonka haluaisin nostaa esille, on yleinen perusoikeuksia koskeva kysymys. Ne nousevat esiin monissa osissa mietintöänne, joko kansalaisuus ja siihen liittyvät oikeudet, henkilökohtaiset oikeudet ja perheen oikeudet tai omistusoikeudet, ja tiedätte, että hyvin usein käy niin, että parlamenttiin perusoikeuksistaan vetoavat ihmiset lopulta pettyvät. Se johtuu siitä, että sangen useasti kyseiset oikeudet osoittautuvat olevan yhteisön lainsäädännön soveltamisalan ulkopuolella, kuten olette juuri aivan oikein todennut.
<P>
Käyttääkseni omia sanojanne, jyvien erottamiseksi akanoista tarvitaan paljon työtä, sen erottamiseksi, minkä osalta voimme tehdä jotakin ja minkä osalta emme. Toivon, toivon hyvin vilpittömästi, että mietintönne auttaa ihmisiä ymmärtämään tämän selkeästi ja realistisesti.
<P>
Näillä kahdella kommentilla, ja olen varma, että ne otetaan vastaan siinä hengessä kuin tarkoitinkin, haluaisin vain sanoa, että toivon esittelijälle menestystä ja kiitän häntä uudestaan tästä mietinnöstä.
<SPEAKER ID="240" NAME="Puhemies">
(FR) Kohdan käsittely on päättynyt.
<P>
Äänestys toimitetaan keskiviikkona 22. huhtikuuta 2009.
