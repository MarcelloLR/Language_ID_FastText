<CHAPTER ID="009">
Edellisen istunnon pöytäkirjan hyväksyminen
<SPEAKER ID="138" NAME="Martin Schulz" AFFILIATION="S&amp;D">
(DE) Arvoisa puhemies, minulla ei ole mitään sanottavaa eilisen pöytäkirjasta mutta sen sijaan haluaisin kommentoida tapausta tämän aamun istunnossa. Fasistisen Jobbik-puolueen jäsen Krisztina Morvai loukkasi kollegaani, ryhmäni parlamentin jäsentä Kinga Göncziä tämän aamun keskustelussa täysin sopimattomalla tavalla. Unkarin ulkoministerinä Kinga Göncz on työskennellyt kotimaassaan kovemmin kuin juuri kukaan muu saadakseen aikaan kansainvälisen sovinnon Unkarin ja sen naapurimaiden välillä. Haluan ehdottomasti torjua Krisztina Morvain hävyttömän loukkauksen, joka kohdistui Kinga Göncziin.
<P>
(Suosionosoituksia)
<SPEAKER ID="139" NAME="Kinga Göncz" AFFILIATION="S&amp;D">
(HU) Kiitos puheenvuorosta. Olen todella pahoillani siitä, että tämä keskustelu pidetään täällä Euroopan parlamentissa. Haluan myös vastata lyhyesti toteamalla, että puolue, jota Krisztina Morvai edustaa, perusti puolisotilaallisen yksikön vuonna 2006 ja on käyttänyt sitä siitä alkaen kansan rauhallisen enemmistön pelotteluun.
<P>
Se sisältää erityisesti vähemmistöt, homoseksuaalit, romanit ja juutalaiset. Tuomioistuimet hajottivat puolisotilaallisen yksikön äskettäin, mutta kyseisen puolueen Euroopan parlamentin jäsen piti kyseisen järjestön univormua tässä istuntosalissa heinäkuun täysistunnossa. Unkarissa kyseinen puolue on toteuttanut kampanjan, joka oli täynnä EU:n vastaisia, rasistisia, homofobisia, romanivastaisia ja muukalaisvihamielisiä hyökkäyksiä, ja se kutsuu Unkaria puheenvuoroissaan säännöllisesti Euroopan unionin siirtomaaksi. Tapaus, josta Krisztina Morvai puhui, tapahtui vuonna 2006, kun äärioikeistolaiset mielenosoittajat sytyttivät Unkarin television päärakennuksen tuleen ja mellakoivat useita päiviä, mikä aiheutti 113 poliisin loukkaantumisen.
<P>
He mellakoivat jälleen 23. lokakuuta. He yrittivät itse asiassa keskeyttää kansallisen seremonian väkivaltaisesti. Se oli ensimmäinen kerta Unkarin historiassa vallanvaihdoksen jälkeen, kun poliisilla oli kokemusta äärioikeiston mielenosoittajista. Sen jälkeen hallitus perusti riippumattoman komitean, jonka raportit ovat luettavissa useilla verkkosivustoilla, myös englanniksi. Komitea antoi suosituksia, ja myös monia oikeuskäsittelyjä käynnistettiin. Unkarin hallituksen elimet tutkivat väärinkäytökset.
<P>
Ongelmia todellakin esiintyi. Haluaisin kuitenkin sanoa Krisztina Morvaille, että jos hän kutsuu kotimaansa institutionaalista järjestelmää diktatoriseksi, ongelmana on se, että jos demokratia ei todella toimisi Unkarissa hän ei voisi pitää puhettaan tässä istuntosalissa. Olen pahoillani siitä, että tämä kysymys nostettiin esiin Euroopan parlamentissa ja todella toivon, että tämä keskustelu ei jatku täällä.
<SPEAKER ID="140" NAME="Zoltán Balczó" AFFILIATION="NI">
(HU) Arvoisa puhemies, työjärjestyksen mukaan minulla on puoli minuuttia aikaa esittää kysymys. Osoitan kysymykseni Martin Schulzille. Miten hän julkeaa kollegansa solvaavien lausuntojen perusteella kutsua yhtä puoluetta fasistiseksi tässä istuntosalissa vain siksi, ettei se ole samaa mieltä Euroopan unionin pääsisällön kaikista yksityiskohdista? Kyseinen puolue sai Unkarissa 430 000 ääntä. Kutsutte siten 430 000 äänestäjää fasisteiksi. Ajatelkaa tästä lähtien mitä sanotte!
