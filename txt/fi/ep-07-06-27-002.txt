<CHAPTER ID="002">
Verkkovierailut yleisissä matkaviestinverkoissa (säädöksen allekirjoittaminen) 
<SPEAKER ID="004" NAME="Puhemies">
Minulla on suuri ilo toivottaa liittokansleri Angela Merkel, Eurooppa-neuvoston puheenjohtaja, tervetulleeksi tänään tähän Euroopan parlamentin ylimääräiseen täysistuntoon.
<P>
(Suosionosoituksia)
<P>
Odotamme innolla selontekoanne 21. ja 22. kesäkuuta 2007 pidetystä Eurooppa-neuvoston kokouksesta sekä puheenjohtajavaltio Saksan toiminnasta ja saavutuksista. Minulla on myös ilo tervehtiä komission puheenjohtajaa Durão Barrosoa. Tervetuloa, arvoisa komission puheenjohtaja.
<P>
Ennen kuin keskustelemme huippukokouksesta, meillä on kuitenkin ilo allekirjoittaa yhdessä Eurooppa-neuvoston puheenjohtajan kanssa merkittävä uusi EU:n asetus. Allekirjoittamalla asetuksen verkkovierailuista saatamme päätökseen menestyksekkään yhteistyön Euroopan unionin kansalaisten puolesta.
<P>
(Äänentoisto-ongelmia)
<P>
EU ei aina onnistu toimissaan välittömästi. Jos kuitenkin olemme kärsivällisiä, se menestyy.
<P>
Mitä teknologiaan tulee, vielä on lisää tehtävää. Komission puheenjohtaja on oikeassa teknologiainstituutin osalta. Arvoisa komission puheenjohtaja, meidän on edettävä asiassa.
<P>
Tämä on hyvä päivä kaikille 140 miljoonalle matkapuhelimen käyttäjälle Euroopan unionissa. Euroopan parlamentti, neuvosto ja komissio ovat toimineet nopeasti, määrätietoisesti ja tehokkaasti kansalaisten eduksi. Ennätyksellisessä ainoastaan 11 kuukauden ajassa siitä, kun komissio esitti asetusluonnoksen, uusi verkkovierailuja koskeva asetus tulee voimaan tämän viikon lopussa, 30. kesäkuuta.
<P>
Tässä yhteydessä haluan erityisesti kiittää komissiota ja varsinkin komission jäsentä Redingiä hänen aloitteestaan, hänen rohkeasta ehdotuksestaan ja hänen aktiivisesta osallistumisestaan neuvotteluihin.
<P>
(Suosionosoituksia)
<P>
Kiitän myös neuvoston puheenjohtajavaltiota, joka ymmärsi päätöksen merkityksen Euroopan kansalaisille ja joka näin ollen edisti nopean ratkaisun löytymistä neuvoston tasolla antaumuksella ja menestyksekkäin neuvottelutaidoin.
<P>
Erityiskiitokset kuuluvat esittelijällemme Rübigille sekä teollisuus-, tutkimus- ja energiavaliokunnan puheenjohtajalle Nieblerille. He ohjasivat hankalan asiakirjan turvallisesti ja määrätietoisesti valiokunnan käsittelyssä ja onnistuivat saamaan aikaan kuluttajien kannalta erinomaisen ja vakuuttavan tuloksen.
<P>
Tästä kesästä alkaen matkapuhelinasiakkaat voivat hyödyntää pysyvästi alentuneita verkkovierailumaksuja. Hintojen suurempi avoimuus sekä nopea ja henkilökohtainen hintatiedotus välittömästi rajaa ylitettäessä johtavat kuluttajaystävällisempään palveluun ja hintojen laskuun.
<P>
Euroopan unioni poistaa tänään yhden merkittävistä esteistä henkilöiden vapaan liikkuvuuden kehitykselle Euroopan unionissa. Tämä on hyvä esimerkki tulosten Euroopasta, unionista, jonka toimilla on todellista arvoa kansalaisille.
<P>
Arvoisa neuvoston puheenjohtaja, teillä on työjärjestyksen mukaan mahdollisuus esittää muutama huomautus verkkovierailuja koskevasta asetuksesta ennen varsinaisen selontekonne esittelyä.
<SPEAKER ID="006" NAME="Angela Merkel" AFFILIATION="neuvoston puheenjohtaja" LANGUAGE="DE">
Arvoisa puhemies, hyvät parlamentin jäsenet, kaikkia asetuksia ei voida selittää yksinkertaisesti, mutta tämän kohdalla se on mahdollista. Kun asetus tulee voimaan, on tulevaisuudessa entistä helpompaa ja ennen kaikkea halvempaa soittaa yhdestä Euroopan valtiosta toiseen. Olen varma, että Euroopan kansalaiset arvostavat tätä suuresti, ja arvoisa puhemies, meidän on nopeasti allekirjoitettava asetus.
<P>
(Suosionosoituksia)
