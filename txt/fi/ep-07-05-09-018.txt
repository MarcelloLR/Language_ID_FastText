<CHAPTER ID="018">
Autoteollisuus: ajoneuvojen, perävaunujen ja niiden järjestelmien yhdenmukainen hyväksyntä (keskustelu)
<SPEAKER ID="181" NAME="Puhemies">
Esityslistalla on seuraavana sisämarkkina- ja kuluttajansuojavaliokunnan suositus toiseen käsittelyyn neuvoston yhteisestä kannasta Euroopan parlamentin ja neuvoston direktiivin antamiseksi puitteiden luomisesta moottoriajoneuvojen ja niiden perävaunujen sekä tällaisiin ajoneuvoihin tarkoitettujen järjestelmien, osien ja erillisten teknisten yksiköiden hyväksymiselle ("Puitedirektiivi") (09911/3/2006 - C6-0040/2007 - (Esittelijä: Malcolm Harbour).
<SPEAKER ID="182" NAME="Malcolm Harbour " AFFILIATION="PPE-DE">
esittelijä. - (EN) Arvoisa puhemies, on ilo saada esitellä tämä mietintö tänään valiokuntani puolesta. Haluaisin ilmaista kiitokseni kollegalleni Garganille, joka toimi esittelijänä ensimmäisessä käsittelyssä - siinä vaiheessa parlamentissa tehtiin huomattava määrä työtä asian eteen. Haluan kiittää myös komissiota ja neuvostoa, koska olemme tehneet yhdessä lujasti töitä erittäin monimutkaisen ja teknisen ehdotuksen parissa. Mietintö on yhteensä lähes neljäsataasivuinen, eli se kuuluu varmasti pisimpiin mietintöihin, joita tässä parlamentissa on käsitelty. Arvoisa komission jäsen, haluan erityisesti kiittää teidän työntekijöitänne Schulte-Braucksia ja Delneufcourtia, joka on käsittääkseni suurelta osin vastuussa monista noista neljästäsadasta sivusta. Mielestäni hän ansaitsee erityisen maininnan tänä iltana.
<P>
Tämä mietintö on hyvin tärkeä edistysaskel yhtenäismarkkinoiden saattamisessa loppuun moottoriajoneuvojen osalta. Koko moottoriajoneuvoja koskevan teknisen lainsäädännön pohja kuuluu ensimmäisiin alueisiin, joita EU:n sisämarkkinoilla yhtenäistettiin, mutta vasta nyt meillä on täysin kattava tyyppihyväksyntämenettely kaikille moottoriajoneuvoille, perävaunuille, merkittäville osajärjestelmille ja olennaisille osille. Siksi minusta on huomattava saavutus, että nyt, Eurooppa-päivänä, olemme päässeet näin pitkälle. Tämä merkitsee tietenkin sitä, että hyödymme paremmista ajoneuvojen ympäristö- ja turvallisuusnormeista, johdonmukaisesta ja riippumattomasta suoritusarvojen vahvistamisesta ja aidosti yhtäläisistä kilpailumahdollisuuksista, joista liike-elämässä usein puhutaan. Tässä tapauksessa olemme todella saavuttaneet tuon. Erityisesti mielestäni on merkittävä edistysaskel, että saatuaan ajoneuvoilleen hyväksynnän kansallisilta tyyppihyväksyntäviranomaisilta EU:n direktiivin mukaisesti erikokoiset ja eri määriä tuottavat valmistajat voivat myydä kyseisiä ajoneuvojaan kaikilla Euroopan unionin markkinoilla.
<P>
Toisessa käsittelyssä on esitetty harvinaisen paljon tarkistuksia ja niistä äänestetään huomenna. Ne kertovat siitä, että olemme tehneet paljon lisää työtä ja parannuksia. Haluaisin nyt tuoda esiin joitakin noista kohdista. Olen erityisen kiitollinen myös neuvostolle ja olen tyytyväinen, että myös neuvoston puheenjohtaja Deldrup puhuu tänään, sillä mielestäni se osoittaa, kuinka tärkeänä neuvosto pitää tätä merkittävää direktiiviä.
<P>
Ensinnäkin olemme keskustelleet linja-autojen tyyppihyväksyntää koskevien kysymysten loppuun saattamisesta ja sen aikataulusta. Linja-autoala on tärkeä, koska tämä tyyppihyväksyntädirektiivi liittyy linja-autodirektiiviin, jonka parissa monet meistä työskentelivät. Nyt saadaan aikaan huomattavia turvallisuusparannuksia ja sellaisia tärkeitä asioita kuin esimerkiksi liikuntarajoitteisten esteetön pääsy kaikentyyppisiin busseihin. Tämä toteutuu pääasiassa linja-autojen tyyppihyväksyntää koskevan Euroopan unionin yhteisen kehyksen avulla.
<P>
Toinen uusi, direktiiviin ensimmäisen ja toisen käsittelyn välissä lisätty elementti oli, että säädetään uuden tyyppihyväksyntämenettelyn käyttöönotosta sellaisille jälkimarkkinoilla myytäville osille, jotka voivat haitata ajoneuvon turvallisuuden tai ympäristönsuojelun tason kannalta olennaisten järjestelmien toimintaa. On tärkeää, että tuollaisille osille on olemassa hyväksyntämenettely, niin että kyseisen alan kuluttajansuoja on täysin kattava. Tämän vuoksi kuitenkin koko tyyppihyväksyntäprosessi koskee jatkossa myös monia pk-yrityksiä. Siksi tein yhdessä muiden toimielinten kanssa lujasti töitä, jotta saisimme aikaan hyvin tehokkaan menettelyn, ensi sijassa noiden osien tunnistamiseksi, ja jotta osien valmistajat olisivat mukana tuossa prosessissa ja kehitettäisiin uudet hyväksymiseen vaadittavat testinormit. Sen ansiosta osien valmistajilla, ja erityisesti viritysyrityksillä ja muilla sellaisilla, on tietenkin jatkossa myös mahdollisuus myydä tuotteitaan sisämarkkinoilla yhden ainoan hyväksynnän saatuaan. Uskon, että se on merkittävä etu, johon ne ovat hyvin tyytyväisiä.
<P>
Toinen asia, jota mietimme, oli pieninä sarjoina valmistettavien ajoneuvojen hyväksyntämenettely. Jäsen Gargani esitti, että "pienen sarjan" rajaa nostettaisiin, ja on päästy kompromissiin siitä, että se nostetaan tuhanteen ajoneuvoon, jolloin tuon kokoisina sarjoina valmistetut ajoneuvot voidaan vielä hyväksyä yksinkertaistetulla menettelyllä. Se on merkittävä etu pieniä eriä ammattimaisesti tuottaville yrittäjille. Havaitsimme myös tärkeän luokan, vammaisille muunnellut ajoneuvot (pyörätuolin käyttäjille tarkoitetut ajoneuvot), jotka perustuvat suurina sarjoina valmistettuihin ajoneuvoihin. Komission ja neuvoston tuella ehdotan, että perustamme noille ajoneuvoille uuden luokan. Noiden ajoneuvojen valmistajat, jotka ovat yhä merkittävämpiä, ovat tyytyväisiä siihen, että ne tunnustetaan näin, ja vakuuttuneita siitä, että tällä tavoin kiinnitetään enemmän huomiota vammaisten käyttäjien tarpeisiin, samoin kuin muun muassa pyörätuolien kestävyyteen ja varusteisiin. Täällä Brysselissä on huomenna näytteillä auto, jolla havainnollistetaan, mitä olemme saavuttaneet.
<P>
Lopuksi totean, että tämä on merkittävä edistysaskel sisämarkkinoiden toteutumiselle. Minulle on ollut ilo ja kunnia käsitellä asiaa parlamentin puolesta ja suosittelen, että tuette sitä huomenna.
<SPEAKER ID="183" NAME="Engelbert Lütke Daldrup">
neuvoston puheenjohtaja. (DE) Arvoisa puhemies, arvoisa komission varapuheenjohtaja, hyvät parlamentin jäsenet, äänestätte huomenna tärkeästä uudesta direktiivistä, joka koskee autojen, kuorma-autojen, linja-autojen ja niiden perävaunujen tyyppihyväksyntää. Puheenjohtajavaltio Saksa on erittäin tyytyväinen, että olemme pystyneet sopimaan Euroopan parlamentin kanssa etukäteen lopuista avoimista kysymyksistä.
<P>
Jäsen Harbour, haluamme vilpittömästi kiittää teitä ja kollegoitanne hyvästä ja rakentavasta yhteistyöstä. Tämä on tärkeä askel kohti parempaa liikenneturvallisuutta ja ajoneuvojen turvallisuutta EU:ssa ja kohti sisämarkkinoiden toteutumista moottoriajoneuvojen osalta. Uudella direktiivillä laajennetaan eurooppalaista tyyppihyväksyntää, joka on tähän asti käsittänyt vain henkilöautot, koskemaan kuorma-autoja, linja-autoja ja niiden perävaunuja. Näidenkin ajoneuvojen valmistajat voivat siis tulevaisuudessa hyötyä eurooppalaisen tyyppihyväksynnän eduista. Direktiivillä huolehditaan samalla siitä, että tulevaisuudessa Euroopan unionissa kaikkien uusien ajoneuvojen on oltava samojen tiukkojen turvallisuusnormien mukaisia. Uudesta direktiivistä on siis hyötyä autoteollisuuden lisäksi myös koko EU:n alueen kansalaisille.
<P>
Luotamme tukeenne huomisessa äänestyksessä ja hyväksymme sen jälkeen direktiivin jossakin seuraavista neuvoston kokouksista, niin että se voi astua voimaan mahdollisimman pian.
<SPEAKER ID="184" NAME="Günter Verheugen">
komission varapuheenjohtaja. (DE) Arvoisa puhemies, hyvät parlamentin jäsenet, haluan kiittää erityisen lämpimästi esittelijä Harbouria hänen mietinnöstään ja erittäin onnistuneesta työstään.
<P>
Tämä direktiiviehdotus koostuu monista toimista, joiden tarkoituksena on nopeuttaa ajoneuvojen saamista jäsenvaltioiden markkinoille. Kuten puheenjohtajavaltio Saksan edustaja juuri totesi, tästä seuraa tosiaan merkittäviä etuja valmistajille, huolitsijoille ja kuluttajille.
<P>
Sisämarkkinoiden toteuttaminen kuuluu kiistämättä EU:n politiikan suurimpiin menestystarinoihin. Hyötyajoneuvojen valmistajat ovat kuitenkin tähän asti odottaneet turhaan rajojen täydellistä avautumista.
<P>
Euroopan unionin tärkein lainsäädännöllinen väline sisämarkkinoiden luomiseen autoteollisuuden alalla on vuodesta 1996 lähtien ollut moottoriajoneuvojen tyyppihyväksyntää koskeva direktiivi. Tuolloin kaikki ajoneuvoluokat päästettiin sisämarkkinoille. Ainoana poikkeuksena olivat hyötyajoneuvot, nimittäin linja-autot, kuorma-autot ja niiden perävaunut, vaikka ala on taloudellisesti erittäin merkittävä. Pelkästään vuonna 2006 yhteisön alueella rekisteröitiin kaksi miljoonaa uutta pakettiautoa ja yli neljännesmiljoona uutta yli 16 tonnin kuorma-autoa. Valtaosa näistä ajoneuvoista oli valmistettu Euroopan unionissa. Ensimmäisen vuosineljänneksen tiedoista päätellen vuonna 2007 nuo määrät ylitetään selvästi.
<P>
Uuden puitedirektiivin tärkein tavoite on laajentaa yhden yhteisönlaajuisen tyyppihyväksyntämenettelyn periaate koskemaan kaikkia ajoneuvoja. Lisäksi autoteollisuudessa ei enää tarvitse valmistaa ajoneuvoja jokaisen yksittäisen jäsenvaltion säännösten mukaisesti, jotta tuotteita voisi myydä niissä. Sen sijaan niihin sovelletaan yhtenäistettyjä teknisiä määräyksiä, joiden ansiosta saadaan mittakaavaetua ja päästään eroon vanhentuneista hallinnollisista menettelyistä. Tästä hyötyvät myös kuljetusyritykset ja viime kädessä kuluttajat.
<P>
Lisäksi tässä direktiivissä on tärkeää, että uusien ajoneuvojen suhteen on noudatettava monia ajoneuvoturvallisuuden alan teknistä yhdenmukaistamista koskevia direktiivejä. Juuri nyt, kun hyötyajoneuvoilla on melko huono maine kansalaisten keskuudessa, tämä auttaa merkittävästi parantamaan liikenneturvallisuutta koko Euroopan unionissa.
<P>
Tietenkään pk-yrityksiäkään ei ole unohdettu. Niidenkin pääsy sisämarkkinoille helpottuu. Erikoiskäyttöön tarkoitettujen tai pieninä sarjoina tehtävien ajoneuvojen valmistajat ja korinrakentajat, jotka yleensä työskentelevät kuljetusyrityksille, hyötyvät yksinkertaisemmista menettelyistä, jotka eivät ole liian byrokraattisia.
<P>
Olen täysin yhtä mieltä jäsen Harbourin kanssa niistä yrityksistä, jotka muuntavat ajoneuvoja vammaisten tarpeisiin. Oli hyvin tärkeää löytää yhdessä ratkaisu tähän ongelmaan. Olen tyytyväinen siihen, että aloitteestani perustetun korkean tason CARS 21 -työryhmän suositukset on sisällytetty direktiiviehdotukseen sellaisinaan. CARS 21:n ansiosta olemme pystyneet määrittelemään sen lainsäädännöllisen kehyksen, jossa toimimme, kun suunnittelemme tulevia teknisiä määräyksiä.
<P>
On vielä yksi tärkeä asia, joka on mainittava tässä yhteydessä: kansainvälisten määräysten merkitys lisääntyy jatkuvasti, tässä tapauksessa määräysten, joita ollaan parhaillaan laatimassa Yhdistyneiden kansakuntien Euroopan talouskomissiossa. Lisäksi vaikuttaa se, että olemme monella osa-alueella poistamassa vanhentunutta yhteisön lainsäädäntöä ja annamme valmistajien esittää omat testituloksensa tyyppihyväksynnän saamiseksi.
<P>
Yhteisön kieliversioita koskevien sääntöjen ja kansainvälisiin standardeihin tehtävien suorien viittausten välillä on olemassa jännitteitä. Toteaisin siitä, että komissio hyväksyy tarkistuksen 25, koska se uskoo, että tällä nimenomaisella teollisuudenalalla suorat ja ajantasaiset viittaukset noihin standardeihin voivat lisätä kilpailukykyä huomattavasti. Tämä pätee sekä maailmanlaajuisesti että EU:n sisällä. Autoteollisuus on kansainvälistä liiketoimintaa. Siksi se tarvitsee kansainvälisiä standardeja kipeämmin ja kiireellisemmin kuin jotkin muut alat.
<P>
Komissio tukee tarkistuksia, joilla pyritään saamaan aikaan yhteisymmärrys toisessa käsittelyssä, ja se on vakuuttunut siitä, että tässä ehdotuksessa otetaan tasapainoisesti huomioon teollisuuden, kuljetusyritysten ja kuluttajien edut sekä jäsenvaltioiden tarpeet.
<SPEAKER ID="185" NAME="Anja Weisgerber">
PPE-DE-ryhmän puolesta. - (DE) Arvoisa puhemies, minäkin haluan aluksi kiittää esittelijä Harbouria hänen erinomaisesta ja hyvin ammattimaisesta työstään tämän asian parissa. Voin tukea täysin puheenjohtajavaltion kanssa neuvoteltua kompromissia.
<P>
Siksi haluaisin kommentoida lyhyesti vain yhtä kysymystä, jota on jo käsitelty Euro 5 -päästömääräyksistä käydyssä keskustelussa ja joka on minulle erityisen tärkeä, nimittäin riippumattomien huoltamoiden mahdollisuutta saada ajoneuvojen korjaamista koskevia tietoja. Nämä tiedonsaantimahdollisuudet ovat erittäin tärkeitä EU:n kansalaisille. Kenen tahansa Euroopassa autoillen lomailevan auto saattaa kaivata korjausta ulkomailla. Kuitenkin lähin valtuutettu korjaamo sijaitsee usein satojen kilometrien päässä. Sen vuoksi meidän on huolehdittava siitä, että myös vapaat, riippumattomat huoltamot pystyvät korjaamaan tuollaisen ajoneuvon. Lisäksi jokaisella pitäisi olla myös kotimaassaan mahdollisuus valita korjaamo, jossa haluaa autonsa korjattavan. Tämä kilpailu hyödyttää tietenkin myös kuluttajia. Varmistamme tämän uusilla säännöillämme.
<P>
Tämän tavoitteen saavuttamiseksi olemme sisällyttäneet tyyppihyväksynnän puitedirektiiviin selvän säännöksen, jonka mukaan ajoneuvojen valmistajien on tarjottava kaikki tarpeellinen tieto riippumattomille huoltamoille, jotta ne pystyvät korjaamaan ja huoltamaan moottoriajoneuvoja. Tämä säännös on yhteensopiva viime vuonna ensimmäisessä käsittelyssä hyväksymämme Euro 5 -asetuksen sanamuodon kanssa. Tavoitteemme on varmistaa, että riippumattomilla huoltamoilla on mahdollisuus saada korjaamista koskevia tietoja. Tämän takaa siirtymäkauden ajan Euro 5 -asetus, mutta pitemmällä aikavälillä asiasta on säädettävä tyyppihyväksyntädirektiivissä.
<P>
Lopuksi haluan vedota vielä kerran komission jäseneen Verheugeniin, jotta hän huolehtisi siitä, että parlamentin ja neuvoston poliittista tahtoa kunnioitetaan teknistä täytäntöönpanoa koskevissa neuvotteluissa, sillä korjaustiedon saantia koskevien säännösten on toimittava myös käytännössä.
<SPEAKER ID="186" NAME="Evelyne Gebhardt">
PSE-ryhmän puolesta. - (DE) Arvoisa puhemies, arvoisa neuvoston puheenjohtaja, arvoisa komission jäsen Verheugen, minäkin olen erittäin tyytyväinen siihen, että olemme päässeet sopimukseen Euroopan unionin kolmen toimielimen välillä toisessa käsittelyssä, niin että voimme äänestää huomenna ja että sen jälkeen säännökset voidaan panna toimeen hyvin nopeasti.
<P>
Euroopan parlamentin sosialidemokraattisen ryhmän mielestä erityisen tärkeitä asioita oli kolme. Ensimmäinen niistä on se, että pystyimme pääsemään 31 artiklassa yhteisymmärrykseen korkean kuluttajansuojan tason säilyttämisestä sellaisten osien ja varusteiden hyväksynnässä, jotka saattavat aiheuttaa merkittävän vaaran järjestelmien moitteettomalle toiminnalle.
<P>
Toiseksi sisämarkkina- ja kuluttajansuojavaliokunnassa hyväksytyssä tekstissä selvitetään pääpiirteittäin tyyppihyväksyntää koskevat teknishallinnolliset säännökset ja ne laajennetaan yhteisön tasolla koskemaan kaikkia moottoriajoneuvoja, myös linja-autoja ja hyötyajoneuvoja. Kunhan panemme nämä säännökset myös täytäntöön, pystymme edistämään liikenneturvallisuutta merkittävästi.
<P>
Kolmanneksi haluaisin aivan erityisesti korostaa sitä, että säännöksiä, jotka koskevat ajoneuvojen mukauttamista vammaisten erityistarpeisiin, on parannettu huomattavasti - suureksi osaksi esittelijän ansiosta. Tarkoitan nyt varsinkin pyörätuolia käyttäviä ihmisiä. Olemme edistyneet merkittävästi tässä asiassa ja siten annamme ihmisille myönteisen kuvan EU:sta, jonka työssä sen kansalaisten huolenaiheet ovat keskeisessä asemassa.
<SPEAKER ID="187" NAME="Puhemies">
Keskustelu on päättynyt.
<P>
Äänestys toimitetaan huomenna.
