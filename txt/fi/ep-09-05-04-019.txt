<CHAPTER ID="019">
Maantieliikenteen liikkuvissa tehtävissä toimivien henkilöiden työajan järjestäminen (keskustelu) 
<SPEAKER ID="140" NAME="Puhemies">
(EL) Esityslistalla on seuraavana Marie Panayotopoulos-Cassiotoun työllisyys ja sosiaaliasioiden valiokunnan puolesta laatima mietintö maantieliikenteen liikkuvissa tehtävissä toimivien henkilöiden työajan järjestämisestä - C6-0354/2008 -.
<SPEAKER ID="141" NAME="Marie Panayotopoulos-Cassiotou">
esittelijä. - (EL) Arvoisa puhemies, direktiivi 2002/15/EY todellakin kaipasi tarkistamista, ja annettuaan siltä vaaditun kertomuksen Euroopan komissio esitti sopivia tarkistuksia tämän teollisuudenalan auttamiseksi, jotta voitaisiin suojella alan työntekijöiden terveyttä ja turvallisuutta sekä samalla edistää tervettä kilpailua. Työllisyyden ja sosiaaliasioiden valiokunta hyväksyi liikenne- ja matkailuvaliokunnan lausunnon ja suosituksestani huolimatta hylkäsi komission ehdotuksen. Toisin sanoen se ei suostunut jättämään itsenäisiä kuljettajia direktiivin soveltamisalan ulkopuolelle. Minun on huomautettava, että vuoden 2002 direktiivin mukaan direktiiviä sovelletaan itsenäisiin kuljettajiin 23. maaliskuuta 2009 alkaen. Kehityssuunnat eivät ole sellaisia kuin maantieliikennettä koskevasta direktiivistä käydyn keskustelun aiheuttamat vaikutelmat ja innostuneisuus antavat ymmärtää.
<P>
Ajo- ja lepoaikojen suhteen on ollut huomattavasti kehitystä vuoden 2002 jälkeen. Tämä johtuu siitä, että vuonna 2007 voimaantullut asetus (EY) N:o 561/2006 koskee kaikkia rekkakuskeja ja takaa heille sopivat ajo- ja lepoajat.
<P>
Näin ollen itsenäisten kuljettajien sisällyttäminen työaikaa koskevaan direktiiviin olisi osoitus siitä, että itsenäisen ammatinharjoittamisen käsite ymmärretään väärin. Nimittäin silloin, kun joku on itsenäinen ammatinharjoittaja, hän asettaa itselleen oman työaikansa. Tämän vuoksi toimi haittaisi vakavasti pieniä ja keskisuuria yrityksiä, rajoittaisi yritystoiminnan vapautta ja synnyttäisi ylimääräisiä hallinnollisia rasitteita. Tästä seuraisi keskustelu myös muiden alojen itsenäisten ammatinharjoittajien sisällyttämiseksi lainsäädäntöön, ja näin rajoitettaisiin heidän mahdollisuuttaan työskennellä niin paljon kuin he haluavat. Tästä seuraa suuri ongelma: kuka määritellään aidosti itsenäiseksi ammatinharjoittajaksi ja kuka näennäisesti itsenäiseksi. On selvää, että tietyt työntekijät väittävät olevansa itsenäisiä ammatinharjoittajia, mutteivät sitä ole. Euroopan komissio oli ehdottanut, että määrittelemme perusteet näennäisesti itsenäisten ammatinharjoittajien tunnistamiseksi. Tämä ei kuitenkaan olisi mahdollista, sillä jäsenvaltiot suorittavat yhä tarkastukset itsenäisesti. Niinpä jos Euroopan unionin lainsäädännössä määriteltäisiin, kuka katsotaan näennäisesti itsenäiseksi ammatinharjoittajaksi ja ketä ei, kansallisissa tarkastuksissa ei noudatettaisi tätä määritelmää. Nyt on siis helppo uusien ehdotustemme avulla päättää jäsenvaltioissa, keihin sovelletaan ja keihin ei sovelleta maantieliikenteen liikkuvissa tehtävissä toimivia henkilöitä koskevaa direktiiviä. Pyydämme ehdotuksissamme Euroopan komissiota myös määrittelemään uudelleen direktiivin täytäntöönpanon tulokset. Pyydän kollegojani hylkäämään tarkistuksen, joka pyrkii siirtämään ehdotuksen takaisin valiokunnalle, ja tukemaan minun ryhmäni ehdotuksia, joita myös Euroopan liberaalidemokraattien liiton ryhmä ja itsenäisyys/demokratia-ryhmä tukee.
<SPEAKER ID="142" NAME="Antonio Tajani" LANGUAGE="IT">
Arvoisa puheenjohtaja, hyvät parlamentin jäsenet, tiedätte, että tieturvallisuus on yksi asioista, joita pidän etusijalla työssäni liikenneasioista vastaavana komission jäsenenä.
<P>
On alusta alkaen myös tärkeä korostaa, että vaikka tieturvallisuus tietenkin on olennaista, kun keskustellaan sellaisesta aiheesta kuin kuljettajien työaika, tämänpäiväinen keskustelumme ei koske tieturvallisuutta vaan sosiaalista lainsäädäntöä, ei ajoaikaa vaan työaikaa.
<P>
Kysymys, johon meidän tänään on vastattava, on seuraavanlainen: pitäisikö itsenäisille yrittäjille asettaa samanlaisia työaikarajoituksia kuin työntekijöille? Tätä meidän on pohdittava hyvin tarkoin, sillä Euroopan unionin lainsäädännössä ei ole ennakkotapauksia siitä, kuinka kauan itsenäinen ammatinharjoittaja voi työskennellä toimistossa tai laboratoriossa.
<P>
Vuonna 1998 kun neuvosto ja parlamentti keskustelivat ensimmäistä kertaa liikkuvissa tehtävissä toimivien henkilöiden työaikaa koskevasta direktiivistä, maantiekuljetusalan tilanne oli aivan toisenlainen kuin nykyään. Kuten esittelijä Panayotopoulos-Cassiotou sanoi, siihen aikaan oli yleistä kiertää voimassaolevia työaikalain säädöksiä, mikä merkitsi sitä, että ammattikuljettajat viettivät aivan liikaa aikaa ratissa. Aiemman, vuonna 1985 voimaantulleen, ajoaikaa koskevan asetuksen perusteella oli lähes mahdotonta valvoa ajoaikaa tehokkaasti.
<P>
Siinä yhteydessä, vuosien 1988 ja 2002 välillä, lainsäätäjät keskustelivat komission ehdotuksesta, jonka tavoitteena oli säädellä palkattujen kuljettajien lisäksi myös itsenäisinä ammatinharjoittajina toimivien kuljettajien työaikaa. Tämän keskustelun tuloksena hyväksyttiin liikkuvien työntekijöiden työaikaa koskeva alakohtainen direktiivi. Toiveena oli, että voitaisiin vähentää sopimattomista ajoaikamääräyksistä tieturvallisuudelle koituvia negatiivisia seurauksia laajentamalla työaikalakien soveltamisalaa itsenäisiin kuljettajiin.
<P>
Ongelmaa ei kuitenkaan saatu ratkaistuksi, ja parlamentin ja neuvoston välisen sovittelumenettelyn jälkeen komissiota pyydettiin arvioimaan, mitä etuja ja haittoja on työaikaa koskevien määräysten laajentamisella itsenäisiin ammatinharjoittajiin ja antamaan ehdotuksen vuonna 2008.
<P>
Ensinnäkin työaikaa ei pidä sekoittaa ajoaikaan. Tilanne on muuttunut radikaalisti suhteessa jälkimmäiseen. Kuten tiedätte, tämä toimielin on yhdessä neuvoston kanssa hyväksynyt uusia ajoaikaa koskevia sääntöjä. Näissä säännöissä säädetään muun muassa digitaalisen ajopiirturin käytöstä, joka on erittäin luotettava valvontaväline, ja erityisestä soveltamisdirektiivistä.
<P>
Uusia säädöksiä, jotka ovat olleet voimassa vuodesta 2007 lähtien, sovelletaan kaikkiin kuorma-autonkuljettajiin eli siis myös itsenäisiin kuljettajiin. Uusi digitaalinen ajopiirturi, joka rekisteröi kuorma-auton jokaisen liikkeen joka minuutilla, mahdollistaa sen, että kuljettaja ei voi ajaa yli yhdeksää tuntia päivässä eikä noin yli 45 tuntia viikossa. Nyt on periaatteessa mahdollista valvoa tarkemmin näiden sääntöjen noudattamista kuin vuonna 1985.
<P>
Toiseksi yhteisön sosiaalialan lainsäädännössä ei ole ennestään lainsäädäntöä, jossa säädettäisiin itsenäisten ammatinharjoittajien työstä. Itsenäistä ammatinharjoittajaa ei itse asiassa voi pakottaa tekemään ylimääräisiä työtunteja, koska itsenäisen ammatinharjoittajaan määritelmäänhän kuuluu, että he voivat päättää työajastaan itsenäisesti. Lisäksi on lähes mahdotonta käytännössä valvoa tämän ihmisryhmän työaikaa.
<P>
Kolmanneksi on hyvin epävarmaa, että löydettäisiin tasapaino yleisten etujen ja haittojen välille koskien työaikamääräyksien soveltamisalan laajentamista itsenäisiin ammatinharjoittajiin. Ei myöskään ole mahdollista osoittaa, että kyseisen direktiivin soveltaminen itsenäisiin kuljettajiin toisi selviä etuja. Viimeiseksi on erittäin tärkeää huomauttaa, että työaikalainsäädännön soveltaminen itsenäisiin kuljettajiin on tehotonta ja hyvin vaikeaa, sillä näiden kuljettajien ei tarvitse kirjata työaikaansa ylös palkanmaksua varten, puhumattakaan siitä, että näiden säädösten soveltamisen hallinnolliset kustannukset olisivat hyvin suuret.
<P>
Neljänneksi eräs seikka, johon kuitenkin on puututtava, on näennäisesti itsenäiset kuljettajat eli kuljettajat, jotka muodollisesti ovat itsenäisiä, mutta todellisuudessa eivät vapaasti voi järjestää omaa työntekoaan, koska he ovat täysin riippuvaisia yhdestä yrityksestä, jolta he saavat tulonsa ja työtilauksensa. He ovat yhteiskunnalliselta kannalta suojattomia. Periaatteessa he kuuluvat nykyään direktiivin soveltamisalaan, mutta jos direktiiviä ei panna täytäntöön, tämä ei toteudu käytännössä. Komission ehdotuksen tarkoitus on näin ollen tehostaa direktiivin soveltamista ja tarjota näennäisesti itsenäisille kuljettajille niiden tarvitsema sosiaaliturva.
<P>
Talouskriisin aikaan se, että laskusuhdanteen seurauksista kärsiviä pieniä ja epävakaita yrityksiä, kuormitetaan ylimääräisillä hallinnollisilla ja taloudellisilla rasitteilla, ei antaisi oikeanlaista viestiä. Tästä syystä, yhteenvetona, komissio on tyytyväinen Euroopan kansanpuolueen (kristillisdemokraatit), Euroopan demokraattien ryhmän, Euroopan liberaalidemokraattien liiton ryhmän ja itsenäisyys/demokratia-ryhmän esittämiin tarkistuksiin, jotka noudattavat neuvoston yhteistä kantaa, joka hyväksyttiin viimeisessä liikenneneuvostossa, ja näillä asetuksilla komissio antaa selvän viestin teollisuudelle: näennäisesti itsenäisiin kuljettajiin liittyvää ilmiötä ei suvaita, ja lainsäätäjät takaavat, että määräyksiä noudatetaan koko Euroopan unionissa.
<SPEAKER ID="144" NAME="Johannes Blokland">
liikenne- ja matkailuvaliokunnan lausunnon valmistelija. - (NL) Arvoisa puhemies, totuuden hetki on käsillä. Huomenna iltapäivällä äänestämme Marie Panayotopoulos-Cassiotoun mietinnöstä. Esittelijä ja minä, liikenne- ja matkailuvaliokunnan lausunnon valmistelijan asemassa, olemme yhtä mieltä vapaasta yrittämisestä, ja niinpä olemme yhdessä allekirjoittaneet kymmenisen tarkistusta, jotka myös neuvosto voi hyväksyä. Olen kiitollinen siitä, että komission jäsen Tajani voi tukea niitä.
<P>
Huomenna meillä on ensin käsiteltävänä työllisyys- ja sosiaaliasioiden valiokunnan esittämä tarkistus, jossa pyritään hylkäämään ehdotus. Olen edelleenkin äärimmäisen tuohtunut tästä tarkistuksesta. Viime viikolla tämä tuohtuneisuus muuttui kuitenkin kauhuksi, kun näin Euroopan unionin ammattiliittojen kannanoton. Siinä pelossa, että romanialaiset tai bulgarialaiset itsenäiset kuljettajat poikkeavat kaidalta polulta, kannanotossa luetellaan valheita valheiden perään parlamentin jäsenten taivuttelemiseksi äänestämään komission ehdotusta vastaan.
<P>
Kannanotossa vihjaillaan, että itsenäiset kuljettajat työskentelevät 86 tuntia viikossa. Kuljettajat, sekä itsenäiset että palkatut, saavat ajaa keskimäärin 45 tuntia viikossa kahden viikon jaksolla, kuten komission jäsen Tajani on myös huomauttanut. Olisiko meidän siis oletettava, että he käyttäisivät 41 tuntia viikossa yritystoimintaansa? Kannanotossa esitetty tieturvallisuutta koskeva väite ei myöskään ole vedenpitävä. Ei voida todistaa, että tieturvallisuus ja itsenäisten kuljettajien jättäminen työaikalainsäädännön ulkopuolelle korreloisivat keskenään. Itse asiassa todellisuudessa se on juuri päinvastoin.
<P>
Kannanotosta käy muuten selvästi ilmi, että ammattiliitot tietävät tasan tarkkaan, että niiden kanta on hyvin hataralla pohjalla. Ympäristöasiat ja sisämarkkinat vedetään väkisin mukaan muka sen perustelemiseksi, että meidän olisi äänestettävä hylkäysehdotuksen puolesta, vaikka komission hyvin laaja vaikutusten arviointi osoittaa, että ehdotus tosiasiassa hyödyttää sisämarkkinoiden toimintaa, kuljetusalaa ja ympäristöä. Tämän vuoksi meidän on huomenna vastustettava työllisyys- ja sosiaaliasioiden valiokunnan ehdottamaa tarkistusta, joka pyrkii hylkäämään ehdotuksen, ja tuettava esittelijän tarkistuksia. Luotan siihen, että terve järki tulee hallitsemaan äänestystä.
<P>
Lopuksi haluaisin lisätä, että mielestäni Stephen Hughesin viime lauantaina lähettämä sähköpostiviesti oli täysin asiaton. Politikointi kuolonuhrien... (Puhemies keskeytti puhujan.)
<SPEAKER ID="145" NAME="Eva-Riitta Siitonen">
PPE-DE-ryhmän puolesta. - (FI) Arvoisa puhemies, hyvät kollegat, työaikarajoitteita ei saa ulottaa koskemaan itsenäisiä yrittäjiä ja kuljettajia, ja onneksi sekä komissio että neuvosto ovatkin tulleet tähän loppupäätelmään.
<P>
Kotimaassani Suomessa työajan rajoittamisella olisi hyvin kielteisiä vaikutuksia suomalaisille yrittäjäkuljettajille. Kuljetusala on Suomessa hyvin pienyrittäjävaltaista, yli puolet kuljettajista omistaa vain sen auton, jota he itse ajavat. He tekevät siis kaiken itse, huoltavat kalustonsa ja hoitavat kirjanpitonsa. Jo nyt yrittäjäkuljettajia sitovat samat ajoaikarajoitteet ja pakolliset lepoajat kuin toisen palveluksessa olevia kuljettajia. Tämä on tärkeää turvallisuuden kannalta. Varsinainen ajoaika siis ei pitenisi, mutta jos tämä vihreiden ja sosialistien tarkistus tulisi voimaan, kuljettajat eivät voisi esimerkiksi vapaa-ajallaan hoitaa kalustoaan tai kirjanpitoaan. Entä miten tällaista säännöstä valvottaisiin?
<P>
Työllisyyden ja yrittäjyyden tukeminen on ensisijaisen tärkeää talouskriisin aikana. Toivon, että kollegani yhtyvät komission ja liikenneministerineuvoston kantaan pitää itsenäiset kuljettajat direktiivin työaikasäätelyn ulkopuolella.
<SPEAKER ID="146" NAME="Jan Cremers" LANGUAGE="NL">
Arvoisa puhemies, hyvät kuulijat, Euroopan parlamentin sosiaalidemokraattien ryhmä on sitä mieltä, että ehdotusta kuljetusalan työaikaa koskevien säännösten tarkistamiseksi ei ole harkittu riittävästi. Lisäksi ehdotus on epäjohdonmukainen. Se, että säännösten saattaminen osaksi kansallista lainsäädäntöä ei onnistu hyvin ja että säännökset eivät ole yhdenmukaisia lainsäädännön kanssa, ei voi olla peruste sääntöjen lieventämiselle. Kuten komissio toteaa, lainsäädäntö voi olla tehokasta ja toimivaa vain, jos se kattaa kaikki osapuolet.
<P>
Komissiolle esitetyillä kysymyksillä olen pyrkinyt saamaan selvyyden siihen, mihin toimiin komissio aikoo ryhtyä näennäisesti itsenäisten ammatinharjoittajien torjumiseksi. Tässä yhteydessä neuvoston ilmaisema aikomus jättää itsenäiset kuljettajat soveltamisalan ulkopuolelle ja lisäksi olla ryhtymättä riittäviin toimiin näennäisesti itsenäisten työntekijöiden torjumiseksi ei saa kannatusta PSE-ryhmältä.
<P>
Sekä palkattujen että itsenäisten kuljettajien toiminta on yhtä tärkeää heidän omalle ja muiden turvallisuudelle. Poikkeuksen tekeminen ei meidän ryhmämme mielestä tule kuuloonkaan. Minun täytyy olla samaa mieltä komission jäsenen kanssa siinä, että aiemmin myös itsenäiset ammatinharjoittajat on sisällytetty rakennustyömaiden turvallisuutta koskevaan lainsäädäntöön, jotta voidaan taata heidän oma turvallisuutensa ja muiden turvallisuus.
<SPEAKER ID="147" NAME="Bilyana Ilieva Raeva" LANGUAGE="BG">
Tämän vaalikauden viimeisessä istunnossa parlamentin on hyväksyttävä liikkuvien työntekijöiden työaikaa koskeva direktiivi. Euroopan liberaalidemokraattien liiton ryhmän esittelijänä olen sitä mieltä, että on vastuutonta meiltä tukea komission tekstin hylkäämistä kokonaisuudessaan, kuten on ehdotettu. Me liberaalit puolustamme vahvasti kymmenien tuhansien liikkuvien itsenäisten ammatinharjoittajien tarvetta säilyttää kilpailukykyisyys ja itsenäisen ammatinharjoittamisen koko tarkoitus.
<P>
Nykytilanne on hälyttävä. Nykyinen direktiivi hävittää vapaiden markkinoiden perusperiaatteet, nimittäin yrittäjyyden ja sen tukemisen. Emme voi hyväksyä sitä, että niitä, jotka työskentelevät työehtosopimuksella, kohdeltaisiin samalla tavalla kuin itsenäisiä ammatinharjoittajia. Toisin kuin palkkatyötä tekevät, itsenäiset ammatinharjoittajat eivät tee työtä tietyn tuntimäärän mukaan vaan heidän käsittelemiensä tuotteiden sekä toimitusten määrän ja tyypin mukaan. Heidän sisällyttämisensä uuteen direktiiviin tuhoaisi käytännöllisesti katsoen heidän yrittämishalunsa.
<P>
Itsenäisten ammatinharjoittajien työaikaa rajoittava lainsäädäntö olisi vaarallinen ja aiheeton ennakkotapaus. Millään muulla alalla ei ole vastaavaa lainsäädäntöä. Tällaisen päätöksen hyväksyminen vaikuttaisi haitallisesti Euroopan unionin talouteen.
<P>
Myös yötyön määrittelyllä on tärkeä käytännön merkitys. Nykyisin jäsenvaltiot voivat määritellä yöajan itse. Tämä mahdollistaa sen, että jäsenvaltiot voivat maksimoida matkustajien ja tavaroiden kuljetukseen käytetyt työtunnit päivänvalon vaihtelun mukaan. Kuten tiedätte yöaika Suomessa on eri kuin yöaika Italiassa. Joustavuus vähentää liikenneruuhkia ruuhka-aikoina ja vähentää samalla suurinta osaa haitallisista liikenteen päästöistä.
<P>
Haluaisin lopuksi lisätä, että liberaalit Euroopan kansanpuolueen (kristillisdemokraatit) ja monien muiden parlamentin jäsenten tukemana haluaisivat jatkaa keskustelua direktiivin perusasioista. Toisin sanoen tuemme joustavaa, pragmaattista kantaa, jonka neuvosto hyväksyi ja jota Euroopan komissio ehdotti, itsenäisten ammatinharjoittajien jättämisestä direktiivin soveltamisalan ulkopuolelle. Kehotan teitä äänestämään tämän puolesta.
<SPEAKER ID="148" NAME="Sepp Kusstatscher" LANGUAGE="DE">
Arvoisa puhemies, sikainfluenssan aiheuttama maailmalaajuinen huoli ja kaikki sen vastaiset toimet, samoin kuin muutamia vuosia sitten lintuinfluenssan ja hullun lehmän taudin tapauksessa, ovat täysin suhteettomia, kun otetaan huomioon se, että maantieonnettomuudet vaativat paljon enemmän kuolonuhreja eikä siihen puututa. Neljäkymmentä tuhatta ihmistä kuolee vuosittain Euroopan unionin teillä. Suuria määriä ihmisiä haavoittuu tai halvaantuu pysyvästi. Kaikki tämä vain hyväksytään ikään kuin se olisi Jumalan tahto.
<P>
Kaikki tietävät, että suhteettoman suuri määrä kuorma-autoja on osallisena vakavissa maantieonnettomuuksissa. Pääasialliset syyt ovat ylinopeus, yliväsymys ja alkoholi. Kyseinen direktiivi edistää kuljettajien yliväsymyksen ehkäisemistä. Sen lisäksi että ajoaikoja valvotaan ajopiirtureiden avulla, myös kuorman lastaukseen ja purkuun käytettävä aika pitäisi ottaa huomioon jokaisen kuljettajan työaikana. Tämä on oikea ratkaisu. Jos kuljettaja on työskennellyt useita tunteja ennen kuin hän kipuaa 40 tonnin painoisen rekan rattiin, hän on jo väsynyt ja hänellä keskittymisvaikeuksia. Minusta on täysin käsittämätöntä, että tätä asetusta sovellettaisiin vain kuljettajiin, jotka ovat toisten palkkaamia eivätkä itsenäisiä ammatinharjoittajia. Ainoa perustelu on se, että itsenäisten ammatinharjoittajien työaikaa on vaikeampi valvoa. Tämä voi hyvin olla totta, mutta aiheuttaako siis yliväsynyt itsenäinen ammatinharjoittaja pienemmän riskin liikenteessä?
<SPEAKER ID="149" NAME="Stephen Hughes" AFFILIATION="PSE">
(EN) Arvoisa puhemies, meidän on hylättävä tämä komission ehdotus kolmesta selvästä syystä. Ensinnäkin he väittävät, että työ- ja lepoaikaa koskeva asetus (EY) N:o 561/2006 kattaa jokaisen ja niinpä itsenäisten ammatinharjoittajien jättämisessä direktiivin soveltamisalan ulkopuolelle ei ole mitään ongelmaa. Tämä on väärin. Ajoaika on vain keskimäärin puolet kuljettajan työajasta. Ne, jotka eivät kuulu direktiivin soveltamisalaan saattavat tosiaan päätyä tekemään töitä 86 tuntia viikossa, vuoden jokaisena viikkona.
<P>
Toiseksi sadat tuhannet kuljettajat, jotka ajavat alle 3,5 tonnia painavia ajoneuvoja, eivät kuulu asetuksen soveltamisalaan. Mikä vielä pahempaa, jos he jäävät tämän direktiivin ulkopuolelle, heidän työaikaansa ei rajoiteta ollenkaan.
<P>
Kolmanneksi komissio tekee erottelun itsenäisen ammatinharjoittajan ja näennäisesti itsenäisen ammatinharjoittajan välille, ja sanoo tekevänsä näin sen takia, ettei itsenäisen ammatinharjoittajan työaikaa voi tarkastaa tai valvoa. Jos tämä on totta, miten he valvovat näennäisesti itsenäisten ammatinharjoittajien työaikaa? Tämä on vastuun välttelyä ja suoranainen kehotus häikäilemättömille työnantajille keksiä jatkuvasti uusia muotoja näennäisesti itsenäiselle ammatinharjoittamiselle lain kiertämiseksi. Meidän on hylättävä komission ehdotus.
<SPEAKER ID="150" NAME="Ville Itälä" AFFILIATION="PPE-DE">
(FI) Arvoisa puhemies, ensinnä haluan kiittää komissaari Tajania, joka on tehnyt aivan erinomaista työtä ja joka erinomaisella tavalla äsken puheessaan toi esille, että tässä on kysymys eri asiasta kuin turvallisuudesta ja ajotunneista, on kyse työtunneista.
<P>
Meidän pitää kunnioittaa sitä, että Euroopassa on pieniä ja keskisuuria yrityksiä, jotka tekevät työtään ja luovat työpaikkoja, ja erityisesti tässä taloudellisessa tilanteessa meidän ei pidä lyödä näitä pienyrittäjiä kasvoille. Pari viikkoa sitten täällä käytiin kovaa keskustelua siitä, kuinka pienet ja keskisuuret yritykset pitävät koko Euroopan talouden pystyssä. Nyt on kysymys käytännössä siitä, tuetaanko heitä vai eikö heitä tueta. Se, mitä komissaari Tajani täällä esitti, on se mitä meidän pitää tässä seurata ja miten toimia, jotta nämä kuljetusyrittäjät voivat jatkaa työtänsä myös ajotuntien jälkeen.
<SPEAKER ID="151" NAME="Antonio Tajani" LANGUAGE="IT">
Arvoisa puhemies, hyvät kuulijat, haluaisin rauhoittaa niitä parlamentin jäseniä, jotka ovat ilmaisseet huolensa käsiteltävänä olevasta tekstistä. Tieturvallisuus ei varmastikaan ole vaarassa, toistan, että maantieonnettomuuksien vähentäminen on yksi prioriteeteistani.
<P>
Mielestäni meidän ei tulisi sekoittaa työaikaa ajoaikaan. Ymmärrän kyllä, mitä olette sanoneet: itsenäinen ammatinharjoittaja voi työskenneltyään mennä väsyneenä rattiin. En kuitenkaan usko, että itsenäistä ammatinharjoittajaa voitaisiin valvoa minkäänlaisessa työssä. Itsenäinen ammatinharjoittaja luonnollisesti tietää myös, mitä tekee. Hän voi jopa lastata kuorma-auton ja odottaa ja levätä kaksi, kolme tai neljä tuntia, ja sitten mennä takaisin rattiin turvallisessa ajokunnossa.
<P>
On itse asiassa hyvin vaikea valvoa minkäänlaista itsenäistä ammatinharjoittajaa, käsityöläistä tai pienyrittäjää. Kaiken lisäksi he ovat miehiä ja naisia, jotka muodostavat Euroopan unionin talouden selkärangan.
<P>
Siitä huolimatta huolehdimme siitä, että taataan terveys ja turvallisuus työntekijöille sekä niille, jotka näyttävät olevan itsenäisiä, mutta jotka kaikin puolin ovat palkattuja työntekijöitä. Siksi komissio - ja uskon, että esittelijä on samaa mieltä tässä - haluaa, että lainsäädäntöä sovelletaan myös näennäisesti itsenäisten työntekijöiden toimintaan.
<P>
Tämä on siis mielestäni tärkeä viesti. Tämä lainsäädäntö vastaa todellisia vaatimuksia, ja uskon, että on paikallaan vielä kerran korostaa miten tärkeää on yhä edetä tällä alalla. Siksi pyytäisinkin Euroopan parlamentin sosialidemokraattista ryhmää ja Vihreät/Euroopan vapaa allianssi -ryhmää miettimään esitettyjä kommentteja ja ymmärtämään, että komissio asettaa ja tulee jatkossakin asettamaan tieturvallisuuden etusijalle, mutta tämä lainsäädäntö ei kata tätä alaa vaan pyrkii paremmin sääntelemään ennen kaikkea kaikkien maantiekuljetusalan työntekijöiden työaikaa ja rinnastamaan näennäisesti itsenäiset ammatinharjoittajat työntekijöihin, koska he eivät todellisuudessa ole itsenäisiä ammatinharjoittajia vaan työntekijöitä.
<P>
Siispä haluaisin vielä rauhoitella kaikkia niitä, jotka ovat ilmaisseet huolensa, koska uskon, että teksti, joka saatetaan hyväksyä, on hyvä teksti, jonka suunta on yleisesti Euroopan unionin kansalaisten edun mukainen.
<SPEAKER ID="152" NAME="Marie Panayotopoulos-Cassiotou">
esittelijä. - (EL) Arvoisa puhemies, kiitän komission jäsentä hänen selkeästä puheestaan ja taannehtivista selvennyksistään, joilla tarkoitan sitä, että hän vakuutteli parlamentin jäsenille, että hänen päätavoitteensa on tieturvallisuus, ja samalla Euroopan unionin talouden kilpailukyvyn turvaaminen ja pienten ja keskisuurten yritysten tukeminen. Kiitän kaikkia kollegojani heidän mielipiteistään ja huomauttaisin, että tämä on juuri sellainen vuoropuhelu, jonka haluamme jättää avoimeksi äänestämällä tarkistusta 54 vastaan komission ehdotuksen hyläten. Näin ollen pyydän kollegojani hylkäämään tarkistuksen, jotta vuoropuhelu jatkuu avoimena ja voimme auttaa työntekijöitä, joita käytetään hyväksi ja jotka väittävät olevansa näennäisesti itsenäisiä ammatinharjoittajia. Haluamme auttaa parantamaan työllisyyttä maantiekuljetusalalla takaamalla tieturvallisuuden asetuksella, joka kattaa kaikki, ja suojaamalla työajat nyt esillä olevan direktiivin avulla.
<P>
Haluaisin muistuttaa parlamentin jäseniä siitä, että olen lähettänyt heille saksalaisen lehden artikkelin, jossa annetuista esimerkeistä selviää, että ajon aikainen riski ei johdu liiasta työmäärästä vaan huonosta ajankäytöstä, riippumatta siitä, onko kuljettaja työntekijä vai itsenäinen ammatinharjoittaja. Tämä on itse asiassa täysin epäolennaista. Tärkeää on se, miten jokainen ihminen ottaa vastuuta toimistaan ja ajaa kuin aikuinen ihminen, joka on tietoinen velvollisuuksistaan yhteiskunnassa kokonaisuudessaan. Emme pääse tähän luomalla esteitä työn teolle. Viitatessaan rakennusalaan Jan Cremers paljasti kaikkien näitä kantoja vaalien edellä tukevien aikeen.
<SPEAKER ID="153" NAME="Puhemies">
(IT) Keskustelu on päättynyt.
<P>
Äänestys toimitetaan tiistaina 5. toukokuuta 2009.
