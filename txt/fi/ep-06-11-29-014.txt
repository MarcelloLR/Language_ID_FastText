<CHAPTER ID="014">
Bulgarian liittyminen - Romanian liittyminen (keskustelu)
<SPEAKER ID="088" NAME="Puhemies">
Esityslistalla on seuraavana yhteiskeskustelu seuraavista mietinnöistä:
<P>
Van Ordenin laatima ulkoasiainvaliokunnan mietintö Bulgarian liittymisestä Euroopan unioniin ja
<P>
Moscovicin laatima ulkoasiainvaliokunnan mietintö Romanian liittymisestä Euroopan unioniin.
<SPEAKER ID="089" NAME="Geoffrey Van Orden " AFFILIATION="PPE-DE">
esittelijä. - (EN) Arvoisa puhemies, Bulgaria haki Euroopan unionin jäsenyyttä 11 vuotta sitten vuonna 1995, ja neuvottelut käynnistettiin viisi vuotta myöhemmin. Noista ajoista on tapahtunut ainutlaatuisia muutoksia: talouden alalla BKT on kaksinkertaistunut, ulkomaiset investoinnit ovat kasvaneet alle 100 miljoonasta Yhdysvaltain dollarista yli 1,7 miljardiin Yhdysvaltain dollariin, reaalipalkat ovat nousseet vuosi vuodelta ja työttömyys on puolittunut.
<P>
Neuvottelujen käynnistämisen jälkeen Bulgariassa on ollut kolme eri hallitusta, jotka ovat edustaneet laajaa poliittista skaalaa: Ivan Kostovin johtama UDF-puolueen hallitus, kotimaahan palanneen entisen kuninkaan Simeonin kansallisen liikkeen hallitus vuosina 2001-2005 ja Sergei Stanishevin johtama sosialistivoittoinen koalitio. Kaikki ovat osallistuneet aktiivisesti uudistusprosessiin ja vieneet Bulgarian EU-jäsenyyttä eteenpäin.
<P>
Edistystä on tapahtunut huolimatta hyvin vaikeasta alueellisesta tilanteesta ja selkkauksista Bulgarian rajoilla. Naton johtamat Serbian vastaiset operaatiot alkoivat maaliskuussa 1999, ja niihin liittyneissä ilmaiskuissa tuhottiin Tonavan sillat ja vaikeutettiin Tonavan ylä- ja alajuoksun välistä laivaliikennettä kahden vuoden ajan. Näiden taloudellisten häiriöiden lisäksi tuhoisat tulvat koettelivat osia Bulgariasta vuonna 2005 vaatien lukuisia uhreja ja jättäen tuhansia kodittomiksi.
<P>
Natoon liittyminen vuonna 2004 ja nyt toteutumassa oleva EU:n jäsenyys ovat kunnianosoitus kaikkia hallintoportaita ja hallituspoliittisia suuntauksia edustavien lukuisien ihmisten määrätietoiselle ja kovalle työlle ja yhtä suuri kunnianosoitus Bulgarian kansalle. He ovat nähneet, kuinka heidän maansa on käännetty ylösalaisin, kuinka sitä on tutkittu ja arvioitu yhä tiiviimpään tahtiin. He ovat kestäneet jyrkät muutokset ja yleistävät ja perusteettomat solvaukset, mutta osoittaneet siitä huolimatta kärsivällisyyttä ja päättäväisyyttä jatkaen sinnikkäästi eteenpäin, kenties mielessään vanha bulgarialainen sanonta: "lempeät sanat avaavat rautaisen portin."
<P>
Olen aina sanonut, että nykyaikaistamista olisi pidettävä itseisarvona eikä vain EU-jäsenyyden edellytyksenä, ja tämä näkemys painottuu tänään käsiteltävässä mietinnössäni. Samalla myönnämme kaikki, että tämä prosessi jatkuu vuosikausia liittymisen jälkeenkin.
<P>
Monet teistä tietävät kriittisyyteni lukuisia Euroopan unionin puolia kohtaan, mutta olen vakaasti sitä mieltä, että laajentumisprosessi on suuri saavutus, jonka avulla demokratian, vakauden, turvallisuuden ja vaurauden alue ulotetaan yhä kauemmas runsaan rahoituksen avulla. Edellyttäen että varat kohdennetaan tarkasti, että niitä hoidetaan asianmukaisesti ja käytetään hyvin, tästä on lopulta hyötyä kaikille kansalaisille, etenkin bulgarialaisille.
<P>
Keskityn kahteen erityiskysymykseen. Poliisin ja oikeuslaitoksen uudistaminen on ollut suuri huolenaihe koko liittymisprosessin ajan. Huomattavaa edistystä on tapahtunut, mutta tehtävää on vielä paljon. Vanhat tavat elävät sitkeästi ja julkisiin menoihin kohdistuu hyvin monia kilpailevia vaatimuksia. Mikään ei kuitenkaan ole niin tärkeää kansalaisten pysyvälle luottamukselle hallitusta ja hallintoelimiä kohtaan kuin asiantunteva, pätevä ja oikeudenmukainen oikeuslaitos. Vaadin Bulgarian viranomaisia toteuttamaan vielä konkreettisempia ja näkyvämpiä toimia vakavan rikollisuuden torjumiseksi.
<P>
Käsittelen lyhyesti myös Kozlodyin ydinvoimalaa, joka on saanut paljon huomiota. Bulgaria on yksi niistä monista Euroopan maista, joita kohtaa tulevina vuosina energiavaje, joka lisää riippuvuutta Venäjän ja epävakaiden alueiden energiantoimituksista. Luotan lujasti turvallisiin, kestäviin energiavaroihin, joilla minimoidaan hiilipäästöt, sekä tarjonnan monipuolisuuteen ja toimitusvarmuuteen. Mieliala on muuttunut, ja ydinenergian aseman vahvistamista kannatetaan yleisesti. Tämä pätee erityisesti Bulgariaan, joka on tuottanut ydinsähköä sekä omiin tarpeisiinsa että muille alueen valtioille.
<P>
Nykyisen hankkeen tarkoituksena on sulkea reaktorit 3 ja 4 tänä vuonna ja poistaa ne myöhemmin käytöstä. Olemme toistuvasti vaatineet hieman joustavuutta tarpeettoman jyrkän linjan sijaan. Tämä antaa aikaa kiinnittää enemmän huomiota ennenaikaisesta sulkemisesta johtuvien taloudellisten vaikutusten korjaamiseen ja edistää energialähteiden lisäämistä.
<P>
Käsittelen lyhyesti toista polttavaa kysymystä. On vielä huolehdittava Libyassa vangittuina olevien bulgarialaisten sairaanhoitajien vapauttamisesta. He ovat nyt olleet vankilassa syyttä seitsemän vuotta. Olisi hieno ele, jos he voisivat palata kotiin jouluksi! Toivon, että Bulgarian lähestyvä EU-jäsenyys tehostaa Libyan viranomaisille osoitetun viestin vaikutusta. Arvoisa puhemies sekä arvoisat neuvoston ja komission edustajat, kehotan teitä vetoamaan uudelleen presidentti Gaddafiin.
<P>
Haluan tässä yhteydessä myös osoittaa kiitollisuuteni monille Bulgariassa vuosien ajan työskennelleille hyväntekeväisyysjärjestöille, kuten Pelastakaa Lapset -järjestölle, ARK:lle ja Harvest for the Hungry -järjestölle, joka sijaitsee omassa vaalipiirissäni Chelmsfordissa.
<P>
Kiitän bulgarialaisia tarkkailijoita heidän yhteistyöstään ja avustaan. Odotan innolla tiivistä yhteistyötä bulgarialaisten Euroopan parlamentin jäsenten kanssa ensi vuonna kevään vaalien jälkeen ja kiitän myös parlamenttia saamastani etuoikeudesta toimia sen esittelijänä viimeisten kuuden vuoden ajan. Erityisesti kiitän Bulgarian perättäisiä hallituksia ja Bulgarian kansaa stoalaisesta tyyneydestä ja ystävällisyydestä. Toivotamme heidät lämpimästi tervetulleiksi joukkoomme.
<P>
(Suosionosoituksia)
<SPEAKER ID="090" NAME="Pierre Moscovici " LANGUAGE="FR">
Arvoisa puhemies, hyvät kollegat, 26. syyskuuta tänä vuonna Euroopan komissio antoi Romanian liittymisvalmistelujen edistymistä koskevan kertomuksen. Nyt on parlamentin vuoro antaa lausuntonsa. Tämä on tärkeä hetki, sillä olemme saattamassa loppuun viimeisimmän laajentumisen päättävän prosessin. Tämä ei ole seuraavan laajentumisen alku, vaan todellisuudessa viidennen laajentumisen loppu. Tämä historiallisesti hyvin huomionarvoinen hetki on merkki Euroopan mantereen jälleenyhdistymisestä.
<P>
Tässä tilaisuudessa haluan erityisesti kiittää komissiota ja ensimmäiseksi komission jäsentä Rehniä, joka on koko tämän prosessin ajan työskennellyt hyvin tunnollisesti ja täsmällisesti ja jonka kanssa olemme saaneet nauttia kitkattomasta ja erinomaisesta yhteistyöstä viimeisten kahden vuoden ajan. Myöskään mietinnössäni ei unohdeta kiittää häntä. Kiitän vilpittömästi myös kaikkia niitä kollegoja, jotka ovat auttaneet merkittävästi parantamaan ja täydentämään aiempia mietintöjäni. Kiitän erityisesti sekä ulkoasiainvaliokunnassa että muissa parlamentin elimissä toimivia kollegojani heidän varsin asiaankuuluvista huomioistaan ja ehdotuksistaan.
<P>
Tämä mietintö on laadittu aiempien mietintöjen hengessä, sillä sen on tarkoitus olla sanamuodoltaan myönteinen, kannustava ja avoin mutta säilyä samalla toivottavasti kuitenkin tasapuolisena. Siinä noudatetaan myös tiiviisti komission syyskuussa 2006 antaman kertomuksen päätelmiä. Nähdäkseni on selvää, ettei Romania ollut valmis vuonna 2004. Siitä lähtien se on tehnyt huomattavasti työtä toteuttamalla joukon vaikuttavia, ajanmukaistavia uudistuksia. Oli tärkeää korostaa tätä, ja haluan seurata jäsen Van Ordenin esimerkkiä toivottamalla Romanian tervetulleeksi samalla tavoin, kuin hän toivotti tervetulleeksi Bulgarian.
<P>
Pohjimmiltaan tämä on lyhyt mietintö, jossa keskitytään kahteen erityiseen seikkaan: liittymisajankohtaan sekä komission suunnittelemiin tuki- ja tarkastustoimiin. Mietintö rakentuu kuuden pääkohdan varaan. Ensinnäkin mietinnössä annetaan tunnustusta Romanian viranomaisille siitä huomattavasta edistyksestä, jota he ovat prosessin alkamisen jälkeen saavuttaneet. Kaikki ovat samaa mieltä siitä, että Romanian hallituksen ja viranomaisten toteuttamat uudistustoimet ovat olleet äärimmäisen merkittäviä. Siksi tätä oli tarpeen korostaa parlamentin päätöslauselmassa.
<P>
Tämän vuoden syyskuussa komissio päätyi suosittelemaan Romanian liittymistä Euroopan unioniin 1. tammikuuta 2007. Mietinnössäni tuetaan tätä päätelmää, joka oli ollut harras toiveeni jo jonkin aikaa. Mietinnön sanamuodossa korostetaan myös, että komission toukokuussa antamassa kertomuksessa ongelmallisiksi määritellyillä aloilla on saatu aikaan huomattavaa edistystä. Lisäksi pannaan merkille, että kolmella komission syyskuussa nimeämällä alalla tarvitaan vielä lisäedistystä. Nämä alat ovat oikeusjärjestelmän uudistus, korruption torjunta ja - mielestäni vähäisemmässä määrin - EU:n maataloustukien ja rakennerahastosta myönnettävien tukien hyödyntäminen sekä yhteisön säännöstön soveltaminen tietyillä elintarviketurvan aloilla.
<P>
Viidenneksi mietinnössäni tuetaan komission ehdotusta, jonka mukaan on perustettava järjestelmiä näiden alojen edistymisen seuraamiseksi ja tukemiseksi määritellyn tavoiteluettelon perusteella. Vastaavia toimenpiteitä sovellettiin edellisessä laajentumisprosessissa kaikkien asianomaisten hyödyksi. Kyse ei siis ole Romanian leimaamisesta ja eristämisestä, vaan pikemminkin sen toimien tukemisesta meneillään olevien uudistusten vakiinnuttamiseksi.
<P>
Kuudenneksi ja viimeiseksi mietinnössä kehotetaan Romanian hallitusta toteuttamaan kaikki tarvittavat toimenpiteet ja hyödyntämään mahdollisimman tehokkaasti liittymistä edeltävä aika, jotta vältyttäisiin turvalausekkeiden käytöltä.
<P>
Hyvät kollegat, tämä on mietinnön yleinen rakenne. Täysistunnon käsiteltäväksi on jätetty vain viisi tarkistusta, ja se on mielestäni osoitus tästä asiakirjasta saavutetusta laajasta yhteisymmärryksestä, johon lukuisissa valiokunnissa pyrittiin.
<P>
Käsittelen nyt joitakin ryhmäni omaksumia kantoja. Ryhmäni ei kehota parlamentin jäseniä äänestämään jäsen Gibault'n ja jäsen Cavadan esittämien tarkistusten 1 ja 2 puolesta. Näissä tarkistuksissa otetaan kuitenkin huomioon julkilausuma, jonka on itseni lisäksi allekirjoittanut yli 400 parlamentin jäsentä. Henkilökohtaisesti äänestän siis näiden tarkistusten puolesta, mutta ryhmä ilmaisee kantansa vapaasti äänestyksessä. Ryhmäni tukee Euroopan yhtyneen vasemmiston konfederaatioryhmän / Pohjoismaiden vihreän vasemmiston esittämää tarkistusta 5 Romanian liittymistä valmistelevista toimista ja äänestää saman ryhmän esittämää tarkistusta 4 vastaan, joka on jo otettu huomioon mietinnössä. Ryhmäni äänestää tyhjää tarkistuksesta 3.
<P>
Tässä ovat siis tulokset kahden vuoden aikana tekemästäni työstä. Olen ollut mukana vähemmän aikaa kuin jäsen Van Orden, ja lisäksi työn aloitti minua edeltänyt esittelijä, jäsen Nicholson. Jätän työni tulokset parlamentin käsiteltäväksi jokseenkin tyytyväisenä, koska pohjimmiltani olen viime vuosina koko ajan puolustanut samaa kantaa. Tulevaisuutemme on yhteinen. Romanian ja Bulgarian paikka on Euroopan unionissa. Meidän on mentävä eteenpäin. Siksi meidän on oltava myötätuntoisia mutta päättäväisiä.
<P>
Mielestäni oli oikein, että parlamentti omaksui komission kantaa läheisesti muistuttavan kannan, koska sen ansiosta on voitu toteuttaa tarvittavat uudistukset ja samalla saavuttaa yhteinen tavoitteemme, nimittäin Romanian ja Bulgarian liittyminen määräpäivänä. Mielestäni meidän on oltava tyytyväisiä tähän merkkitapaukseen, joka on jälleen yksi välietappi Euroopan jälleenyhdistymisessä. Toivon, että yhteisymmärrys, jonka eteen olemme kaikki työskennelleet, käy yksiselitteisesti ilmi parlamentin äänestyksessä. Toivon, että mahdollisuuksien mukaan huomattava määrä ihmisiä näyttää huomenna selkeästi Romanialle vihreää valoa ja toivottaa sitten sen lämpimästi ja vilpittömästi tervetulleeksi.
<P>
(Suosionosoituksia)
<SPEAKER ID="091" NAME="Paula Lehtomäki">
neuvoston puheenjohtaja. (FI) Arvoisa puhemies, hyvät parlamentin jäsenet, neuvosto pani 12. lokakuuta tyytyväisenä merkille komission seurantakertomuksen Bulgarian ja Romanian valmiudesta EU:n jäsenyyteen. Komission mukaan Bulgaria ja Romania ovat edistymisensä perusteella valmiita ottamaan vastaan jäsenyyden mukanaan tuomat oikeudet ja velvollisuudet 1. tammikuuta 2007. Neuvosto tarkasteli seurantakertomusta perusteellisesti ja päätyi komission kanssa samaan lopputulokseen. Annoimme myös tunnustusta Bulgarialle ja Romanialle niiden tekemistä uudistuksista ja kehotimme maita viemään jäljellä olevat jäsenyysvalmistelunsa päätökseen.
<P>
Neuvosto on ilmaissut tukensa oikeuslaitosuudistusta sekä järjestäytyneen rikollisuuden ja korruption vastaisia toimia koskevalle yhteistyö- ja tarkastusmekanismille. Tämä mekanismi sisältää mahdollisuuden ottaa tarvittaessa käyttöön suojatoimia. Neuvosto tukee myös muita komission mainitsemia toimenpiteitä EU:n politiikkojen ja toimielinten moitteettoman toiminnan varmistamiseksi Bulgarian ja Romanian liityttyä unioniin. Neuvosto korostaa sitä, että molempien maiden on jatkettava poliittista sitoutumistaan avoinna olevien kysymysten ratkaisemiseksi.
<P>
Bulgarian ja Romanian on raportoitava säännöllisesti siitä, miten ne ovat edistyneet yhteistyö- ja tarkastusmekanismiin sisältyvien arviointiperusteiden täyttämisessä. Ensimmäinen raportti on toimitettava komissiolle viimeistään maaliskuun lopussa ensi vuonna. Komissio puolestaan raportoi Euroopan parlamentille ja neuvostolle ensi vuoden kesäkuuhun mennessä maiden edistymisestä arviointiperusteiden suhteen. Neuvosto tarkastelee tilannetta uudelleen kesäkuussa 2007 komission raportin saatuaan.
<P>
Euroopan parlamentin näkemykset on otettu huomioon koko Bulgarian ja Romanian liittymisprosessin ajan. Puheenjohtajavaltion edustajana haluan kiittää erityisesti EU:n ja Bulgarian parlamentaarisessa sekavaliokunnassa sekä EU:n ja Romanian parlamentaarisessa sekavaliokunnassa olevia valtuuskunnan jäseniä kuten myös kaikkia Euroopan parlamentin jäseniä merkittävästä panoksesta Bulgarian ja Romanian liittymisessä Euroopan unioniin. Otamme tietenkin asianmukaisesti huomioon myös tänään keskusteltavina olevat mietinnöt.
<P>
Liittymissopimuksen ratifiointiprosessi on jäsenvaltioissa jo lähes viety loppuun. Odotamme sitä, että voimme toivottaa Bulgarian ja Romanian tervetulleiksi unionin jäseniksi 1. tammikuuta 2007. Bulgarian ja Romanian liittyminen Euroopan unioniin vie päätökseen EU:n historiallisen viidennen laajentumisen, joka on jo tähän mennessä osoittautunut menestykseksi.
<SPEAKER ID="092" NAME="Olli Rehn">
komission jäsen. (EN) Arvoisa puhemies, kiitän esittelijöitä Van Ordenia ja Moscovicia tasapuolisista ja merkittävistä mietinnöistä, joissa komission kertomusten tapaan luotetaan edistymiseen mutta myös korostetaan aloja, joissa molemmilla mailla on vielä ratkaisemattomia kysymyksiä. Sekä komissio että parlamentti kannattavat liittymisajankohtaa, joka on 1. tammikuuta 2007.
<P>
Tämä on Bulgarialle ja Romanialle historiallinen saavutus, ja onnittelen niitä lämpimästi. Keskeinen edellytys niiden menestykselle oli niiden omien toimien ohella kaikkien EU:n toimielinten ja varsinkin Euroopan parlamentin voimakas kannustus ja tuki. Bulgarian ja Romanian jäsenyys päättää viidennen laajentumiskierroksen.
<P>
Tyytyväisenä ilmoitan, että kaikkien 27 jäsenvaltion parlamentit ovat saaneet ratifiointimenettelyt onnistuneesti päätökseen - lisään niiden joukkoon vielä Euroopan parlamentin. Komissio odottaa saavansa toivottaa Bulgarian ja Romanian 1. tammikuuta tervetulleiksi Euroopan unionin täysjäseniksi.
<P>
Bulgarian ja Romanian edistyminen on jatkunut syyskuussa annetun kertomuksen jälkeen. Bulgaria ilmoitti, että rajavalvonta- ja rajaturvallisuustoimissa on hyödynnetty eri virastojen välistä tehostettua yhteistyötä, jonka ansiosta on tehty enemmän tavaroiden ja ihmisten salakuljetukseen liittyviä pidätyksiä. Syyttäjänviraston ja poliisin paremman yhteistyön ansiosta on nostettu syytteitä ja paljastettu rikollisryhmiä.
<P>
Romania on jatkanut vankiloidensa uudistamista ja käynnistänyt uuden korruptionvastaisen tiedotuskampanjan. Energia-alan yksityistämiseen osallistuneita tahoja on asetettu virallisesti syytteeseen. Muut alat, joilla tilanne oli syyskuussa kriittinen, kuten Bulgarian lentoturvallisuus ja kummankin maan liikennevakuutusjärjestelmät, ovat toistaiseksi osoittaneet merkkejä kohtalaisen myönteisestä kehityksestä. Lopulliset päätökset näistä kysymyksistä tehdään joulukuussa 2006, siis melko pian.
<P>
Joillakin muilla aloilla on hiljattain toteutettu erityistoimia sisämarkkinoiden elintarviketurvallisuuden varmistamiseksi. Bulgaria ja Romania eivät saa viedä sianlihatuotteita ja eläviä sikoja sisämarkkinoille siksi, että kummassakin maassa esiintyy klassista sikaruttoa. Ajantasaiset luettelot on laadittu niistä maatalouselintarvikealan laitoksista, jotka saavat enintään kolmen vuoden aikana myydä tuotteitaan ainoastaan kotimaan markkinoille.
<P>
Komissio perustaa mekanismin, jonka avulla voidaan tehdä yhteistyötä ja seurata edistymistä oikeuslaitoksen uudistamisen sekä korruption ja järjestäytyneen rikollisuuden torjunnan aloilla. Tämän mekanismin avulla komissio voi valvoa tarkasti näiden hyvin merkittävien alojen kehitystä. Komissio on määritellyt kummallekin maalle arviointiperusteet, jotka niiden on täytettävä näillä ratkaisevilla aloilla. Tämän mekanismin yksityiskohtien vahvistamista koskevan komission päätöksen valmistelut edistyvät parhaillaan. Päätös tehdään ennen vuoden 2006 loppua. Mekanismin avulla komissio saa perusteelliset tiedot muista uudistuksista ja lisätoimista näillä tärkeillä aloilla.
<P>
Tiedän, että yksi asia on Euroopan parlamentille erityisen tärkeä: suojatoimenpiteiden soveltaminen. Vakuutan, että komissio soveltaa asianmukaisia suojatoimenpiteitä, mikäli jompikumpi maa ei täytä arviointiperusteita kunnolla. Komissio voi tarvittaessa päättää oikeus- ja sisäasioiden alan suojatoimenpiteiden soveltamisesta milloin tahansa.
<P>
Bulgaria ja Romania rikastuttavat varmasti Euroopan unionia vaarantamatta yhteisten politiikanalojemme ja toimielintemme asianmukaista toimintaa.
<P>
Kiitän teitä tuestanne - varsinkin esittelijöitä Van Ordenia ja Moscovicia, ulkoasiainvaliokuntaa ja koko parlamenttia - sekä rakentavasta ja merkittävästä toiminnastanne viime vuosina tämän yhteisen eurooppalaisen hankkeemme tärkeän vaiheen hyväksi. Hanketta jatketaan nyt kahden tärkeän uuden jäsenvaltion kanssa.
<P>
(Suosionosoituksia)
<SPEAKER ID="093" NAME="Kinga Gál " AFFILIATION="PPE-DE">
kansalaisvapauksien sekä oikeus- ja sisäasioiden valiokunnan lausunnon valmistelija. - (HU) Arvoisa puhemies, Romanian hallitus ansaitsee kiitoksemme niistä toimista, joita se on toteuttanut Romanian yhdentymisprosessin aikana. Romanialaiset ansaitsevat vihdoin viimein jäsenyytensä käyvän toteen. Kansalaisvapauksien sekä oikeus- ja sisäasioiden valiokunnan yksimielisesti antamassa lausunnossa, jonka olen valmistellut, olen komission esiin nostamien kysymysten lisäksi korostanut lasten ja kansallisten vähemmistöjen oikeuksia. Useimmat näistä kysymyksistä ovatkin päätyneet mietintöön kompromissiratkaisun muodossa sekä jäsen Moscovicin myötämielisyyden ansiosta. Tämä on erittäin tärkeää siksi, että vaikka kaikki vaikuttaisi päällisin puolin olevan kunnossa, niin todellisuudessa vähemmistöyhteisöjen odotukset - kuten autonomia - ovat kiellettyjä puheenaiheita.
<P>
Myöskään unkarilaisten asuttamilla alueilla ei ole tasavertaista mahdollisuutta saada EU:n rahoitusta. Korkeakouluopetuksen monikulttuurisuus merkitsee romanialaisessa nykytodellisuudessa sitä, että Cluj'n (Kolozsvár) kaupungin kolmikielisen yliopiston tiedekunnasta erotetaan ne jäsenet, jotka ripustavat seinälle unkarinkielisen "tupakointi kielletty" -kyltin.
<P>
Toivon, että 1. tammikuuta merkitsee muutosta koko maan väestölle, myös sen unkarilaisyhteisölle, ja että tämä väistämätön muutos saa aikaan ajattelutavan muutoksen. Toivon, ettei vähemmistökysymyksen kaltaisista merkittävistä kysymyksistä tule pelkkiä poliittisen näytelmän pelinappuloita.
<SPEAKER ID="094" NAME="Rodi Kratsa-Tsagaropoulou " LANGUAGE="EL">
Arvoisa puhemies, naisten oikeuksien ja sukupuolten tasa-arvon valiokunnan lausunnon valmistelijana ilmaisen tyytyväisyytemme Romanian kehitykseen - jota voisi kutsua muodonmuutokseksi - sekä silminnähtävään ja kaikinpuoliseen edistymiseen, ei vain taloudessa ja työllisyydessä vaan myös Euroopan unionin demokratian ja elämänlaadun kannalta keskeisillä aloilla.
<P>
Viranomaiset ja yhteiskunta ovat ymmärtäneet koulutuksen, avoimuuden, oikeudenmukaisuuden, vähemmistöjen suojelun ja lasten terveiden kehitysmahdollisuuksien merkityksen, ja näissä asioissa on edistytty, kuten mietinnössä todetaan.
<P>
Naisten oikeuksien valiokunta panee tyytyväisenä merkille, että huomattava osa sukupuolten tasa-arvoa koskevasta yhteisön säännöstöstä on pantu täytäntöön, ja rohkaisee hallitusta jatkamaan samaan suuntaan ja tekemään yhteistyötä sekä hallintoelinten että kansalaisyhteiskunnan kanssa kyseisen säännöstön soveltamisessa.
<P>
Pidämme tärkeänä myös sellaisten elinten kuin parlamentin tasa-arvovaliokunnan ja kansallisen tasa-arvoelimen perustamista ja tähdennämme näiden elinten tarvitseman henkilöstön ja rahoituksen turvaamista.
<P>
Valiokunta oli erityisen huolestunut naisiin kohdistuvasta väkivallasta, niin perheväkivallasta kuin väkivallan merkityksestä seksuaalisessa hyväksikäytössäkin. Mietintöön liitettiin jopa tilastotietoja, jotka osoittavat ilmiön vakavuuden. Selvennän asiaa tässä yhteydessä sen verran, että mietintömme, jonka asianomaisesta kohdasta määrättiin sisäinen äänestys, koskee vuosittain 800 000:tta naista. Haluan selventää, että nämä Romaniassa toimivilta järjestöiltä saamamme tiedot ovat vuosilta 2002-2003, siis yhdeltä vuodelta. Se ei tarkoita, että tämä on vuosittainen uhrien määrä. Joka tapauksessa ilmiö on huolestuttava, ja uskon vakaasti, että hallitus ja yhteiskunta puuttuvat tähän asiaan.
<SPEAKER ID="095" NAME="Lidia Joanna Geringer de Oedenberg " LANGUAGE="PL">
Arvoisa puhemies, Euroopan unioni laajentuu viidennen kerran tammikuussa 2007, jolloin Bulgaria ja Romania liittyvät jäseniksi. Odotamme kaikki tätä tapausta innokkaasti ja arvostamme niitä suunnattomia ponnistuksia, joihin molemmat maat ovat jäsenyysvalmisteluissaan yltäneet.
<P>
Tästä huolimatta Bulgarian ja Romanian on jatkettava etenkin korruption, järjestäytyneen rikollisuuden, huumekaupan ja ihmiskaupan torjuntaan liittyviä uudistuksiaan. Molempien maiden on myös olennaisesti parannettava julkishallintonsa toimien ja menettelytapojen avoimuutta sekä sen kykyä hyödyntää resursseja, jotta se pystyy hallinnoimaan asianmukaisesti EU:n myöntämää rakenne- ja maataloustukea. Molemmissa maissa huolta aiheuttavat edelleen kurjat elinolot lastenkodeissa ja vammaislaitoksissa. Valitettavasti on pantu merkille myös se, että molemmista maista puuttuvat säännökset etnisten vähemmistöjen oikeuksien suojelusta ja kyseisten ryhmien integroitumisen helpottamisesta yleissivistävän ja ammatillisen koulutuksen avulla.
<P>
On kuitenkin myös tärkeää tunnustaa tähänastinen valtava työmäärä ja sen ilmeiset vaikutukset sekä toivottaa tervetulleiksi lähes 31 miljoonaa uutta Euroopan unionin kansalaista 1. tammikuuta 2007. On varmistettava, että nämä ihmiset tuntevat alusta alkaen olevansa yhteisen eurooppalaisen perheemme kauan kaivattuja jäseniä.
<SPEAKER ID="096" NAME="Francisco José Millán Mon">
PPE-DE-ryhmän puolesta. - (ES) Arvoisa puhemies, Romania liittyy Euroopan unioniin 1. tammikuuta. Tämä on historiallinen tapaus Romanialle ja koko EU:lle. Se päättää viidennen laajentumisen, jota Euroopan kansanpuolueen (kristillisdemokraatit) ja Euroopan demokraattien ryhmä on aina kannattanut.
<P>
Nyt on kiitosten aika. On aika kiittää romanialaisia ja Romanian viranomaisia sekä Euroopan komissiota, jolla on ollut keskeinen rooli prosessin seurannassa ja edistämisessä. Matka ei todellakaan ole ollut helppo. Uudistuksia on tehty paljon. Muistan, että aloittaessani prosessin seurannan ryhmäni puolesta kaksi ja puoli vuotta sitten oli edelleen epävarmaa, voiko Romania liittyä EU:hun vuonna 2007. Parlamentin säännöllisin väliajoin antamat mietinnöt todistavat Romanian viime vuosina saavuttamasta edistyksestä.
<P>
Tästä huolimatta määrätyt tehtävät on vielä saatettava päätökseen, jotta Romania voi saada täyden hyödyn yhdentymisestä, kuten todetaan Moscovicin mietinnössä, jonka huomenna hyväksymme.
<P>
Tänään olemme antaneet tunnustusta tämän uudistustyön tunnetuille johtohahmoille: oikeusministeri Macoveille, sisäasiainministeri Blagalle ja Eurooppa-ministeri Boagiulle sekä muille huomattaville poliittisille johtajille.
<P>
Arvoisa puhemies, vierailin Romaniassa vain muutama päivä sitten. Tiedän, että romanialaiset ovat erittäin kiinnostuneita pian toteutuvasta jäsenyydestä. Craiovassa, Ploieştissa ja Filiaşissa havaitsin itse, miten kiinnostuneita romanialaiset ovat jäsenyydestä ja yhdentymisen vaikutuksesta heidän jokapäiväiseen elämäänsä.
<P>
Olen varma, että se vaikuttaa Romaniaan myönteisesti, kuten se on vaikuttanut kotimaahani Espanjaankin.
<P>
Laajentumisprosessien poliittiset ja taloudelliset vaikutukset hyödyttävät myös Euroopan unionia, sillä ne edistävät ja lujittavat vapautta ja levittävät vaurautta lähimpiin naapurimaihin niin kutsutun EU:n muutosvoiman avulla. Lisäksi laajentumiset kasvattavat EU:n kansainvälistä painoarvoa.
<P>
Kuten parlamentin huomenna hyväksymässä mietinnössä todetaan, Romanian liittyminen lujittaa Euroopan poliittista ja kulttuurista ulottuvuutta. Eurooppalaisen avantgardismin johtavat intellektuellit ja taiteilijat, kuten Brancusi, Ionesco, Tristan Tzara ja Enescu, olivat romanialaisia.
<P>
Kotimaallani Espanjalla on monia ikivanhoja siteitä Romaniaan, mistä on osoituksena suuri joukko Espanjassa työskenteleviä ja eläviä romanialaisia. Näin ollen suhtaudun myös Espanjan kansalaisena myönteisesti Romanian historialliseen jäsenyyteen.
<SPEAKER ID="097" NAME="Jan Marinus Wiersma">
PSE-ryhmän puolesta. - (EN) Arvoisa puhemies, tämä on erittäin tärkeä historiallinen keskustelu Euroopan parlamentissa. Kiitän esittelijöitä kaikesta heidän tekemästään työstä ja komission jäsentä Rehniä Romanian ja Bulgarian EU-jäsenyyteen 1. tammikuuta 2007 johtavan prosessin taitavasta ja tehokkaasta valmistelusta. Tässä yhteydessä on myös tilaisuus toivottaa molemmat maat lopullisesti tervetulleiksi Euroopan unionin jäseniksi.
<P>
Prosessi on ollut pitkä ja uuvuttava mutta lopulta kaiken kaikkiaan palkitseva varsinkin näille kahdelle maalle, jotka eivät voineet liittyä jäseniksi vuonna 2004. Ne voivat nyt muiden keski- ja itäeurooppalaisten jäsenvaltioiden tavoin liittyä EU:n täysjäseniksi.
<P>
Vaadimme näiltä mailta paljon, ja varsinkin niiden kuluneen vuoden työn tulokset ovat nähtävissä. Onnittelen molempia maita tästä tuloksesta. Koko prosessin ajan ryhmämme on tukenut voimakkaasti molempien maiden jäsenyyttä mahdollisimman varhaisessa vaiheessa.
<P>
Toivotan tervetulleiksi myös toistaiseksi tarkkailijoina toimineet bulgarialaiset ja romanialaiset kollegamme, joista tulee Euroopan parlamentin täysivaltaisia jäseniä 1. tammikuuta alkaen. Olen vakuuttunut siitä, että he jatkavat rakentavaa työtään tuon ajankohdan jälkeen.
<P>
Henkilökohtaisesti olen iloinen toisestakin syystä: olen osallistunut lukuisiin Romaniasta ja Bulgariasta käytyihin keskusteluihin, ja olen iloinen, että tämä raskas tehtävä siirtyy nyt Euroopan parlamentin muille valiokunnille! Tämä on viimeinen ulkoasiainvaliokunnan valmistelema keskustelu Romaniasta ja Bulgariasta, mikä on myös hyvä asia.
<P>
Tästä huolimatta parlamentti on edelleen mukana mietintöjemme pohjalta ja sen edistymistä koskevan kertomuksen pohjalta, joka komission on esitettävä molemmissa maissa parantamista vaativista asioista. Olen silti täysin vakuuttunut siitä, että molempien maiden hallitukset ja kansanedustuslaitokset ovat hyvin selvillä siitä, mitä on tehtävä.
<P>
Esitän viimeisen huomautukseni Romaniasta ja Bulgariasta. Haluan toivottaa molemmat kokonaisuudessaan tervetulleiksi, ja olen aivan varma siitä, että molemmilla mailla on rakentava rooli Euroopan unionin tulevassa kehityksessä.
<SPEAKER ID="098" NAME="Nicholson of Winterbourne" LANGUAGE="EN">
Minulla on suuri ilo toivottaa ALDE-ryhmän puolesta molemmat maat tervetulleiksi Euroopan unioniin.
<P>
Jäsen Lambsdorff antoi minulle tilaisuuden kiittää jäsen Van Ordenia hänen tunnollisesta ja merkittävästä työstään, joka on auttanut valtavasti Bulgariaa liittymään EU:n jäseneksi määräpäivänä.
<P>
Bulgarian liittymisprosessi ei ole aina sujunut kitkattomasti. Jäsen Lambsdorff on valtuuttanut minut muistuttamaan, ettei tämä ole yksin Bulgarian syytä. Kenties neuvosto ja komissio voisivat toteuttaa joitakin muutoksia myöhemmin liittyviä maita ajatellen. Jäsen Lambsdorff kehottaa tarkkailemaan tehokkaammin oikeusjärjestelmän uudistamista liittymisprosessin alusta alkaen. Sama suositus koskee korruption torjuntaa. Nämä ovat ainoat mekanismit, joiden avulla voidaan taata tehokkuus ja avoimuus näin vaikeilla aloilla ennen tulevien ehdokasmaiden liittymistä EU:hun.
<P>
Bulgarian on tietenkin nyt tärkeää keskittyä liittymisen jälkeiseen aikaan. Bulgarian on osoitettava, että se pystyy täyttämään edistymistä koskevassa komission kertomuksessa asetetut vaatimukset, jotta vältettäisiin suojalausekkeiden käyttö. On kuitenkin selvää, että Bulgaria on EU:hun myönteisesti suhtautuva maa, kuten edelliset vaalit osoittivat, ja nyt bulgarialaisten päätöksentekijöiden on jatkettava työtään ja toteutettava lupaamiaan konkreettisia ja uskottavia toimia.
<P>
Käsittelen nyt Romaniaa, jonka kansa on pitkään ollut ajatuksissani ja lähellä sydäntäni. On ollut suuri ilo voida olla hiukan avuksi Romanialle sen kulkiessa kohti tätä upeaa liittymishetkeä. Kiitän erittäin lämpimästi esittelijäkollegaani, nykyistä pääesittelijää, hänen lopullisesta mietinnöstään ja aiemmasta työstään. On myös ollut ilo työskennellä hänen kanssaan. Tämä on todellinen juhlahetki kaikille romanialaisille. EU-jäsenyyden pitäisi tuoda mukanaan Romanian kipeästi tarvitsemia ulkomaisia investointeja. Se parantaa työntekijöiden oikeuksia ja tuo ajan myötä vaurauden kaikkien romanialaisten ulottuville - todellinen juhlahetki siis.
<P>
On ilahduttavaa, että lehtereillä ovat tänään vieraina adoptioasioista vastaava ministeri Theodora Bertzi, Romanian lasten asioita käsittelevän korkean tason työryhmän edustaja Alina Mandroiu ja lastensuojelusta vastaava ministeri Bogdan Panait. Kehotan Romanian lastensuojelusta ja adoptioasioista huolestuneita kollegoja menemään suoraan yläkertaan näiden asiantuntijoiden puheille. Heillä on kaikki asiakirjat ja tiedot, ja tulette yllättymään iloisesti. Huomaatte, että lasten terveys ja hyvinvointi on edistynyt tuntuvasti 1990-luvun alusta. Aivan kuten pääministeri kirjeessään totesi, Romania on tarttunut jämerästi tähän kysymykseen.
<P>
Tunnettu lastenkirjailija J.K. Rowling totesi hiljattain, että kun näkee, miten pitkälle Romania on päässyt, on väkisinkin myönnettävä, että saavutus on pieni ihme. Romania on esimerkki muille uudistumaan pyrkiville maille. Romanian valtio myönsi ongelmien olemassaolon ja pani toimeksi korjatakseen tilanteen.
<P>
Hyvät kollegat, äänestäkää koko jäsen Moscovicin mietinnön puolesta, mutta hylätkää tarkistukset. Ulkoasiainvaliokunta hylkäsi sekä kyseiset tarkistukset että naisten oikeuksien ja kansalaisvapauksien valiokunnan lainvastaiset lausekkeet. Romania on muuttunut. Nämä tarkistukset ovat ajastaan jäljessä ja epärealistisia.
<P>
(Suosionosoituksia)
<SPEAKER ID="099" NAME="Milan Horáček">
Verts/ALE-ryhmän puolesta. - (DE) Arvoisa puhemies, emme ole täysin tyytyväisiä näihin mietintöihin. Toistaiseksi totean vain, että ryhmämme on esittänyt Van Ordenin mietintöön kaksi tarkistusta, toisen vähemmistöjen suojelua koskevien Kööpenhaminan kriteerien noudattamisesta ja toisen Kozlodyin ydinvoimalasta. Ei ole epäilystäkään siitä, että niin sanottu joustava suhtautuminen ydinvoimalan sulkemiseen on vastoin liittymissopimuksen 30 artiklaa. Jopa energia-asioista vastaava ministeri Piebalgs vastustaa sopimuksen määräysten mitätöintiä tällä tavoin.
<P>
Tässä kohdin alkaa ydinvoiman lobbaajien salakavala toiminta. Onko molempien reaktoreiden käytöstä poiston lykkäämisen tarkoitus olla esimerkkitapaus muille ydinvoimaloiden aktiivista käyttöikää koskeville sopimuksille ja niiden vesittämiselle? Kozlodyi on yksi Euroopan turvattomimmista ja vaarallisimmista voimaloista. Reaktoreiden 3 ja 4 käytöstä poistaminen oli ja on jäsenyysehto. Bulgarian hallituksen on tässä asiassa noudatettava sopimuksia, eikä EU saa antaa sellaista vaikutelmaa, että Euroopan parlamentti vastustaa nykyisiä voimassaolevia sopimuksia.
<P>
Tämä vaikeuttaisi parlamentin asemaa neuvostoon ja komissioon nähden kiusallisuuteen asti, ja sellainen mielikuva, ettei jäsenvaltioiden edellytetä liittymisen jälkeen noudattavan aiemmin tehtyjä sopimuksia, olisi tuhoisa myöhemmin liittyville jäsenmaille.
<SPEAKER ID="100" NAME="Jan Tadeusz Masiel" LANGUAGE="PL">
Arvoisa puhemies, Bulgarian ja Romanian liittyminen EU:hun 1. tammikuuta 2007 on menestys meille kaikille ja antaa toivoa kristillisille arvoille perustuvasta yhteisestä Euroopasta. Nämä arvot helpottavat yhdentymistä ja antavat meille mahdollisuuden iloita jälleenyhdistymisestä.
<P>
Aivan kuten aiemmin toivotimme muut entiset kommunistimaat tervetulleiksi, toivotamme tervetulleiksi joukkoomme myös nämä kaksi maata huolimatta siitä, että niiden talous on jäljessä muun EU:n keskiarvosta. On muistettava, että nimensä mukaisesti Euroopan unionilla on syvempi merkitys kuin entisellä Euroopan talousyhteisöllä. Keskeisimmät arvot eivät ole enää vain taloudellisia arvoja. Onkin valitettavaa, ettei näitä maita oteta jäseniksi kaikille yhteisten sääntöjen mukaisesti. Pääoma liikkuu vapaasti mutta työvoima ei, ja pelkäänkin, että tämän puolueellisuuden välitön jälkiseuraus on EU:ta kohtaan tunnetun epäluulon kasvu kyseisissä maissa. Unioni kansakuntien Euroopan puolesta -ryhmän nimissä toivotan Bulgarian ja Romanian lämpimästi tervetulleiksi Euroopan unioniin.
<SPEAKER ID="102" NAME="Nigel Farage">
IND/DEM-ryhmän puolesta. - (EN) Arvoisa puhemies, tämänpäiväisessä keskustelussa ja huomisessa äänestyksessä on jotain vääjäämätöntä. Pohjimmiltaan Euroopan unioni haluaa olla maailmanlaajuinen vaikuttaja, joten kyseisen logiikan mukaan EU on sitä parempi, mitä suurempi se on, ja Euroopan parlamentissa vallitsee asiasta mukava ja kotoisa yhteisymmärrys.
<P>
Tämä ei kuitenkaan koske meitä! Vuona 2004 UKIP oli Yhdistyneen kuningaskunnan puolueista ainoa, joka äänesti Euroopan unionin laajentumista vastaan. Puolue perusteli kantaansa sillä, että tavaroiden ja palveluiden vapaa liikkuvuus on asia erikseen, mutta henkilöiden vapaa liikkuvuus BKT:ltaan huomattavan erilaisten maiden välillä on täysin vastuutonta. Ennustimme joukkomuuttoa, ja vaikka meitä tuolloin paheksuttiin, arviomme osoittautui oikeaksi. Yhdistyneessä kuningaskunnassa reilusti yli puoli miljoonaa henkilöä on rekisteröitynyt työntekijöiksi, mutta kaikille on selvää, että todellinen lukumäärä on paljon lähempänä miljoonaa.
<P>
Tästä maksetaan erittäin kova hinta, sillä jo nyt 55 000 ihmistä hakee julkisia etuuksia. Työttömien määrä lisääntyi viime vuonna Yhdistyneessä kuningaskunnassa yli neljännesmiljoonalla. Kouluttamattoman työvoiman markkinoilla on valtava ylitarjonta. Jopa OECD:n edustaja totesi eilen, että Yhdistynyt kuningaskunta on maksanut EU:n laajentumisesta erittäin kovan hinnan.
<P>
Mikä on meidän ratkaisumme tässä tilanteessa? Otamme jäseniksi kaksi maata, jotka ovat vielä köyhempiä kuin kaksi vuotta sitten liittyneet jäsenmaat, jolloin muuttoliikkeen osuus kasvaa väistämättä! Tiedän, ettei kukaan myönnä tätä. Bulgarian pääministeri ja Romanian pääministeri vierailivat parlamentissa ja vakuuttivat, ettei näin käy ja ettei joukkomuuttoa tule, mutta tietenkin sellainen tulee.
<P>
Tämä voidaan hoitaa paljon paremmin. EU:lla pitäisi olla asianmukainen kysyntään perustuva työlupajärjestelmä etenkin ammattitaitoiselle työvoimalle. Meillä ei ole mitään sitä vastaan, että itäeurooppalaiset haluavat menestyä, mutta emme yksinkertaisesti voi harjoittaa avoimien ovien maahanmuuttopolitiikkaa. Totuus on, että maahanmuuttajien määrä ylittää vastaanottokykymme. Tässä ei ole järkeä, ja jos jatkamme samaa rataa, pelkään sen herättävän paheksuntaa ja kaunaa monissa Yhdistyneen kuningaskunnan kaupungeissa.
<P>
Käsittelen vielä sitä omituista roolia, jota Bulgariaa koskevan mietinnön esittelijä Geoffrey Van Orden vetää Euroopan parlamentissa. Chelmsfordissa hän on kiihkeä euroskeptikko, joka puolustaa urheasti Britanniaa 1940-luvun hengessä, jotta voimme kaikki nukkua yömme rauhassa! Brysselissä asiat ovat kuitenkin toisin, vai mitä Geoffrey? Brysselissä olette komission asialla. Olette noudattanut komission tahtoa ja tehnyt kaikkenne saadaksenne Bulgarian Euroopan unionin jäseneksi, mikä johtaa joukkomuuttoon. Itse asiassa muistutatte Alec Guinnessia elokuvassa Kwai-joen silta: toimitte aivan väärin mielestänne täysin oikeasta syystä.
<P>
Toivon vain, että kaikki, jotka äänestivät konservatiiveja Itä-Englannissa - varsinkin ne, jotka ovat jäämässä työttömiksi - tietävät, mitä te ja puolueenne olette tehneet Euroopan parlamentissa.
<P>
(Suosionosoituksia IND/DEM-ryhmästä.)
<SPEAKER ID="103" NAME="Hans-Peter Martin" AFFILIATION="NI">
(DE) Arvoisa puhemies, on aina jännittävää kokea omakohtaisesti, miten eri tavoin asioita voidaan perustella ja siten tehdä niistä erilaisia päätelmiä.
<P>
Katson itsekin kuuluvani tämän laajentumisen vastustajiin, joskin aivan eri syistä. Arvoisa komission jäsen, olen täysin vakuuttunut siitä, että te ja ne päättäjät, jotka tosiasiassa käynnistitte tämän prosessin vuosia sitten ilman tarvittavaa avoimuutta ja demokraattista legitiimiyttä, valitsette väärän strategian. Nämä hätiköidyt laajentumiskierrokset eivät vie meitä yhtään lähemmäs kestävää Euroopan unionia tai auta meitä saavuttamaan sitä päämäärää, josta parlamentissa lakkaamatta keskustellaan ja johon minä EU:n kannattajana olen edelleen sitoutunut.
<P>
Sanotaan, että kotimaani kuuluu niihin maihin, jotka pääasiassa hyötyvät nykyisistä laajentumisista. Tästä huolimatta on pidettävä mielessä, että viimeisten kymmenen vuoden aikana vain prosentuaalisesti pienen huipputuloisten kärkikaartin reaaliansiot ovat kasvaneet, kun taas heidän jälkeensä eniten ansaitsevien kymmenen prosentin tulot ovat pysyneet kutakuinkin ennallaan ja koko keskiluokka on jäänyt kauas jälkeen. Tämä liittyy suurelta osin siihen, että jäsen Faragen mainitseman prosessin rinnalla on käynnissä ulkoistaminen, joka estää lukuisissa jäsenvaltiossa sen sosiaalisen perustan luomisen, jolle vahvan EU:n asianmukainen sosiaalimalli voitaisiin tosiasiassa rakentaa.
<P>
Arvoisa komission jäsen, uskon vakaasti, että historia tuomitsee teidät - teidät ja ne, jotka yhdessä teidän kanssanne tekevät huomenna väärän päätöksen.
<SPEAKER ID="104" NAME="Elmar Brok" AFFILIATION="PPE-DE">
(DE) Arvoisa puhemies, arvoisa neuvoston puheenjohtaja, arvoisa komission jäsen, haluan onnistella Romaniaa ja Bulgariaa vain muutamaa viikkoa ennen niiden liittymistä EU:hun. Ne ovat tervetulleita! Tässä on kyse Euroopan hajaannuksen päättymisestä. Tämä on demokratian ja oikeusvaltion periaatteiden voitto diktatuurista, demokraattisen Euroopan voitto viime vuosisadan väkivaltaisista johtajista, Hitleristä ja Stalinista, Zhivkovista ja Ceausescusta. Vaikka asia onkin nähtävä tätä taustaa vasten, tehtävä on joka tapauksessa hoidettava kunnon ammattimiehen tavoin, mikäli lopputuloksen halutaan olevan toimiva.
<P>
Siksi on tärkeää muistaa, että muun muassa sellaisista asioista kuin työvoiman vapaasta liikkuvuudesta on annettu siirtymäsäännöksiä, joissa noudatetaan samaa prosessia kuin muissakin laajentumista koskevissa sopimuksissa. Tämänkaltaisilla siirtymäsäännöksillä ei syrjitä kyseisiä maita, vaan säännöt ovat aina molempien osapuolten edun mukaisia. Tämä on täysin normaalia, ja näitä säännöksiä täydennetään suojalausekkeilla.
<P>
Olen erittäin kiitollinen komission jäsenelle, joka ilmoitti parlamentille, että näitä suojalausekkeita sovelletaan mainituilla aloilla, aivan kuten niitä itse asiassa jo nyt sovelletaan määrättyihin aloihin, kuten maito- ja lihatuotteisiin. Mikäli suojalausekkeiden soveltaminen on tarpeen esimerkiksi lainsäädännön ja sisäasioiden tai varojen käytön alalla, niitä voidaan komission jäsenen mukaan soveltaa välittömästi. Luotamme hänen sanaansa. Tämäkään ei ole osoitus epäluottamuksesta näitä kahta maata kohtaan vaan päinvastoin aivan normaali tapa hoitaa asioita.
<P>
Tästä syystä Euroopan parlamentti ottaa käyttöön seurantaprosessin, jota voidaan soveltaa kolmen vuoden ajan liittymisestä, ja niinpä olen varma, että saamme kaiken toteutettua ja muodostamme vahvan Euroopan unionin.
<P>
Muistutan tässä yhteydessä parlamentille, että näiden kahden maan liittymisen jälkeen on ratkaisevan tärkeää keskustella Euroopan unionin tulevasta laajentumiskapasiteetista. Tähän keskusteluun on suhtauduttava vakavasti, jos aiomme pystyä saattamaan päätökseen poliittisen hankkeen EU:n toimintakyvyn tehostamiseksi.
<SPEAKER ID="105" NAME="Alexandra Dobolyi" AFFILIATION="PSE">
(EN) Arvoisa puhemies, tänään keskustelemme viimeisistä Bulgariaa ja Romaniaa koskevista Euroopan parlamentin mietinnöistä. Vain kolme kuukautta ennen Rooman sopimuksen 50. vuosipäivää toivotamme tervetulleiksi kaksi uutta perheenjäsentä. Tiedämme, että joitakin uudistuksia on vielä toteutettava, mutta olen vakuuttunut siitä, että molemmat hallitukset jatkavat määrätietoisesti toimiaan täyttääkseen näissä mietinnöissä määrätyt edellytykset.
<P>
Annan tunnustusta jäsen Moscovicin ja jäsen Van Ordenin merkittävälle työlle ja kiitän heitä erinomaisesta yhteistyöstä, jota olemme tehneet molempien mietintöjen parissa viimeisten kahden ja puolen vuoden ajan. Totean lisäksi olevani erittäin tyytyväinen Meglena Kunevan valintaan bulgarialaiseksi komission jäseneksi ja hänen vastuualueeseensa, joka kattaa tärkeän politiikan alan.
<P>
Haluan kiinnittää erityistä huomiota Romanian vähemmistölakia koskevaan kysymykseen. Tiedetään yleisesti, että tämän vähemmistölain käsittely on lähes kahden vuoden jälkeen edelleen kesken Romanian parlamentin valiokunnissa. Odotan Romanian hallituksen pitävän lupauksensa ja toivon, että laki annetaan hyvin pian.
<P>
Lopuksi toivotan bulgarialaiset ja romanialaiset tervetulleiksi sinne, mihin he ovat aina kuuluneet. Heidän jäsenyytensä täydentää perhettämme luonnollisella tavalla ja avaa uusia tulevaisuudennäkymiä.
<P>
(Suosionosoituksia)
<SPEAKER ID="106" NAME="Jean Marie Cavada " LANGUAGE="FR">
Arvoisa puhemies, en halua yhtyä niiden näkemykseen, jotka katselevat Romanian valtiota virka-autoista tummennettujen lasien takaa. Siksi luen teille romanialaisilta orpokotilapsilta saamiemme kirjeiden joukosta umpimähkään valitun kirjeen. Näille lapsille ei ole löytynyt romanialaisia adoptiovanhempia, ja näin ollen he joutuvat jäämään orpokoteihin resurssien puutteen vuoksi. Yhdeksän ja puolivuotias Marianne ja kuusi ja puolivuotias Catalin kirjoittavat: "Miksi isämme ja äitimme eivät tule hakemaan meitä? Mieluummin kuolemme kuin jatkamme odottamista. Emme halua enää edes syödä, koska siitä ei ole mitään hyötyä." Minulla on puoli tusinaa tällaista kirjettä, joita en pakota teitä kuuntelemaan.
<P>
Miksi luin tämän kirjeen? Siksi, että on kahdenlaisia näkemyksiä. Kuulun niihin - ja tässä asiassa kannatan jäsen Moscovicin mietintöä - joiden mielestä on ratkaisevan tärkeää saada Romanian ja Bulgarian EU-jäsenyydelle laajan enemmistön tuki. Niiden jäsenyys on tarpeen EU:n tulevaisuuden kannalta, ja on järjetöntä väittää muuta. Rullatkaamme siis alas autojen tummennetut ikkunat. Kun otetaan huomioon mietinnössä säännönmukaisesti esitetyt rajoitukset, joita esittelijä on kaiken lisäksi itse ehdottanut kompromissitarkistusten ohella, kehotan tukemaan tätä mietintöä. Kehotan tukemaan myös sen 16 kohtaa, jossa esitetään, että kansalaisvapauksien sekä oikeus- ja sisäasioiden valiokunta seuraisi kansainvälisiä adoptioita koskevan tilanteen kehittymistä. Kehotan kollegojani tukemaan myös tarkistuksia 1 ja 2, joissa muistutetaan Romanialle sen Yhdistyneiden Kansakuntien peruskirjan ja Haagin yleissopimuksen mukaisista velvoitteista. Arvoisa komission jäsen, jossain määrin tämä muistutus koskee myös EU:ta.
<P>
Huolimatta mainitsemistani rajoituksista, jotka on määrätty valvontatoimiemme ja myöntämämme tuen takia - perheessähän autetaan vaikeuksissa olevia veljiä ja sisaria - olen iloinen nähdessäni näiden maiden vihdoin palaavan EU:n helmaan 70 vuoden eristyneisyyden jälkeen. Olemme katsoneet myötätuntoisesti sivusta 70 vuoden ajan tekemättä kuitenkaan mitään. Romanialaiset ovat tänään saaneet takaisin vapautensa ja oikeutensa liittyä meihin.
<SPEAKER ID="107" NAME="Bernat Joan i Marí" AFFILIATION="Verts/ALE">
(EN) Arvoisa puhemies, totean aluksi, että ryhmäni ja minä kannatamme Romanian ja Bulgarian jäsenyyttä. Kiinnitän kuitenkin huomiota erityisongelmaan, joka koskee vähemmistöjen asemaa ja varsinkin Bulgarian makedonialaisvähemmistöä.
<P>
Tällä hetkellä Bulgariassa on poliittinen puolue, OMO Ilinden Pirin, jota Bulgarian valtio ei ole laillistanut, koska laillistamisprosessi on kohdannut lukuisia hankaluuksia. Mielestämme mahdollisuus olla edustettuna sekä järjestäytyä poliittisiksi puolueiksi ja yhdistyksiksi on yksi tärkeimmistä demokratian toteutumisen edellytyksistä. Vähemmistöjen kunnioittaminen on yksi merkittävimmistä Kööpenhaminan kriteerien täyttämiseen liittyvistä näkökohdista. Meidän on vietävä tätä asiaa eteenpäin ja kiinnitettävä siihen huomiota. Se ei johdu siitä, että olisimme Bulgariaa vastaan, vaan se on suhtautumistapamme kaikkialla Euroopassa ja kaikissa EU:n nykyisissä ja tulevissa jäsenvaltioissa sekä kaikkialla maailmassa, koska vähemmistöjen oikeuksia on puolustettava kyseisten kriteerien mukaisesti.
<SPEAKER ID="108" NAME="Hanna Foltyn-Kubicka" AFFILIATION="UEN">
(PL) Arvoisa puhemies, Bulgarialla on vielä edessään monia hankalia tehtäviä. Niihin kuuluvat korruption, järjestäytyneen rikollisuuden ja ihmiskaupan torjunta, oikeusasiamiehen vaikutusvallan lisääminen, lastenkotien ja vammaislaitosten olojen parantaminen, kansallisten vähemmistöjen oikeuksien tunnustaminen ja otollisen maaperän luominen ulkomaisille investoinneille.
<P>
On kuitenkin tärkeää tunnustaa se valtava työmäärä, joka on tehty Euroopan unionin vaatimusten täyttämiseksi talouden, lainsäädännön ja sosiaalinormien aloilla. Mitkään näistä myönteisistä muutoksista eivät olisi koskaan toteutuneet ilman mahdollisen EU-jäsenyyden tarjoamaa voimakasta kannustinta. Tämän ansiosta voitiin toteuttaa vaikeita ja usein epämieluisiakin uudistuksia, jotka olivat kuitenkin Bulgarian yhteiskunnan ja koko EU:n edun mukaisia.
<P>
Luotan siihen, ettei Bulgaria jää lepäämään laakereilleen 1. tammikuuta jälkeen ja että se jatkaa entistä ponnekkaammin sisäistä muutosprosessia hyödyntämällä täysimääräisesti Euroopan unionin jäsenyyden tarjoaman ainutlaatuisen mahdollisuuden.
<P>
Lausun bulgarialaiset veljemme ja sisaremme lämpimästi tervetulleiksi Euroopan unioniin.
<SPEAKER ID="109" NAME="Gábor Harangozó" AFFILIATION="PSE">
(HU) Arvoisa puhemies, itse luotan vakaasti Romanian jäsenyyteen ja kannatan sitä. Monilla ihmisillä on kuitenkin erilaisia näkemyksiä osittain siksi, että Romania ei ole aina pystynyt pitämään lupauksiaan.
<P>
Annan kaksi esimerkkiä. Lupauksista huolimatta Romanialla ei edelleenkään ole vähemmistölakia. On myös huolestuttavaa, että samanaikaisesti, kun monikulttuurisuudesta vastaava komission jäsenehdokas Leonard Orban puhui kuulemistilaisuudessaan erityisesti Romanian monikielisyydestä, kaksi tiedekunnan jäsentä erotettiin Cluj'n (Kolozsvár) yliopistosta, koska he halusivat noudattaa yliopiston omia sitoumuksia kiinnittämällä rakennuksiin unkarinkielisiä opasteita.
<P>
Toivottavasti ei käy ilmi, että lupausten täyttämistä epäilevät ovat oikeassa. EU:ssa annettujen lupausten lisäksi tarvitaan myös EU:n laajuista täytäntöönpanon valvontaa. Jotta Romaniasta tulisi EU:n jäsenvaltio sanan varsinaisessa merkityksessä, sen on kunnioitettava 1,5-miljoonaisen unkarilaisvähemmistön oikeuksia ja heidän autonomista kulttuuriaan ja hallintoaan, sillä ongelmat on ratkaistava niiden syntysijoilla.
<P>
Sekä Cluj'n (Kolozsvár) yliopiston että unkarilaisyhteisön elinehto on itsemääräämisoikeus, kuten Etelä-Tirolin ja Katalonian esimerkitkin osoittavat. Lisäksi luotan siihen, että Romania kunnioittaa äänestyksessä sille osoittamaamme luottamusta ja että sen jäsenyys aloittaa uuden luvun sekä Euroopan unionin että Romanian historiassa.
<SPEAKER ID="110" NAME="Panagiotis Beglitis" AFFILIATION="PSE">
(EL) Arvoisa puhemies, minäkin ilmaisen vuorostani tyytyväisyyteni siihen valtavaan työmäärään, jonka Bulgaria ja Romania ovat tehneet valmistautuessaan liittymään Euroopan unioniin 1. tammikuuta 2007. Toivotamme nämä kaksi maata tervetulleiksi Euroopan unioniin.
<P>
Korostan kuitenkin Euroopan parlamentin kannalta erityisen merkittävää institutionaalista ja poliittista ongelmaa: Bulgariaa koskevan mietinnön 20 kohdassa neuvostoa kehotetaan suhtautumaan joustavasti Bulgarian velvoitteeseen sulkea Kozlodyin ydinvoimalan reaktorit 3 ja 4 ja varautumaan siihen, että sulkemista lykätään noin kahdeksalla kuukaudella. Muistutan parlamentille, että jäsenvaltioiden ja niiden parlamenttien ratifioiman liittymissopimuksen 30 artiklassa mainitaan Bulgarian nimenomainen velvoite sulkea kyseiset reaktorit viimeistään 31.12.2006.
<P>
Suhtaudun erityisen myönteisesti Bulgarian ulkoasiainministerin lausuntoon, jossa hän todella sitoutuu noudattamaan tätä velvoitetta. Ongelma on Euroopan parlamentissa. Euroopan parlamentti ei kunnioita jäsenvaltioiden demokraattista perustuslaillista järjestystä ja kansallisten kansanedustuslaitosten tekemiä päätöksiä. Siksi minä ja ystäväni Daniel Cohn-Bendit jätimme yhdessä käsiteltäväksi tarkistuksen Bulgariaa koskevan mietinnön 20 kohdan muuttamisesta.
<SPEAKER ID="111" NAME="Herbert Bösch" AFFILIATION="PSE">
(DE) Arvoisa puhemies, talousarvion valvontavaliokunnan puheenjohtajana minulla oli tilaisuus johtaa Romaniassa vieraillutta valtuuskuntaa, jonka oli määrä tehdä lisäselvitys EU:n varojen käytöstä. Muiden valtuuskunnan jäsenten tavoin sain sen vaikutelman, että Romania yrittää sitkeästi käyttää EU:lta saamiaan varoja kaikkien yhteisen edun mukaisesti. Korruption torjumiseksi tehdään töitä, ja Romania tekee yhteistyötä oikeusjärjestelmään liittyvissä asioissa ja OLAF:n kanssa. On erityisen rohkaisevaa huomata, miten EU:n varoja todella käytetään monien lasten kärsimysten lievittämiseen, mikä on loistava osoitus siitä, miten hyvin EU:n varoja voidaan käyttää.
<P>
Ongelmia syntyy vain silloin, kun Romanian kaltaiselle maalle syydetään liikaa rahaa, kuten joskus käy. Tämä on tietenkin komission ongelma, ja tässä asiassa on syytä pitää mielessä, että meidän on todella oltava valmiita - kuten jäsen Brok aiemmin mainitsi - käyttämään suojalausekkeita, jotka laadimme hyvin järjestetyn liittymisprosessin varmistamiseksi. Mielestäni erityisesti Romania, mutta myös Bulgaria, ovat ainakin meidän arviomme mukaan menossa oikeaan suuntaan, ja meidän pitäisi tehdä parhaamme kulkeaksemme niiden rinnalla.
<SPEAKER ID="112" NAME="Paula Lehtomäki">
neuvoston puheenjohtaja. (FI) Arvoisa puhemies, hyvät parlamentin jäsenet, kiitoksia tästä monipolvisesta keskustelusta, joka koski Bulgarian ja Romanian liittymistä Euroopan unionin jäseniksi. Se on ollut näiden maiden kohdalla pitkä ja vaativa prosessi, mutta kuten täällä on monessa puheenvuorossa todettu ja komission jäsen Rehnkin antoi tunnustusta parlamentille, on hyvin tärkeää ja merkittävää, että Euroopan unionin toimielinten tuki näille maille on ollut hyvin voimakasta tämän jäsenyysprosessin aikana.
<P>
Uudistusprosessi ja Euroopan unionin jäsenyyden aiheuttamien velvoitteiden täyttäminen jatkuu Romaniassa ja Bulgariassa. On käynyt esille, että koska tämä on vaativa ja pitkä prosessi, uhkana on aina silloin tällöin tietynlainen uudistusväsymys, reformiväsymys. Sen vuoksi on tärkeää, että Euroopan unionin toimielinten ja parlamentin näille maille ja niiden uudistusprosessille antama tuki jatkuu edelleen. Samalla meidän on pidettävä huolta, ja neuvosto omalta puoleltaan on sitoutunut siihen, että mikäli tarvetta suojalausekkeiden käyttöön ilmenee, emme epäröi niitä käyttää.
<P>
Haluaisin tässä käyttää tilaisuutta hyväkseni myös kiittääkseni parlamenttia siitä, että se toteuttaa uusien jäsenvaltioiden komission jäsenien valinnassa sellaista menettelyä, joka mahdollistaa sen, että uudet komission jäsenet ovat tehtävässään ensimmäisestä päivästä tammikuuta lähtien, niin kuin liittymissopimuksen mukaan heidän pitää olla. Neuvosto pitää tärkeänä, että komissio on kollegiona täysivaltainen ja täysin toimintakykyinen laajentumisen ensimmäisestä aamusta lähtien.
<P>
(Suosionosoituksia)
<SPEAKER ID="113" NAME="Olli Rehn">
komission jäsen. (EN) Arvoisa puhemies, kiitän parlamentin jäseniä tästä erittäin rakentavasta ja merkittävästä keskustelusta. Se on hyvin arvokas tapa toivottaa Bulgaria ja Romania tervetulleiksi EU:n demokratian kehittämisen periaatteiden mukaisesti.
<P>
Haluan käyttää tämän ainakin kuluvan vuoden puolella viimeisen tilaisuuden käsitelläkseni paria asiaa, jotka koskevat etenkin Romanian unkarilaisvähemmistöä. Panemme paljon painoa vähemmistöjen suojelulle, monikulttuurisuudelle ja monikielisyydelle, jotka ovat Euroopan unionin keskeisiä periaatteita. Vuosien mittaan Romanian unkarilaisvähemmistön asema on parantunut. Vähemmistöjen kohtelussa on aina parantamisen varaa, mikä pätee sekä nykyisiin että tuleviin jäsenvaltioihin. Esimerkiksi Romaniassa olisimme tyytyväisiä muun muassa siihen, että poliisivoimien etnisten ryhmien väliset suhteet kohentuisivat edelleen.
<P>
Jotkut puhujat nostivat esiin kysymyksen EU:n tulevasta laajentumispolitiikasta. Keskustelemme tästä joulukuun istuntojaksolla. Haluan vain korostaa, että 8. marraskuuta 2006 antamassaan kertomuksessa komissio peräänkuulutti uutta yhteisymmärrystä EU:n laajentumispolitiikasta, johon kuuluisivat sekä mantereemme rauhan, vapauden ja demokratian alueen historiallinen laajentamistehtävä että varmuus EU:n kyvystä integroida vähitellen uusia jäsenmaita.
<P>
Nähdäkseni EU:n on tarpeen tehostaa työtään toimielinten uudistamiseksi. Tämä on välttämätöntä nykyisen Euroopan unionin toimintakyvylle, ja samalla laajentunutta unionia valmistellaan ajoissa laajentumisen uusiin vaiheisiin.
<P>
Komission näkemyksen mukaan uusi institutionaalinen ratkaisu on löydettävä ennen seuraavan ehdokasvaltion liittymistä Euroopan unioniin. Se todistaa luottamuksestamme siihen, että seuraavien kahden vuoden aikana neljä puheenjohtajavaltiota - Saksa, Portugali ja Slovenia sekä vuoden 2008 jälkipuoliskolla Ranska - pystyvät yhdessä jäsenvaltioiden kanssa sekä parlamentin ja komission tuella löytämään uuden institutionaalisen ratkaisun, kuten Eurooppa-neuvosto kesäkuussa alustavasti suunnitteli. On vain ajoituskysymys, että 28. jäsenvaltio, joka on todennäköisesti Kroatia, voisi olla valmis liittymään EU:hun vuonna 2008, siis ennen vuosikymmenen loppua. Tämä toteutuu, mikäli se pystyy uudistamaan oikeusjärjestelmänsä ja taloutensa sekä täyttämään kaikki muut edellytykset määrätietoisesti ja saavuttamaan konkreettisia tuloksia.
<P>
Suhtaudun erittäin myönteisesti keskusteluun, joka käydään joulukuussa EU:n laajentumisstrategiasta ja integraatiovalmiudesta.
<SPEAKER ID="114" NAME="Puhemies">
Yhteiskeskustelu on päättynyt.
<P>
Äänestys toimitetaan huomenna klo 11.00.
<P>
Kirjalliset lausumat (työjärjestyksen 142 artikla)
<SPEAKER ID="115" NAME="Antonio De Blasio" AFFILIATION="PPE-DE">
(HU) Jos Euroopan tilintarkastustuomioistuimen Phare-kertomus pitäisi tiivistää yhteen lauseeseen, se kuuluisi jokseenkin näin: käytettävissä olevista varoista Romanialle myönnetyt 806 miljoonaa euroa ovat suurelta osin menneet hukkaan.
<P>
Tilintarkastustuomioistuimen tutkimuksista ilmenee, että hankkeet on toteutettu, mutta valtaosa niistä toimii eri tavoin kuin oli tarkoitus, ja suurinta osaa tarkastetuista hankkeista ei yksinkertaisesti pysytä toteuttamaan kestävästi.
<P>
Kertomuksessa luetellut "tekniset virheet" ja "puutteet" aiheuttavat valitettavasti melkoista ärtymystä eurooppalaisissa sijoittajissa. Romanialaiset sopimuspuolet tulkitsevat sopimuksia systemaattisesti väärin, ja siksi on mahdotonta toteuttaa EU:n investointeja ajoissa ja tehdä selkoa menoista. Hankkeiden viivästyminen aiheuttaa ylitöitä ja ylityökustannuksia, joita romanialainen sopimuspuoli ei ole valmis maksamaan. Sillä välin viranomaiset muuttavat jatkuvasti päätöksiään ja taustasääntelyä sekä näiden säännösten tulkintatapaa.
<P>
Kuka kantaa vastuun siitä, että Romanian valtio on käyttänyt rahat, mutta ei sillä tavoin ja siihen tarkoitukseen kuin oli aiottu?
<P>
Äskettäin viranomaiset poistivat kolmikielisen Babes-Bolyain yliopiston seinille kiinnitetyt unkarinkieliset kyltit, jotka rikottiin kovakouraisesti opiskelijoiden nähden.
<P>
Haluan tietää, miksi unkarinkielisen "tupakointi kielletty" -kyltin kiinnittäminen estetään vain muutamia päiviä ennen Romanian liittymistä Euroopan unioniin.
<P>
Toivon, että osoituksena sitoutumisestaan EU:hun Romanian nimittämä komission jäsen kehottaa ensi töikseen maansa viranomaisia palauttamaan kielellisen vapauden mahdollisimman pian.
<SPEAKER ID="116" NAME="Katalin Lévai" AFFILIATION="PSE">
(HU) Arvoisa puhemies, hyvät kollegat, Romanian liittymistä Euroopan unioniin voidaan pitää historiallisesti merkittävänä edistysaskeleena. Se tuo mukanaan olennaisia muutoksia, joista on hyötyä maan kansalaisille ja Euroopan unionin kehitykselle. Viime vuosina Romania on kehittynyt erittäin nopeasti sekä talouden että oikeusasioiden alalla.
<P>
Olen kuitenkin vakaasti sitä mieltä, että korruption ja järjestäytyneen rikollisuuden torjunta on edelleen vakavasti viivästynyt. Siksi ihmiskauppaan ja erityisesti naiskauppaan liittyvissä kysymyksissä on saatava aikaan konkreettisia tuloksia.
<P>
Euroopan unioni ei nykyään ole pelkkä talousyhteisö vaan myös sosiaalinen, poliittinen ja kulttuurinen yhteisö, jossa perusihmisoikeuksia on korostettava selvästi. Samoin on torjuttava selvästi kaikki suvaitsemattomuuden, rasismin ja syrjinnän muodot. Romanian on kiinnitettävä määrätietoisemmin huomiota romanien ja unkarilaisyhteisöjen suojeluun.
<P>
On tärkeää parantaa romanivähemmistön elinoloja ja tarjota heille työllistymismahdollisuuksia sekä asianmukaiset resurssit. Mielestäni nollatoleranssipolitiikka on ainoa keino torjua romaneihin kohdistuvaa rasismia. Samalla tarvitaan kuitenkin lisätoimia, joilla taataan yhtäläiset mahdollisuudet korkealaatuiseen koulutukseen ja terveydenhuoltoon.
<P>
Unkarilaisvähemmistön suojelu voidaan taata vain toissijaisuus- ja itsehallintoperiaatteen mukaisilla toimenpiteillä. Olisi tärkeää, että unkarilaiset korkeakouluopiskelijat saisivat täysimääräisen taloudellisen tuen.
<P>
Olen tyytyväinen, että Romaniasta tulee pian Euroopan unionin jäsen, jolloin maassa elävien unkarilaisten asema paranee. Emme voi sallia sitä, että liittymisen yhteydessä taloudelliset edut vievät voiton ihmisoikeuksista.
