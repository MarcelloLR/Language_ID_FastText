<CHAPTER ID="016">
EU:n ja Kamerunin metsälainsäädäntösopimus - EU:n ja Kongon tasavallan metsälainsäädäntösopimus - Vapaaehtoiset FLEGT-kumppanuussopimukset (jatkoa keskustelulle) 
<SPEAKER ID="109" NAME="Puhemies">
(EN) Palaamme nyt keskusteluun.
<SPEAKER ID="110" NAME="Eva Joly">
kehitysyhteistyövaliokunnan lausunnon valmistelija. - (FR) Arvoisat puhemies ja komission jäsen, hyvät parlamentin jäsenet, Euroopan unionin, Kamerunin ja Kongon tasavallan välisten kumppanuussopimusten pitäisi periaatteessa olla hyvä uutinen maiden asukkaille ja hyvä uutinen biologiselle monimuotoisuudelle. Tämä on kuitenkin vain yksi vaihe pitkässä prosessissa, jota Euroopan parlamentti seuraa tiiviisti.
<P>
Jos me haluamme, että tällä sopimuksella saadaan aikaan säännelty, avoin ja ympäristöystävällinen puukauppa, joka hyödyttää paikallista väestöä eikä harvoja ryhmiä, joiden laillisuus on kyseenalaista, Euroopan unionin on varmistettava, että paikallisten ja alkuperäisten asukkaiden oikeuksia kunnioitetaan täysin ja että jälkimmäiset itse asiassa osallistuvat kuulemisiin. Sillä on edistettävä kaikkien asianosaisten valmiuksien kehittämistä; sillä on edistettävä korruption torjuntaa ja todellisen metsähallinnon perustamista.
<P>
Sopimukset eivät saa olla veruke jatkuvalle kehitysmaiden luonnonvarojen ryöstölle. Pikemminkin niillä on palautettava tasapaino Euroopan unionin ja kyseisten valtioiden suhteisiin.
<SPEAKER ID="111" NAME="Christofer Fjellner">
PPE-ryhmän puolesta. - (SV) Arvoisa puhemies, metsälainsäädännön noudattamista, metsähallintoa ja puukauppaa (FLEGT) koskevat sopimukset, joista me äänestämme huomenna ja jotka koskevat Kongoa ja Kamerunia, ovat tärkeitä eurooppalaisia välineitä tai aseita laittomien hakkuiden torjunnassa ja siksi olen tyytyväinen niihin.
<P>
Laittomat hakkuut ovat valtava ongelma ympäristön kannalta sekä taloudellisesta ja sosiaalisesta näkökulmasta. Samalla on tärkeää muistaa, että harvoin itse ongelma, tässä tapauksessa laittomat hakkuut, luo olosuhteet laittomalle puukaupalle. Sen sijaan se on oire ja seurausta monista muista ongelmista, jotka monissa tapauksissa ovat vielä vakavampia: köyhyys, omistusoikeuksien puuttuminen, korruptio ja tietyissä tapauksissa sota.
<P>
Ongelmat ovat suurimpia joissakin maailman köyhimmistä maista. Siksi olen erittäin tyytyväinen siihen, että komissio piti sen mielessä laatiessaan ja neuvotellessaan sopimuksia. Voisimme sanoa, että olemme tarjonneet vapaakauppaa kyseisille valtioille vastineeksi uudistusten toteuttamisesta, omistusoikeuksien vahvistamisesta, korruption torjunnasta ja kohtuullisen metsälainsäädännön antamisesta.
<P>
Se, että käymme käsiksi perimmäisiin syihin emmekä oireisiin on paras osoitus siitä, että se, mitä me teemme huomenna, on askel oikeaan suuntaan. Samalla on tärkeää muistaa, erityisesti edellä olevissa neuvotteluissa muiden valtioiden kanssa, että torjuessamme laitonta puukauppaa emme saa estää köyhiä valtioita viemästä yhtä arvokkaimmista raaka-aineistaan. Emme saa tehdä puun käytöstä niille entistä vaikeampaa, sillä se on erinomainen luonnonmateriaali. Hyvä ei ole parhaan vihollinen.
<P>
Muistutan teitä siitä, että kotimaani Ruotsi rikastui aikoinaan viemällä puuta. Emme saa estää köyhiä valtioita käyttämästä nyt sitä tilaisuutta. Kun nyt etenette ja neuvottelette sopimuksia, toivon, että torjutte edelleen nimenomaan laitonta puukauppaa ettekä puukauppaa yleensä.
<SPEAKER ID="112" NAME="George Sabin Cutaş" LANGUAGE="RO">
Arvoisa puhemies, Euroopan komissio on käynnistänyt prosessin vapaaehtoisten kumppanuussopimusten tekemiseksi Euroopan unioniin puuta vievien valtioiden kanssa. Tässä yhteydessä on mielestäni tärkeää perustaa rakenne, jolla edistetään paikallisten yhteisöjen aktiivista osallistumista prosessiin. Siten voidaan seurata sopimusten täytäntöönpanoa ja kehittää metsähallinnon kehystä ja myös torjua korruptiota niin pitkälle kuin mahdollista.
<P>
Kansalaisyhteiskunnan osallistuminen Kamerunin kanssa tehtävän sopimuksen laatimisprosessiin on siitä myönteinen merkki. Samalla vaaditaan erityistoimia tällaisen vuoropuhelun jatkamiseksi kaikissa allekirjoittajavaltioissa. On myös tärkeää kehittää yhteiskunnan ja ympäristön kannalta kestävä puuteollisuus, joka käsittää metsien kaatamisen ja niiden tilan heikkenemisen jarruttamisen kyseisissä valtioissa. Sopimuksissa on noudatettava Euroopan unionin kansainvälisiä ympäristöä ja kestävää kehitystä koskevia sitoumuksia.
<SPEAKER ID="113" NAME="Chris Davies">
ALDE-ryhmän puolesta. - (EN) Arvoisa puhemies, keskustelemme vapaaehtoisista kumppanuussopimuksista. Ne ovat kauniita sanoja, hyviä sanoja: ne edustavat Euroopan unionia, joka ei yritä määräillä kehitysmaita vaan yrittää auttaa niitä yhteisten tavoitteiden saavuttamiseksi. Kuitenkin Kongon kokoisen valtion kanssa tehtävän sopimuksen käytännön seikat aiheuttavat kaikenalaisia huolestuttavia ongelmia.
<P>
Valtio on lähes Euroopan kokoinen; suuressa osassa valtiota ei ole hallintoa; korruptio on levinnyt valtavan laajalle - Transparency International -järjestö laittaa Kongon tasavallan lähes taulukkonsa pohjalle.
<P>
Sitten henkilöstö, joka työskentelee sen varmistamiseksi, että sopimuksella saavutetaan tavoitteet - sitä on vain kourallinen; laittomien hakkuiden voitot ovat valtavia ja ehkä suurempia kuin mikään mitä voimme tarjota korvausten muodossa; laittoman puun markkinat ovat Kiinan kaltaisissa valtioissa, jotka eivät kiinnitä meidän tavoin mitään huomiota metsien säilyttämiseen, vaikka niiden pitäisi.
<P>
Kaikki nämä ongelmat viittaavat siihen, että vapaaehtoisilla kumppanuuksilla on vaikea saavuttaa tavoitteita, olivat aikeet kuinka hyviä tahansa. Mitä takeita komissio voi antaa meille siitä, että kaikki mahdollinen tehdään sen varmistamiseksi, että kunnianhimoiset tavoitteemme todella toteutuvat ja että voimme luottaa siihen, että vapaaehtoisilla kumppanuussopimuksilla, joita teemme tulevaisuudessa, saavutetaan asettamamme tavoitteet?
<SPEAKER ID="114" NAME="Anna Rosbach" LANGUAGE="DA">
Arvoisa puhemies, maailman metsät ovat planeetan keuhkot, ja meidän on tehtävä kaikki mahdollinen niiden suojelemiseksi. Aikana, jolloin maailman väestö ja sen myötä resurssien tarve kasvavat nopeasti, työpaikkoja siirretään toiselle puolen maailmaa ja talous on kriisissä, katson, että me tarvitsemme EU:ssa lisää eurooppalaista puuta sen sijaan, että tuomme eksoottista puuta valtioista, joissa laitonta hakkuuta on vaikea valvoa ja joissa emme voi valvoa myöskään korruptiota.
<P>
Kaatamalla trooppiset metsät vähennämme biologista monimuotoisuutta kyseisillä alueilla ja edistämme monien uhanalaisten lajien sukupuuttoon kuolemista. Muutamme myös ilmastoa. Se on täysin tarpeetonta, erityisesti kun varsin hyviä vaihtoehtoja on olemassa. Jos opettelemme jälleen istuttamaan lisää metsää EU:ssa ja käytämme enemmän eurooppalaista puuta, kyseiset ongelmat poistuvat. Miksi puutarhapöytämme pitäisi tehdä sademetsän puusta ja miksi eksoottiset parkettilattiat ovat parempia kuin EU:n puusta tehdyt lattiat?
<P>
Koska en kuitenkaan voi saada EU:n kansalaisia lopettamaan eksoottisen ja trooppisen puun käyttöä, on tärkeää hyväksyä nämä sopimukset. On tärkeää, että autamme varmistamaan sen, että puutuotteiden ja tuontipuun valvontaa parannetaan. Meidän on suojauduttava korruptiolta, mikä on erittäin vaikeaa, kuten sopimuksissa todetaan. En kuvittele, että onnistumme lopettamaan laittomat hakkuut Kamerunissa tai Kongossa - valitettavasti. Olisin toivonut, että sopimuksista tulee sitovia eikä vapaaehtoisia. On kuitenkin selvästi parempi saada vapaehtoiset sopimukset kuin ei sopimuksia lainkaan, ja siksi tuen niitä.
<P>
Yleisesti ottaen toivon näkeväni enemmän aloitteita, joilla suojellaan maailman metsiä, erityisesti EU:n sopimuksia maailman ongelmallisissa osissa sijaitsevien valtioiden kanssa.
<SPEAKER ID="115" NAME="Andreas Mölzer" AFFILIATION="NI">
(DE) Arvoisa puhemies, katson, että vaikka metsäalaa koskeva kumppanuussopimus Kamerunin kanssa on todella kiitettävä ja osuu kansainväliseen metsien vuoteen, se on EU:lle myös helppo tapa parantaa imagoaan. Epäilen kuitenkin sitä, onko sopimus arvokkaampi kuin paperi, jolle se on kirjoitettu.
<P>
Korruptio on loppujen lopuksi ajankohtainen aihe Kamerunissa. Ympäristöjärjestöjen syytöksissä Kamerunia vastaan väitetään, että hallitus tuntee metsäteollisuuden ympäristörikokset varsin hyvin mutta estää valvonnan ja syytteiden nostamisen. Ulkomaisten yritysten sanotaan hallitsevan yli 60 prosenttia puuntuotannosta ja -jalostuksesta ja kolmea neljäsosaa puun viennistä. Vain siinä tapauksessa, että voidaan taata se, että ulkomaiset yritykset eivät enää pöllytä paikallisia yrityksiä, joilta puuttuu metsä- ja ympäristöosaamista, ja että Kamerun ryhtyy torjumaan korruptiota, tällaisella sopimuksella on jotain merkitystä. Kaikki sademetsien hävittämiseen liittyvät huolet huomioon ottaen tätä ei saa käyttää verukkeena sille, että estetään eurooppalaisia metsänomistajia hyödyntämästä metsiään, koska useimmissa EU:n jäsenvaltioissa metsänhoito on esimerkillistä.
<SPEAKER ID="116" NAME="Filip Kaczmarek" AFFILIATION="PPE">
(PL) Arvoisa puhemies, kuukausi sitten olin Kongon tasavallassa kehitysyhteistyövaliokunnan valtuuskunnan kanssa ja keskustelimme hallituksen edustajien ja asiantuntijoiden sekä kansalaisjärjestöjen kanssa myös FLEGT-aloitteesta.
<P>
Puuteollisuus on maalle erittäin tärkeä. Raakaöljyn jälkeen se on toiseksi suurin vientitulojen lähde. On muistettava, että se, mitä raakaöljytuloille tapahtuu ja miten niitä käytetään, ei ole täysin avointa ja selvää meille tai ainakin tiedot lähetetään pitkällä viipeellä. Samalla Kongon tasavallan hallitus on huolissaan metsäalueidensa tulevaisuudesta ja suunnittelee valtavaa metsitysohjelmaa. Emme tietenkään vielä tiedä, onnistuuko metsitysohjelma, mutta toivomme toki Kongon hallitukselle onnea pyrkimyksissään. Siksi on tärkeää vahvistaa puutavaran laillista kauppaa. On myös yhtä tärkeää, että FLEGT-toimintaohjelma toteutetaan naapurivaltioissa, koska muuten esimerkiksi salakuljetuksen seurauksena sopimus voi osoittautua käytännössä tehottomaksi.
<P>
Emme tiedä vielä sitäkään, tulevatko normit, joita edistämme puutavaran laillisessa kaupassa, voimaan ja sovelletaanko niitä maailmanlaajuisesti - jotkut puhujat ovat jo kiinnittäneet huomiota tähän ongelmaan. Tavalla tai toisella meidän on yritettävä varmistaa, että järjestelmä osoittautuu tehokkaaksi. Meidän on painostettava myös muita maahantuojia Euroopan ulkopuolella sen varmistamiseksi, että laiton puukauppa loppuu vähitellen.
<P>
FLEGT-aloite on tärkeä. Sillä vähennetään köyhyyttä ja suojellaan ympäristöä - valvotaan metsien kaatamista ja kehitetään monipuolista taloutta monissa valtioissa. Kongon tasavallan tapauksessa se tukee toista tarvetta, joka on tarve kehittää maataloutta ja vähentää elintarvikkeiden tuontia. FLEGT-aloitteen ansiosta kansainvälisestä puukaupasta voi tulla entistä oikeudenmukaisempaa, kestävämpää ja ympäristöystävällisempää. Toivomme, että niin tapahtuu.
<SPEAKER ID="117" NAME="Kriton Arsenis" AFFILIATION="S&amp;D">
(EL) Arvoisat puhemies ja komission jäsen, onnittelut siitä, että neuvottelut näistä kahdesta sopimuksesta on saatu käytännössä päätökseen. Olen kuitenkin huolestunut siitä, että FLEGT-neuvottelut Indonesian ja Malesian kanssa ovat ajautuneet umpikujaan.
<P>
Arvoisa komission jäsen, komissiolle on käsissään tärkeä väline: puutavara-asetus. Kyseinen asetus sulkee soveltamisalastaan pois valtiot, joiden kanssa on tehty FLEGT-sopimus. Se on tärkeä väline, jolla vauhditetaan neuvotteluja. Meidän on todella tehtävä FLEGT-sopimukset kaikkien niiden valtioiden kanssa, joilla on tärkeitä sademetsiä Aasiassa tai Latinalaisessa Amerikassa, sekä tärkeimpien puun myyjien kanssa. Tällaisia ovat Vietnam, Kambodža, Laos, Kiina ja monet muut valtiot.
<P>
Kyseiset valtiot valitsevat itse tiensä; ne hyväksyvät omat menettelynsä, joilla uusitaan ja valvotaan laillisia hakkuita. Kysymys kuuluu: teemmekö me sen, mitä meidän täytyy tehdä? Tekevätkö 27 jäsenvaltiota päätöksiä, joilla säännellään puun tuontia FLEGT-valtioista?
<P>
Lopuksi totean, että tarvitaan useita delegoituja säädöksiä puutavara-asetusta varten. Meillä on kaksi vuotta aikaa siihen, että asetusta sovelletaan täysimääräisesti. Komission on nopeutettava menettelyjä, annettava delegoituja säädöksiä, niin että valtiot tuntevat yksityiskohdat ja tietävät mitä niiden on tehtävä mukautumista varten.
<SPEAKER ID="118" NAME="Seán Kelly" AFFILIATION="PPE">
(GA) Arvoisa puhemies, epäilemättä tämä on paljon tärkeämpi kysymys kuin sen saama julkisuus.
<P>
(EN) Yksi 1900-luvun suurista skandaaleista oli metsien jatkuva ja järjestelmällinen kaataminen erityisesti kolmannessa maailmassa. Sitä eivät tehneet henkilöt, joilta puuttui tietoa ja joita ei voida syyttää, vaan suuret ahneet yritykset ja korruptoituneet hallitukset. Siksi tähän sopimukseen täytyy suhtautua erittäin myönteisesti, ja toivon, että se pannaan täytäntöön, koska jos niin tehdä, se ei ole sen paperin arvoinen, jolle se on kirjoitettu.
<P>
Laajemmin katsottuna meidän on varmistettava myös, että muulla Euroopan unionin politiikalla ei edistetä jatkuvaa metsien kaatamista. Viittaan ehdotettuun Mercosuria koskevaan sopimukseen, jonka monet katsovat kannustavan maanviljelijöitä hakkaamaan metsiä kyseisissä maissa, niin että ne voivat viedä maataloustuotteita EU:hun.
<P>
Meidän on siis oltava valppaita.
<P>
(GA) Kiitos.
<SPEAKER ID="121" NAME="João Ferreira" AFFILIATION="GUE/NGL">
(PT) Arvoisa puhemies, laittomat hakkuut Keski-Afrikan valtioissa, kuten Kamerunissa ja Kongossa, ovat uhka sellaisten resurssien koskemattomuudelle, joista paikallisten yhteisöjen ja alkuperäiskansojen olemassaolo ja elämäntapa ovat riippuvaisia. Ne ovat todellakin uhka ekosysteemille, jossa on valtava biologinen monimuotoisuus ja joka on erittäin tärkeä biogeokemiallisen kierron sääntelylle.
<P>
Koska alueella kaadetaan yhä enemmän trooppisia sademetsiä - eikä unohdeta sitä, että ongelmaa pahentaa teollisuusmaiden sekä erityisesti EU:n jäsenvaltioiden toimijoiden ja maahantuojien kysyntä - ratkaisuna ei voi olla se, että laillistetaan se mikä nyt on laitonta, kestämätön sademetsien hyväksikäyttö. Siten vain laillistettaisiin maan varastaminen paikallisilta yhteisöiltä ja laajojen sademetsäalueiden miehittäminen puuyhtiöiden toimesta, kuten on tapahtunut.
<P>
Euroopan unionin kehitysyhteistyö ja tukipolitiikka on tärkeässä osassa, kun tuetaan kyseisten valtioiden talouden monipuolistamista ja muutetaan täysin päälaelleen malli, joka perustuu voimakkaasti harvojen raaka-aineiden käyttöönottoon ja vientiin teollisuusmaihin.
<SPEAKER ID="122" NAME="Paul Rübig" AFFILIATION="PPE">
(DE) Arvoisa puhemies, uskon, että puutavarakysymys työllistää meitä tulevaisuudessa entistä enemmän. Siksi on tärkeää, että tarjoamme tällä sopimuksella asianmukaista tukea tutkimukselle ja ennen kaikkea että varmistamme koulutuksen alalla sen, että Kamerunin ja Kongon pk-yrityksillä on mahdollisuus kehittää edelleen ympäristöosaamistaan tällä alalla. Siksi olenkin erittäin tyytyväinen siihen, että tämä keskustelu käydään. On tärkeää meille kaikille, että puutavaran kysyntä tyydytetään myös tulevaisuudessa.
<SPEAKER ID="123" NAME="Franz Obermayr" AFFILIATION="NI">
(DE) Arvoisa puhemies, 40 prosenttia Kamerunin pinta-alasta on metsän peitossa. Kuitenkin meidän on todettava, että vaikka Kamerun on suurin trooppisen puun viejä Afrikassa, missään muussa valtioissa metsiä kaadeta niin laajalti.
<P>
Asiantuntijat arvioivat, että ekologisesti merkittävät puulajit ovat kadonneet Kongon altaasta 10-15 vuodessa, jos kaataminen jatkuu samaan tapaan. Mitä me voimme tehdä? Kamerunin trooppisten metsien suojelun kannalta on tärkeää ennen kaikkea, että korruptiota torjutaan virkamiestasolla ja myös yksityisten vuokraviljelijöiden osalta, että rikoskanteita nostetaan edelleen ja tietysti että harjoitetaan kestävää metsätaloutta. Siellä, missä kaadetaan paljon puita, on myös istutettava uusia. Erittäin tärkeää on puunkorjuuta koskevan koulutuksen kehittäminen, jotta vältetään varhaiset vahingot hakkuun aikana.
<P>
Ennen kaikkea eurooppalaisten yritysten on otettava vastuuta, koska noin 80 prosenttia puusta laivataan Eurooppaan. EU:n on toimittava sen mukaisesti toteuttamalla suoria ja päättäväisiä toimia. Vapaaehtoinen sopimus on hyvä asia, mutta tässä yhteydessä se ei johda mihinkään. Meidän on saatettava yritykset vastuuseen.
<SPEAKER ID="124" NAME="Andris Piebalgs" LANGUAGE="EN">
Arvoisa puhemies, keskustelu rönsyili selvästi yli vapaaehtoisen kumppanuussopimuksen. Kauppa ei ole ainoa asia, joka vaikuttaa metsiin: metsä on kyseisille valtioille energiaresurssi ja myös väestönkasvu on vaikuttanut siihen.
<P>
Korostaisin vielä kerran sitä, että tämä on ensimmäinen askel, jolla käsitellään vain yhtä huolenaihetta. Teidän, ettei se ole ratkaisu, mutta asioiden käsittely on aloitettava jostakin.
<P>
En haluaisi myöskään lannistaa teitä kyseisten valtioiden sitoumuksen tason osalta. Tiedän, ettei toimiminen kyseisten valtioiden kansa ole aina helppoa, mutta ne ovat valtioita, joilla on vaikea historia. Ne itsenäistyivät 50 vuotta sitten, eivätkä ne itsenäistyneet samanlaisissa olosuhteissa kuin meidän valtiomme, joten asiat vaativat aikansa. Vaatii aikaa perustaa valtion laitokset, jotka pystyvät torjumaan korruptiota, tai organisoida resurssien hallinta, ja valtiot ovat oikealla tiellä. Erityisesti Afrikassa ne kasvavat taloudellisesti jopa kriisin aikana, ja se tarkoittaa sitä, että ne vahvistuvat ja paranevat.
<P>
Tiedän, että se on vain yksi indikaattori, mutta kaiken kaikkiaan on saatu kannustavia uutisia, ja ainoa tapa, jolla voimme kehittää prosessia, on tehdä yhteistyötä. Me autamme niitä kestävän metsähallinnon alalla: puhumme tänään Kongo-Brazzavillestä (Kongon tasavallasta) ja Kamerunista, mutta teemme yhteistyötä myös Kongon demokraattisen tasavallan ja Indonesian kanssa. Neuvottelut ovat vielä kesken, mutta olemme erittäin toiveikkaita myönteisen tuloksen suhteen.
<P>
Sanoisinkin, että riskit ovat tässä minimaaliset. Sitoutuminen on lähtökohta, ja pidän tätä prosessia erittäin myönteisenä.
<P>
Meidän pitäisi ottaa huomioon myös maailmanlaajuinen sitoutuminen ilmastonmuutoksen hillitsemiseen. Cancúnin kokous antoi jotain viitteitä siitä, että myös muu maailma ottaa asian vakavasti. Emme ole ainoita, joiden mielestä maailman pitäisi olla oikeudenmukainen ja kestävä, ja muu maailma oppii meiltä.
<P>
Katsotaan esimerkiksi energiatehokkuutta. Me teimme aloitteen, ja muu maailma seurasi meitä. Sama pätee resurssien tehokkuuteen. Jos käytämme vähemmän puuta, muu maailma seuraa varmasti esimerkkiämme. Uskon, että on monia tapoja, joilla voimme johtaa muita.
<P>
Lopuksi vakuutan teille, että komissio suorittaa valvontaa. Siihen osallistuvat oma henkilökuntani mutta myös EU:n valtuuskunnat ja jäsenvaltioiden valtuuskunnat, joita meillä on. Tämä on yksi prosesseista, joissa yhdistämme ponnistelumme jäsenvaltioiden kanssa. Komissio ei toimi yksin ja monessa suhteessa jäsenvaltioiden kokemukset ovat olleet ratkaisevan tärkeitä vapaaehtoisten kumppanuussopimusten tekemisessä.
<P>
Pyydän todellakin Euroopan parlamenttia käsittelemään tämän hyväksynnän, koska pidän sitä terveenä prosessina, se menee oikeaan suuntaan eikä kuitenkaan tarjoa vastauksia kaikkiin kysymyksiin, joita olette esittäneet tänään.
<SPEAKER ID="125" NAME="Yannick Jadot" LANGUAGE="FR">
Arvoisat puhemies ja komission jäsen, kiitän jälleen kerran niitä parlamentin jäseniä, jotka ovat esittäneet puheenvuoron. Uskon, että olemme melkein kaikki puhuneet samasta asiasta: vapaaehtoisista kumppanuussopimuksista, jotka yhdistävät kehityksen, ympäristön ja kansalaisyhteiskunnan vahvistamisen.
<P>
Katson, että jos on olemassa yksi väline, jota voimme nyt käyttää kestävän kehityksen edistämiseksi kyseisissä valtioissa, erityisesti Afrikan valtioissa, se on epäilemättä kansalaisyhteiskunnan vahvistaminen. Niin kauan kuin ainoa tai tärkein demokratian ilmaisu kyseisissä valtioissa on ääni, jolla valitaan presidentti, niin, kuten olemme nähneet - mistä Norsunluurannikon historia meitä valitettavasti muistuttaa, emme saavuta riittävää edistystä.
<P>
Siten kansalaisyhteiskunnan vahvistaminen on elintärkeää. Sillä on pysyvä rooli kyseisten sopimusten täytäntöönpanossa, metsien käytön valvonnassa, keskustelussa käytön ehdoista ja metsien käytön tuottamien voittojen jakamisessa.
<P>
Vahvistamalla kansalaisyhteiskuntaa vastaamme parhaiten myös väitteeseen, jonka usein kuulemme Kiinasta. "Miksi meidän pitäisi täyttää tiivistä yhteistyötä EU:n kanssa koskevat kriteerit - sosiaaliset, demokraattiset ja ympäristöä koskevat kriteerit - kun Kiina vähät välittää niistä korruption ja ryöstön osalta?" Kansalaisyhteiskunnan vahvistaminen on paras puolustus sitä järjestelmää vastaan, johon erityisesti Kiina yrittää pakottaa etelän valtiot.
<P>
Kuten te sanoitte, arvoisa komission jäsen, EU muodostaa suuret markkinat trooppiselle puutavaralle, mutta se muodostaa myös - ja tämä on olennaista kaikille käyttäjille ja koko teollisuudelle - vakaat ja tuottoisat markkinat, ja se on myös erittäin tärkeä väline kyseisille valtioille.
<P>
Kiitos siitä, että haluatte tehdä yhteistyötä Euroopan parlamentin kanssa. Olemme hyvin iloisia tulevasta yhteistyöstä.
<SPEAKER ID="126" NAME="Puhemies">
(EN) Keskustelu on päättynyt.
<P>
Äänestys toimitetaan keskiviikkona (19. tammikuuta 2011).
<P>
Kirjalliset lausumat (työjärjestyksen 149 artikla)
<SPEAKER ID="127" NAME="Gaston Franco" LANGUAGE="FR">
Olen iloinen siitä, että viiden vuoden neuvottelujen jälkeen metsälainsäädännön soveltamisen valvontaa, metsähallintoa ja puukauppaa koskevat vapaaehtoiset kumppanuussopimukset (FLEGT) on tehty Kamerunin ja Kongon tasavallan kanssa.
<P>
Kyseisillä sopimuksilla varmistetaan hyvä metsähallinto myöntämällä FLEGT-lupia kyseisistä valtioista tuleville puutuotteille ja taataan siten niiden metsien kestävä hyödyntäminen ja hallinta.
<P>
On välttämätöntä perustaa järjestelmä, jolla valvotaan puutuotteiden liikkeitä hakkuusta vientiin. 20-30 prosenttia maailman teollisesta puutuotannosta on laitonta, kuten myös 60 prosenttia hakkuista, jotka on tehty Afrikassa 10:n viime vuoden aikana.
<P>
Näiden vapaaehtoisten kumppanuussopimusten avulla voidaan säilyttää metsiä kyseisissä valtioissa torjumalla laittomia hakkuita, jotka aiheuttavat merkittäviä haittoja ympäristölle, taloudelle ja yhteiskunnalle.
<P>
Vapaaehtoisten kumppanuussopimusten suurin etu on se, että niitä sovelletaan kaikkeen vientiin EU:n ja kyseisten valtioiden välillä yhdessä kaikkien muiden puuntuojamaiden kanssa.
<P>
Toivon, että vapaaehtoisia kumppanuussopimuksia koskeva järjestelmä laajennetaan nopeasti muihin metsävaltioihin.
<SPEAKER ID="128" NAME="Daciana Octavia Sârbu" LANGUAGE="EN">
Vapaaehtoiset FLEGT-kumppanuussopimukset olivat hyvä pohja, jolle rakentaa kansainvälistää yhteistyötä metsien kaatamista koskevan ongelman ratkaisemiseksi. Ne osoittavat merkityksensä vielä nykyään, erityisesti viime vuoden laitonta puutavaraa koskevan asetuksen yhteydessä. Valtiot, jotka noudattavat vapaaehtoisia järjestelmiä, voivat antaa tietyt takuut puutavaransa alkuperän laillisuudesta ja ympäristökestävyydestä. Järjestelmät tuottavat selviä etuja ympäristönsuojelun alalla, vaikka meidän pitäisi muistaa se, että laillinen puukauppa ei välttämättä ole kovin ymmärtäväistä alkuperäiskansojen tarpeita kohtaan. On tärkeää, että kun tehdään lisää vapaaehtoisia kumppanuussopimuksia, niiden vaikutuksia valvotaan ja ehdoissa otetaan täysin huomioon niiden ihmisten tarpeet ja ihmisoikeudet, jotka ovat riippuvaisia metsästä mutta joita ei usein kuunnella metsänhoitoasioissa.
