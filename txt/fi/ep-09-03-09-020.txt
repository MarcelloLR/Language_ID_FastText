<CHAPTER ID="020">
Romanien yhteiskunnallinen tilanne ja heidän työmarkkinoille pääsemisensä parantaminen EU:ssa (lyhyt esittely) 
<SPEAKER ID="185" NAME="Puhemies">
(DE) Esityslistalla on seuraavana Kósáné Kovácsin työllisyyden ja sosiaaliasioiden valiokunnan puolesta laatima mietintö romanien yhteiskunnallisesta tilanteesta ja heidän työmarkkinoille pääsemisensä parantamisesta.
<SPEAKER ID="186" NAME="Magda Kósáné Kovács" LANGUAGE="HU">
Kiitos, arvoisa puhemies. Arvoisa komission jäsen, hyvät parlamentin jäsenet, tehtyäni työtä monta kuukautta toimitan parlamentille mietinnön romanien yhteiskunnallisesta tilanteesta ja heidän työmarkkinoille pääsemisensä parantamisesta. Mietinnössä ilmaistaan syvä velvollisuudentuntomme romanien tulevaisuudesta Euroopan unionissa. Romanit muodostavat etnisen ryhmän, jonka jäsenten määrä vastaa yhden jäsenvaltion väestöä.
<P>
Viime kuukausina toimenpiteiden tarve ei ole suinkaan vähentynyt vaan nyt niitä tarvitaan entistä kipeämmin. Maailmanlaajuinen finanssikriisi on pyyhkäissyt yli Euroopan unionin, ja sen mukanaan tuomilla taloudellisilla muutoksilla on jälleen kerran vakavia vaikutuksia heikoimmassa asemassa oleviin yhteiskuntaryhmiin ja erityisesti romaneihin. Yhteiskunnan enemmistön kasvava ja oikeutettu huoli olemassaolosta luo hedelmällisen maaperän vähemmistöihin kohdistuvalle vihalle, syrjinnälle, eristämiselle ja syyllistämiselle. On onnekasta ja symbolisesti merkittävää, että romaneja koskevan mietinnön hyväksyminen voisi tapahtua samalla viikolla kuin parlamentti valmistelee seuraavaa neuvoston kokousta, jossa etsitään Euroopan unionia yhdistävän solidaarisuusperiaatteen pohjalta välineitä kriisistä selviytymiseen sekä mahdollisuuksia vähentää sen ihmisille aiheuttamia traumoja ja toimeentulolle aiheuttamaa uhkaa.
<P>
Viime vuosikymmenten aikana olemme oppineet, ettei minkäänlainen dynaaminen talouskehitys tarjoa olemassa olevine uudelleenjakojärjestelmineen automaattisia liikkumismahdollisuuksia ihmisille, jotka elävät sosiaalisen asteikon alimmilla pienoilla. Sen sijaan olemme saaneet nähdä, että ellei yhtäläisten mahdollisuuksien periaatetta tukevaa politiikkaa ole, kehityskausina yhteiskunnan marginaalissa erot voivat kasvaa entisestään. Meidän tehtävämme on nyt myöntää varoja kriisin ratkaisemiseen ja talouskasvun lisäämiseen niin, että 10 miljoonasta romanista ei tule kriisin uhreja vaan että heistä tulee osa toipumisprosessia. Laajalla enemmistöllä hyväksytty työllisyyden ja sosiaaliasioiden valiokunnan kanta on, että merkittävä osa romaniväestöstä elää kehitysmaita vastaavissa oloissa, eikä tätä voida hyväksyä. Kymmenet tuhannet romanilapset kasvatetaan edelleen erillisissä kouluissa, joissa he eivät voi oppia kilpailukykyisiä tietoja ja taitoja, ja he kantavat läpi elämänsä eristämisen ja syrjinnän aiheuttamia haavoja. Miljoonat elävät getoissa ilman vettä, jätevesiviemäreitä ja usein ilman sähköä, ja heidän elinajan odotteensa on 10-20 vuotta alhaisempi kuin enemmistöväestöllä. Heillä ei ole ammattikoulutusta, he hankkivat elinkeinonsa tilapäisistä töistä ja heidän elämäntapaansa syrjitään näkyvästi päivittäin. Traagisinta on se, että tämä tilanne vahvistaa heihin kohdistuvaa sanallista syrjintää, vihaa lietsovaa puhetta ja etnisiin tekijöihin perustuvaa konfliktien ratkaisua. Kukapa ei nimittäin olisi todennut, että "jos hän on kerran mustalainen, hän ei halua muuttaa tilannettaan vaan hän mieluummin varastaa kuin tekee työtä"?
<P>
Perussyynä on se tosiasia, että heidän elämänlaatunsa pysyy kehitysmaiden tasolla, ja tämä puolestaan vahvistaa syrjäytymistä, ja vihan puu kantaa tappavia hedelmiä. Voimakeinot voidaan kitkeä vain katkaisemalla niiden juuret. Tämä koskee paitsi Keski- ja Itä-Euroopan maita, jotka kaipaavat rauhaa, myös jokaista Euroopan unionin kansalaista. Emme saa unohtaa myöskään sitä, että ikääntyvän Euroopan unionin tärkeänä intressinä on varmistaa, ettei sen väestö koostu vähäosaisista ja sosiaalituesta riippuvaisista vaan hyvin koulutetuista ja työtä tekevistä kansalaisista, jotka pystyvät maksamaan veroja, sosiaaliturvamaksuja ja vakuutuksia. Tämä on tänään käsiteltävänä olevan mietinnön aihe.
<P>
Jotta voimme tehdä sen, mitä tarvitaan, Euroopan unionin toimielinten on ehdottomasti laadittava kattava romaneja koskeva politiikka ja pantava se suunnitelmallisesti täytäntöön. Tarvitaan yhteistä eurooppalaista päättäväisyyttä, jotta hyvää tarkoittavat mutta usein kalliiksi käyvät jäsenvaltioiden toimenpiteet, jotka usein jäävät tehottomiksi yhteisen tahdon puuttuessa, voidaan kääntää uudelle raiteelle. Haluan kiittää vilpittömästi kaikkia kollegojani, joiden tärkeät aloitteet auttoivat tekemään tästä mietinnöstä kattavamman. Yhteistyöhalukkuus voi edistää sen asian ymmärtämistä, ettei kysymys ole nyt Euroopan unionin valinnasta vaan siitä, että unionin on välttämätöntä integroida välittömästi yhteiskuntaan tämän melko suuri potentiaalinen työvoima, jolla on satojen vuosien kokemus ympäristöönsä sopeutumisesta. Kiitos kärsivällisyydestänne.
<SPEAKER ID="187" NAME="Jacques Barrot">
komission varapuheenjohtaja. - (FR) Arvoisa puhemies, jäsen Kósáné Kovács, hyvät parlamentin jäsenet, ensiksi haluan kiittää Kósáné Kovácsia hänen mietinnöstään, jossa tuetaan yhteistä pyrkimystä edistää romanien yhteiskunnallista osallisuutta.
<P>
Kósáné Kovács, komissio yhtyy analyysiinne romaneihin kohdistuvan syrjinnän tärkeimmistä taustatekijöistä, joita ovat heihin kohdistuva yhteiskunnallinen erottelu, esteet, jotka vaikeuttavat heidän pääsyään koulutukseen, syrjintä, joka estää heitä osallistumasta täysipainoisesti työelämään ja saamaan tavaroita ja palveluja, ja ennen kaikkea - korostitte tätä oikein hyvin - heihin kohdistuvat ennakkoluulot ja stereotypiat.
<P>
Komissio kannattaa myös Euroopan parlamentin ehdotuksia kestäviksi ratkaisuiksi ja erityisesti painottamaanne lasten kehittämistyötä esikouluiästä alkaen, pienluottojen kehittämistä yrittäjyyden vahvistamiseksi, itsenäistä työllistymistä ja rakennerahastojen kohdennettua täytäntöönpanoa. Komissio katsoo, että tehokkaiden ja kestävien ratkaisujen täytäntöön paneminen edellyttää kaikkien avaintoimijoiden - ja tämä koskee olennaisesti myös itse romaneja - osallistumista heihin vaikuttavien politiikkojen kehittämiseen, täytäntöönpanoon ja seurantaan.
<P>
Lisäksi komissio on sitä mieltä, että romanien sosiaalisessa osallistamisessa olisi parempi käyttää yhteisön välineitä ja politiikkoja. On vaihdettava hyviä käytäntöjä, joita ovat esimerkiksi ACCEDER-ohjelma Espanjassa tai erottelun lopettamiseen pyrkivät toimenpiteet Unkarissa. Jotta politiikat olisivat tehokkaita, ne on kohdennettava ja niissä on otettava huomioon romaniyhteisöjen erityistilanteet, jotta romanien kotoutuminen yhteiskuntaan onnistuisi.
<P>
Jäsen Kósáné Kovács, mietintönne hengessä komissio tukee jatkossakin romanien sosiaalista osallistamista suojelemalla paremmin kaikkien romanien, erityisesti naisten ja lasten, yksilön oikeuksia ottaen romanien ongelmat huomioon erityisesti työllisyyteen ja sosiaaliseen osallisuuteen liittyvien toimenpiteiden koordinoinnissa yhteisön tasolla. Tähän se pyrkii rakennerahastojen ja Euroopan sosiaalirahaston aktiivisemmalla täytäntöönpanolla sekä vahvistamalla romanien kansalaisyhteiskunnan hallinnollisia valmiuksia.
<P>
Jäsen Kósáné Kovács, kiitä teitä mietinnöstänne. Voin kertoa teille, että minä ja kollegani, komission jäsen Špidla, olemme hyvin tietoisia näistä ongelmista. Lisäisin vielä, että perusoikeusvirastomme on määrä antaa meille romanien tilanteesta kaksi raporttia, joiden avulla toivon meidän voivan laatia ehdotuksia ja edistää niitä asioita, jotka juuri selititte meille selkeästi.
<P>
Kiitos, jäsen Kósáné Kovács, ja kiitos, parlamentin jäsenet, antamastanne tuesta.
<SPEAKER ID="188" NAME="Puhemies">
(DE) Päätämme tämän kohdan käsittelyn. Äänestys toimitetaan keskiviikkona.
<P>
Kirjalliset lausumat (työjärjestyksen 142 artikla)
<SPEAKER ID="999" NAME="Corina Creţu  " LANGUAGE="RO">
Kun esitämme EU:n laajuista ratkaisua romanien ongelmiin, meidän on otettava huomioon, että vaikka heitä syrjitäänkin, he ovat meidän kaltaisiamme kansalaisia. Etujärjestöjen ja romaniyhteisöjen on osallistuttava aktiivisesti sosiaalista osallistamista koskevien politiikkojen laatimiseen.
<P>
Lisäponnistuksia tarvitaan, jotta voidaan parantaa heidän elinolojaan, heidän pääsyään koulutukseen ja terveyspalvelujen saatavuutta. Nämä ovat vähimmäisedellytyksiä, jotta he voivat saada työpaikan ja pitää sen niissä maissa, joissa he elävät. Liikkumismahdollisuudella on ollut heihin täysin päinvastainen vaikutus, sillä se on pahentanut syrjintää. Naiset ovat vielä heikommassa asemassa, koska heitä syrjitään monin tavoin sukupuoleen ja etnisyyteen liittyvistä sekä yhteiskunnallisista syistä.
<P>
Sosiaalista osallistamista ja köyhyyden torjumista koskevilla kansallisilla ohjelmilla on saatu aikaan vaatimattomia tuloksia. Talouskriisiä ei saa käyttää minkäänlaisena tekosyynä olla panematta täytäntöön sosiaalista osallisuutta koskevia ohjelmia. Se on ennen kaikkea syy toteuttaa yhteisiä toimia.
<P>
Kuten mikä tahansa heikommassa asemassa oleva väestönosa, romanit saattavat joutua maksamaan kalliisti kriisin vaikutuksista. Italiassa nähdyt epätavalliset reaktiot ovat meille varoituksena. Voimme joko pohtia ratkaisua ongelmiin tai etsiä syyllisiä. Oikeisto on aina mieluiten syyttänyt muita, yleensä heikommassa asemassa olevia. Vasemmiston edustajana pyrin mieluummin etsimään ratkaisuja.
<SPEAKER ID="189" NAME="Lívia Járóka  " AFFILIATION="PPE-DE">
kirjallinen. - (HU) Haluan onnitella jäsen Kósáné Kovácsia hänen mietinnöstään, jossa analysoidaan kattavasti romaniyhteisöjen sosioekonomista asemaa. Hänen mietinnössään esitetään useita eteenpäin suunnattuja suosituksia ja esimerkiksi kehotetaan komissiota ottamaan huomioon teknisten suuntaviivojen vaikutukset romaneihin ja suosittamaan yhtenäisten vaatimusten käyttöönottoa kehitysohjelmissa. Jäsenvaltioiden perusteettomat suunnitelmat ja hajanaiset hankkeet, joita Euroopan unioni enimmäkseen rahoittaa, eivät johda todellisiin tuloksiin. Tarvitsemme yhteisen toimintasuunnitelman, jonka pohjana on luja oikeusperusta ja jossa jäsenvaltioiden sitoumusten täyttäminen varmistetaan sanktioiden avulla. Romaniyhteisöt on otettava mukaan suunnittelu-, täytäntöönpano- ja seurantaprosessiin ruohonjuuritasolta aina kansainvälisiin neuvoa-antaviin elimiin asti. On määrättävä yhtenäiset kriteerit ja määräajat, jotta voidaan varmistaa, että investoituja varoja käytetään tehokkaasti.
<P>
Köyhyys ja sosiaalinen syrjäytyminen on keskittynyt tietyille maantieteellisille alueille, ja tutkimuksissa on piirretty selvästi Euroopan unionin köyhyyttä kuvaava kartta. Suurin osa romaneista asuu pienillä "kuolemaan tuomituilla" alueilla, ja jopa heidän nykyisten elinolojensa ylläpitäminen tulee todella kalliiksi. Pitkällä aikavälillä se voi halvaannuttaa talousarvion ja uhkaa katkaista sosiaalisen yhteenkuuluvuuden etenemisen. Tämän vuoksi yhteisön strategian on mahdollistettava näillä alueilla välittömät hätätoimet, jotka toteutetaan EU:n kehitysrahaston varoilla rahoitettavilla erilaisilla ohjelmilla, joiden avulla ongelmia pitäisi voida käsitellä niiden kaikessa monimutkaisuudessaan. On myös varmistettava liikkuvuus eri rahastojen välillä ja otettava tarvittaessa käyttöön aluekohtaisia tukimuotoja.
<SPEAKER ID="190" NAME="Rumiana Jeleva  " LANGUAGE="BG">
Oikeiston edustajana uskon jokaisen kansalaisen panokseen yhteiskunnan yleisen hyvinvoinnin ja vaurauden hyväksi. Mielestäni kaikkien ryhmien integroimisen yhteiskuntaan ja sosiaalisen yhteenkuuluvuuden täytyy olla tavoite, johon pyritään ilman populismia ja torven toitotusta. Romanien kestävän ja tehokkaan kotouttamisen on perustuttava heidän taloudelliseen panokseensa ja siihen, että jokainen heistä osallistuu työmarkkinoille.
<P>
Kotimaassani, joka ei ole poikkeus, romanit ovat sosiaalisesti syrjäytyneitä ja elävät köyhyydessä. Käytännössä heidän koulutuksensa päättyy hyvin varhaisessa vaiheessa. Itse asiassa Bulgarian tiedeakatemian vuonna 2007 tekemän tutkimuksen mukaan päästötodistuksen saaneita ei juuri ole: heidän osuutensa on hädin tuskin 0,2 prosenttia. Tämä koulutuksen puute asettaa romanit työmarkkinoilla jonon häntäpäähän ja on syynä heidän korkeaan työttömyysasteeseensa. Jotta romanit voidaan kotouttaa tehokkaasti, koulutuksen lisäksi on parannettava myös heidän elinolojaan, ja heidät on otettava aktiivisesti mukaan työmarkkinoille. Tämä ei kuitenkaan onnistu, elleivät romanit itse osallistu prosessiin, elleivät he halua aktiivisesti ja tietoisesti muuttaa asioita. Mielestäni tämä on meille kaikille suurin haaste.
<SPEAKER ID="191" NAME="Katalin Lévai  " AFFILIATION="PSE">
kirjallinen. - (HU) Viime vuosien tapahtumat ovat osoittaneet, että on tullut aika puuttua vakavasti Euroopan unionissa elävien romanien taloudelliseen, kulttuuriseen ja terveydelliseen tilanteeseen. Sosiaalinen eriarvoisuus on tietyillä alueilla lähes traagista, ja tämänhetkisessä talouskriisissä se muodostaa yhteiskunnallisen aikapommin. Tämän vuoksi pidän Magda Kósáné Kovácsin laatimaa mietintöä erittäin myönteisenä, sillä siinä etsitään vastauksia tähän vakavaan sosiaaliseen ongelmaan. Olen tyytyväinen myös mietinnössä asetettuihin tavoitteisiin, mutta tilanteen arvioiminen, tiedotuskampanjat ja kansalaisyhteiskunnan vahvistaminen eivät yksin riitä. Tarvitsemme konkreettisia ja päättäväisiä toimenpiteitä koulutuksen ja työpaikkojen luomisen alalla.
<P>
Ellei tavoitteiden saavuttamiseen ole käytettävissä riittävästi rahoitusta, aloite jää kuolleeksi kirjaimeksi. Tarvitsemme myös romaneja koskevaa EU:n strategiaa, jotta ehdotetuilla tavoitteilla olisi vaikutuksia jäsenvaltioiden talous-, koulutus- ja terveyspolitiikkaan. Vain tällä tavoin voidaan taata ihmisarvoinen elämä 10 miljoonan romanin muodostamalle yhteisölle ja vauhdittaa heidän kotouttamistaan yhteiskuntaan.
<P>
Euroopan unionissa elävien romanien tilanteen parantamista koskeva strategia edellyttää toimintasuunnitelmaa. Siksi toivon, että riittää ihmisiä, jotka haluavat jatkaa tässä mietinnössä aloitettua työtä, jota oletettavasti jatketaan useammalla parlamentin vaalikaudella.
<SPEAKER ID="192" NAME="Pier Antonio Panzeri  " LANGUAGE="IT">
Vaikka Italian hallituksen lähestymistapa romanikysymykseen on ollut hieman epäjohdonmukainen ja toisinaan humanitaaristen periaatteiden kannalta erittäin kyseenalainen, Euroopan unionin toimilla on aina pyritty säilyttämään vaikea tasapaino kotouttamisen ja turvallisuuden välillä. Euroopan parlamentin päätöslauselma romanien yhteiskunnallisesta tilanteesta ja heidän työmarkkinoille pääsemisensä parantamisesta EU:ssa on tästä esimerkkinä.
<P>
Toistuva turvautuminen kiireellisiin lainsäädäntötoimiin romanien ongelmien ratkaisemiseksi osoittaa selvästi, ettemme pysty käsittelemään tätä ongelmaa, joka ei ole uusi. Tämän sijasta tarvitaan järjestelmällistä lähestymistapaa ja koordinoituja pitkän aikavälin ratkaisuja koulutus-, terveys- ja ennen kaikkea työmarkkinapolitiikan aloilla, sillä työllisyys ja koulutus lisäävät yhteiskunnallista hyväksyntää ja kotoutumista.
<P>
Euroopan unioni vaatii lopettamaan syrjivän romanien häätämisen slummeistaan ja laatimaan sen sijaan erityisiä asuttamishankkeita, joilla näitä yhteisöjä vaivaavia asumisongelmia voidaan lieventää.
<P>
Lyhyesti sanottuna vaadimme johdonmukaisia toimenpiteitä, joissa yhdistyvät solidaarisuus ja vastuu, jotta voimme vastata tasapainoisesti tähän hätätilanteeseen, joka on muuten vaarassa karata käsistä. Olemme hyvin tietoisia siitä, että tämä on vaikea tie, mutta se on ainoa keino päästä päämääräämme.
<SPEAKER ID="193" NAME="Rovana Plumb  " LANGUAGE="RO">
Pyydän komissiota hyväksymään konkreettisia toimia, joilla tuetaan romanien integroimista työmarkkinoihin antamalla rahoitusta koulutukseen ja uudelleenkoulutukseen, sekä toimia, joilla pyritään noudattamaan tiukasti syrjinnän torjumista työelämässä koskevaa lainsäädäntöä.
<P>
Haluan toistaa, että on tärkeää luoda Euroopan komissioon asiantuntijaosasto, joka tukee komission ja jäsenvaltioiden hallitusten välistä vuorovaikutusta ja jonka tarkoituksena on toteuttaa romanivähemmistöille suunnattuja ja heidän sosiaalista, taloudellista ja kulttuurista integroitumistaan koskevia hankkeita.
<SPEAKER ID="998" NAME="Daciana Octavia Sârbu  " LANGUAGE="RO">
Me kaikki tiedämme, että romanien tilanteen aiheuttama ongelma ei ole vain jokaisen yksittäisen jäsenvaltion ongelma vaan se on koko Euroopan unionin ongelma, ja siksi se on myös ratkaistava Euroopan unionissa.
<P>
Haluan korostaa, että erityisesti uudet jäsenvaltiot tarvitsevat kunnollista tukea EU:lta romanien integroimiseen sekä yhteiskuntaan että työmarkkinoille.
<P>
Tiedetään hyvin, että romaneja, jotka eivät pääse Euroopan unionin työmarkkinoille, on huolestuttavan paljon. Tämän vuoksi emme saa enää lykätä sellaisten tehokkaiden unionin ohjelmien luomista, joilla edistetään pääasiassa romanien mahdollisuuksia saada koulutusta, niin että työttömyys lakkaa olemasta asia, jota siirretään jatkuvasti sukupolvelta toiselle.
<P>
Vaikka uusien jäsenvaltioiden romanit nauttivatkin tällä hetkellä vapaudesta liikkua, EU:n työmarkkinoille pääseminen ei ole ollut yhtä helppoa. Voimme sanoa vain, että toisiin jäsenvaltioihin muuttaneet romanisiirtolaiset ovat vieneet maasta ainoastaan oman köyhyytensä.
<P>
Kun otetaan huomioon tämänhetkinen talouskriisi, romanikansalaisten on entistä vaikeampaa päästä työmarkkinoille, mikä tarkoittaa sitä, että monet heistä elävät köyhyysrajan alapuolella.
<P>
Tämän vuoksi suurin haasteemme tämän talouskriisin aikana on kannustaa työnantajia antamaan työpaikkoja Euroopan unionin suurimmalle vähemmistölle.
<SPEAKER ID="997" NAME="Dushana Zdravkova  " LANGUAGE="RO">
Hyvät kollegat,
<P>
Kósáné Kovácsin mietintö romanien yhteiskunnallisesta tilanteesta ja heidän työmarkkinoille pääsemisensä parantamisesta on osoitus siitä suuresta vastuusta, jonka Euroopan parlamentti ottaa unionin kansalaisista keskellä maailmanlaajuista talouskriisiä. Mietinnössä esitetään yksityiskohtaisesti kaikki ne suurimmat haasteet, joita Euroopan unionin suurimman etnisen vähemmistön taloudellisen tilanteen parantamisen ja sosiaaliseen osallistamiseen liittyy. Näinä kriisiaikoina on tärkeää, että puolustamme unionimme perustana olevia arvoja ja suojelemme yhteiskuntamme heikoimpia jäseniä.
<P>
Koulutuksen tarjoaminen romaneille, erityisen työllisyyspolitiikan toteuttaminen, terveydenhoitopalvelujen saatavuuden takaaminen ja viimeisenä muttei vähäisimpänä romaninaisten tasa-arvon edistäminen ovat niitä välineitä, joilla tämän Euroopan unionin väestönosan ongelmat on ratkaistava pitkällä aikavälillä.
<P>
Mietinnössä esitetään selvästi periaate, jonka mukaan kansalaisjärjestöjen ja romanien on osallistuttava sosiaalista osallisuutta edistävien menettelytapojen laatimiseen ja toteuttamiseen. Kun romanien integraation vuosikymmen -ohjelmassa alkaa neljäs vuosi, jäsenvaltioiden on noudatettava tarkemmin komission antamia erityissuosituksia tämän laaja-alaisen eurooppalaisen hankkeen täytäntöön panemiseksi.
<P>
Kiitos mielenkiinnostanne.
