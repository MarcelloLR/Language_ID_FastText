<CHAPTER ID="015">
Käsittelyjärjestys
<SPEAKER ID="020" NAME="Puhemies">
(DE) Tämän istuntojakson esityslistaluonnoksen lopullinen versio, jonka puheenjohtajakokous laati kokouksessaan torstaina 8. marraskuuta työjärjestyksen 130 ja 131 artiklan nojalla, on jaettu teille. Tähän esityslistaluonnokseen on esitetty seuraavia tarkistuksia:
<P>
Tiistai:
<P>
Euroopan liberaalidemokraattien liiton ryhmä on pyytänyt, että tiistai-iltapäivän esityslistalle lisättäisiin Jo Leinenin mietinnön jälkeen neuvoston ja komission julkilausuma Mustanmeren merenkulkuonnettomuuksista, minkä seurauksena iltapäivän istunto jatkuisi klo 18.30 asti. Tämä tarkoittaisi sitä, että kysymykset komissiolle alkaisivat vasta klo 18.30 ja niiden kesto lyhenisi puolella tunnilla.
<P>
Kuka haluaa perustella ehdotuksen?
<P>
Ellei kukaan halua puhua ehdotuksen puolesta tai sitä vastaan, asia on loppuun käsitelty.
<P>
(Ehdotus raukesi.)
<P>
Keskiviikko:
<P>
Vihreät / Euroopan vapaan allianssin ryhmä ehdottaa, että neuvoston ja komission julkilausuma Georgian tilanteesta sisällytetään Raimon Obiols i Germàn ja Charles Tannockin mietinnöstä käytävään keskusteluun ja että sitä käsitellään osana tätä keskustelua. Tällöin iltapäivän istunto jatkuisi klo 18.30 asti ja kysymykset neuvostolle lyhenisivät puolella tunnilla. Sama ryhmä pyytää, että Georgiasta käytävä keskustelu päättyisi päätöslauselmaehdotusten esittämiseen ja että asiasta äänestettäisiin marraskuun istuntojakson aikana Brysselissä.
<P>
Kuka haluaa perustella ehdotuksen?
<SPEAKER ID="021" NAME="Daniel Cohn-Bendit" AFFILIATION="Verts/ALE">
(DE) Arvoisa puhemies, perusteltavaa ei ole paljon: kaikki tietävät, mitä Georgiassa tapahtuu, ja on selvää, että meidän on otettava Georgia huomioon puhuessamme naapuruuspolitiikasta. Tämä on vahvistettava, jotta neuvosto tietää, mikä on mitäkin. Sitten meidän pitäisi jatkaa kaikessa hiljaisuudessa päätöslauselman laatimista, sillä mielestäni on tärkeää, että Euroopan parlamentti laatii selvän päätöslauselman Georgian tapahtumista. Päätöslauselma pitäisi hyväksyä sitten Brysselissä. Tämä on asianmukainen muodollinen menettelytapa, ja toivon kaikkien parlamentin jäsenten kannattavan sitä, jotta voimme edetä tällä tavalla.
<SPEAKER ID="022" NAME="Puhemies">
(DE) Tässä olivat siis perustelut. Kuka puhuu ehdotuksen puolesta?
<SPEAKER ID="023" NAME="Hannes Swoboda" AFFILIATION="PSE">
(DE) Arvoisa puhemies, haluamme tukea ehdotusta hyvin tärkeästä syystä. Georgian ruusuvallankumous toi mukanaan monia myönteisiä asioita, erityisesti Ševardnadzen hallituksen jälkeen. Nyt suurena vaarana on se, että kiistattomat saavutukset menetetään, ellei opposition kritisoimiin asioihin puututa.
<P>
Euroopan parlamentin aloite voisi auttaa presidentti Saakašvilia pääsemään takaisin oikeille raiteille ja käynnistämään vuoropuhelun opposition kanssa.
<P>
Arvoisa puhemies, pyydän siksi teiltä, että olisitte yhteydessä Georgian parlamentin puhemieheen, joka toimii omassa maassaan hyvin aktiivisesti, ja yrittäisitte saada hänet taipumaan vuoropuheluun. Tässä keskustelussa ja myös päätöslauselmassa on kyse juuri tästä, ja siksi kannatan sitä täysin.
<P>
(Parlamentti hyväksyi ehdotuksen.)
<SPEAKER ID="025" NAME="Alfonso Andria" AFFILIATION="ALDE">
(IT) Arvoisa puhemies, hyvät parlamentin jäsenet, pyydän anteeksi. Pyysin puheenvuoroa aikaisemmin, ja vaikka nousin seisomaan ja näytin merkkejä useita kertoja, en saanut puheenvuoroa. Haluan vain saada selvyyden erääseen asiaan. Yritin pyytää Euroopan liberaalidemokraattien liiton ryhmän puolesta neuvostolta ja komissiolta julkilausumaa Mustanmeren onnettomuuksista. Koska en kuullut, kuka kannatti ja kuka vastusti ehdotusta, en ole varma siitä, mitä päätettiin. Kuten sanoin, tämä oli aikomukseni, ja toin pyyntöni esiin. Tarkoitukseni oli pyytää puhemieheltä, että neuvosto ja komissio antaisivat julkilausuman Mustanmeren onnettomuuksista. Pyydän yksinkertaisesti selventämään, mitä parlamentti päätti tehdä.
<SPEAKER ID="026" NAME="Puhemies">
(DE) Hyvä Alfonso Andria, pyydän teiltä kärsivällisyyttä. Pyysin hyvin selvästi parlamentin jäseniä perustelemaan esityksen niin halutessaan. Vastausta ei kuulunut. Myöskään menettelystä vastaavat eivät olleet kyseisellä hetkellä läsnä. Katselin ympärilleni hyvin tarkkaan. Kukaan ei käyttänyt puheenvuoroa perustellakseen tai kannattaakseen ehdotusta. Siispä parlamentti päätti, että koska ehdotusta ei perusteltu, kenenkään myöskään tarvitsisi vastustaa sitä. Me täällä ylhäällä päätimme niin kuin täysistuntokin, että ehdotus raukesi eikä se siis ole enää esityslistalla. Siksi pyydän, että etenemme nyt päätöksen mukaisesti.
<SPEAKER ID="027" NAME="Alfonso Andria" AFFILIATION="ALDE">
(IT) Arvoisa puhemies, hyvät parlamentin jäsenet, haluan selittää. Nousin seisomaan, näytin merkkejä ja ilmaisin haluni puhua jopa ääneen, mutta puhemies antoi ymmärtää, että minun pitäisi lopettaa. Nousin seisomaan monta kertaa. Pyydän teitä lisäämään tämän aloitteen esityslistalle ja varmistamaan, että neuvosto ja komissio antavat julkilausuman. Puhemieshän sanoi istunnon alussa Euroopan liberaalidemokraattien liiton ryhmän esittäneen pyynnön.
<P>
En ymmärrä, miksemme voi käydä keskustelua vain siksi, että pyyntö jäi vahingossa huomaamatta. Pyysin puheenvuoroa ja nousin jopa seisomaan, mutta kukaan ei huomannut.
<SPEAKER ID="028" NAME="Puhemies">
(DE) Kukaan täällä täysistunnossa ei huomannut, ja siksi kerroin asiasta teille. Voimme kuitenkin hyvin äänestää asiasta, jos se on teistä tarpeen.
<P>
Euroopan liberaalidemokraattien liiton ryhmän puheenjohtaja haluaa käyttää puheenvuoron.
<SPEAKER ID="029" NAME="Graham Watson" AFFILIATION="ALDE">
(EN) Arvoisa puhemies, tiedän, että kollegani yritti keskeyttää teidät, kun otitte asian esiin, mutta mielestäni minun olisi hyvä tehdä yksi asia selväksi parlamentille: meidän tarkoituksenamme ei ole käydä tästä aiheesta keskustelua komission ja neuvoston kanssa - tiedämmehän, miten vähän aikaa meillä on tällä viikolla käytettävissämme neuvoston kanssa. Sen sijaan riittäisi, jos komissio antaisi julkilausuman, jonka pohjalta voisimme käydä keskustelua.
<P>
(Parlamentti hylkäsi ehdotuksen.)
<P>

<P>
(Käsittelyjärjestys vahvistettiin.)
<P>

