<CHAPTER ID="027">
Tieliikenteen sosiaalilainsäädännön täytäntöönpano (lyhyt esittely) 
<SPEAKER ID="281" NAME="Puhemies">
(PL) Esityslistalla on seuraavana Alejandro Cercasin työllisyyden ja sosiaaliasioiden valiokunnan puolesta laatima mietintö tieliikenteen sosiaalilainsäädännön täytäntöönpanosta.
<SPEAKER ID="282" NAME="Alejandro Cercas" LANGUAGE="ES">
Arvoisa puhemies, hyvä komission jäsen, kiitos läsnäolostanne. Kuten tiedätte, neuvosto ja parlamentti pääsivät maaliskuussa 2002 sovittelumenettelyssä sopimukseen direktiivistä 2002/15/EY, jonka tavoitteena on säätää työajan järjestämistä koskevia vähimmäismääräyksiä maantieliikenteen liikkuvissa tehtävissä toimivien henkilöiden turvallisuuden ja terveyden suojelemiseksi, liikenneturvallisuuden parantamiseksi ja kilpailuolosuhteiden yhdenmukaistamiseksi. Direktiivi kattaa kaikenlaisen työn. Se kattaa ajamisen lisäksi myös fyysisen työn, jota kuljettajat tekevät silloin tällöin lastatessaan, purkaessaan tai puhdistaessaan ajoneuvoja.
<P>
Sovittelumenettelyssä saatiin ratkaistua kaikkein merkittävin kysymys, eli se, pitäisikö itsenäiset kuljettajat sisällyttää direktiivin soveltamisalaan. Osapuolet sopivat komission tuella, että itsenäiset kuljettajat sisällytetään soveltamisalaan, jotta päästäisiin lopullisesti eroon kaksinkertaisesta lainsäädännöstä sekä itsenäisiin kuljettajiin ja palkattuihin kuljettajiin sovellettavista kaksoisstandardeista.
<P>
Yhteisen sääntelyn puuttuminen aiheutti valtavia ongelmia: Itsenäiset kuljettajat tekivät äärimmäisen pitkiä työpäiviä, mikä aiheutti ongelmia heidän yksityiselämälleen sekä liikenneturvallisuudelle. Lisäksi kuljettajat teeskentelivät olevansa itsenäisiä ammatinharjoittajia ja rikkoivat siten oikeudenmukaisen kilpailun sääntöjä.
<P>
Näin ollen oli suuri saavutus, että kaksinkertaisesta lainsäädännöstä päästään lopullisesti eroon järkevän siirtymäkauden kuluessa. Vuonna 2002 komissio, neuvosto ja parlamentti sopivat, että tämä olisi järkevin ja loogisin toimenpide.
<P>
Tämä oma-aloitemietintö laadittiin työllisyyden ja sosiaaliasioiden valiokunnan sekä liikenne- ja matkailuvaliokunnan tuella, koska vaikuttaa siltä, hyvä komission jäsen, että tämä periaate, jonka soveltamiseen komission, neuvosto ja parlamentti ovat sitoutuneet, ei olekaan niin tiukka. Siitä näyttää esiintyvän useita tulkintoja, ja lisäksi on havaittu joitakin väärinkäsityksiä ja selvityksiä, joihin emme ole tyytyväisiä.
<P>
Komission oli tarkoitus antaa kertomus lainsäädännöstä, jolla varmistettaisiin, että itsenäiset kuljettajat todella sisällytetään direktiivin soveltamisalaan. Kertomus kyllä esiteltiin viime vuonna, mutta se oli komission omienkin sanojen mukaan riittämätön. Näin ollen odotamme yhä lopullista kertomusta, mikä tarkoittaa, että nyt, kuusi kuukautta ennen sisällyttämistä koskevaa määräpäivää komissio ei ole esitellyt meille kertomusta tai tehnyt aloitetta.
<P>
Tämän takia, hyvä komission jäsen, ja ottaen huomioon, että itsenäisten kuljettajien sisällyttämistä koskeva määräpäivä lähestyy - emmekä ole varmoja tai vakuuttuneita siitäkään, löytyykö aiemmin havaittavissa olevaa tahtoa vielä, ja olemme kuulleet huhuja, joiden mukaan kriteereiden tarkistamista on pohdittu - parlamentti on laatinut tämän mietinnön, jolla on kaksi tavoitetta: sen on tarkoitus muistuttaa asiasta ja esittää pyyntö.
<P>
Mietinnössä muistutetaan lupauksista, jotka neuvosto, komissio ja parlamentti antoivat työntekijöille, yrityksille ja kaikille kansalaisille tämän oikeusjuttujen keskiössä olevan tilanteen lopettamiseksi. Lisäksi siinä pyydetään, että lupaukset pidetään. Ei ole ilmennyt mitään syytä muuttaa perusteita. Tarpeet ovat edelleen samat. Näin ollen meidän pitäisi sisällyttää itsenäiset kuljettajat direktiivin soveltamisalaan työntekijöiden terveyden, liikenneturvallisuuden ja täydellisen kilpailun edistämiseksi.
<P>
Vielä viimeinen pyyntö, hyvä komission jäsen. Mielestäni on hyvin tärkeää, ettette riko lupaustanne kauden lopussa. Talouden vaatimuksia tai liiallista kilpailuetua tavoittelevia ammatillisia sektoreita ei pitäisi koskaan asettaa niiden julkisten tarpeiden edelle, joihin viittasin.
<P>
Koska tämä on tärkeää, hyvä komission jäsen, haluan pyytää itseni ja kollegoideni puolesta, ettette horjuta tasapainoa ja että luvattu lainsäädäntö saadaan pian voimaan.
<SPEAKER ID="283" NAME="Vladimír Špidla">
komission jäsen. - (CS) Hyvät kuulijat, parlamentti keskustelee tänään maantieliikenteen liikkuvissa tehtävissä toimivien henkilöiden työajan järjestämisestä annetusta direktiivistä sekä mahdollisuuksista kehittää sitä pidemmälle. Kyseisessä säädöksessä säädetään maantieliikenteen liikkuvissa tehtävissä toimivien henkilöiden, kuten linja- ja kuorma-autonkuljettajien, työajan järjestämisestä. Direktiiviä ei kuitenkaan sovelleta itsenäisiin kuljettajiin.
<P>
Monet parlamentin jäsenet muistanevat, että direktiivi annettiin vuonna 2002 hankalan sovittelumenettelyn jälkeen. Samassa yhteydessä hyväksyttiin monimutkainen lauseke. Sen mukaan direktiivin soveltamisalaa laajennetaan 23. maaliskuuta 2009 koskemaan kaikkia itsenäisiä kuljettajia, jos komissio toimittaa neuvostolle ja Euroopan parlamentille kertomuksen, joka sisältää vaikutustenarvioinnin nykyisistä olosuhteista, joiden mukaan itsenäiset kuljettajat eivät kuulu direktiivin soveltamisalaan, ja laatii itsenäisiä kuljettajia koskevan lainsäädäntöehdotuksen.
<P>
Vaikka kysymys siitä, pitäisikö itsenäiset kuljettajat sisällyttää direktiivin soveltamisalaan, on todellinen dilemma, se on mielestäni myös epäaito ongelma. Valmistellessaan ehdotusta maantieliikenteen työskentelyoloja koskevaksi lainsäädännöksi komissio pyrkii ensisijaisesti varmistamaan korkeatasoisen sosiaaliturvan ja oikeudenmukaisen kilpailun sekä parantamaan liikenneturvallisuutta. Näin ollen komissio piti tarpeellisena ottaa käyttöön maantieliikenteen liikkuvissa tehtävissä toimivia henkilöitä koskevan erityisjärjestelmän täydentämällä yleistä työaikadirektiiviä erityisellä säädöksellä.
<P>
Vuoden 2002 jälkeen kuljettajiin sovellettavan lainsäädännön säännökset ovat kuitenkin muuttuneet merkittävästi myönteiseen suuntaan. Teidän ja esimerkiksi parlamentin jäsen Markovin ansiosta vuonna 2005 hyväksyttiin uudet ajoaikoja, lepoaikaa sekä tarkastusmenettelyitä koskevat säännöt.
<P>
Vuonna 2002 hyväksyttyä työaikadirektiiviä sovellettiin alun perin vain palkattuihin kuljettajiin, mutta vuonna 2005 hyväksyttyjä sääntöjä sovelletaan kaikkiin kuljettajiin, sekä palkattuihin että itsenäisiin. Säännöt koskevat 80:tä prosenttia kaikkien kuljettajien työajasta. Parlamentti toi työaikadirektiiviä koskevan sovittelumenettelyn yhteydessä vuonna 2002 esiin perustellut huolensa, joihin vastattiin asianmukaisesti. Ei ole salaisuus, että yksittäisten jäsenvaltioiden näkemykset vuoden 2002 työaikadirektiivin tarkistamisesta ovat hyvin erilaisia ja että mielipide-eroja esiintyy myös jäsenvaltioiden sisällä ja kuljetusalalla.
<P>
Komissio antoi toukokuussa 2007 kertomuksen seurauksista, joita itsenäisten kuljettajien jättämisestä direktiivin soveltamisalan ulkopuolelle syntyy. Ensinnäkin kertomuksessa todettiin, että itsenäisten kuljettajien sisällyttämisellä direktiivin soveltamisalaan tai jättämisellä sen ulkopuolelle on sekä etuja että haittoja. Toiseksi direktiivin toteutus on aiheuttanut ongelmia, koska jäsenvaltiot pitävät sen täytäntöönpanoa hankalana. Ongelma johtuu pääasiassa siitä, että jotkut kuljettajat luokitellaan virheellisesti itsenäisiksi kuljettajiksi. Niin kuljetusala itse kuvaa kuljettajia, jotka ovat virallisesti itsenäisiä ammatinharjoittajia mutta jotka ovat todellisuudessa riippuvaisia jostakin yrityksestä eivätkä voi suunnitella työtään siten kuin itse haluaisivat. He ovat sosiaalisesti huonossa asemassa, ja vaikka, kuten jo aiemmin totesin, direktiiviä sovelletaan heihin jo nyt, täytäntöönpanoa on parannettava huomattavasti. Komissio valvoi kyseisen direktiivin saattamista osaksi jäsenvaltioiden kansallista lainsäädäntöä hyvin tarkasti ja käynnisti rikkomismenettelyjä rikkomuksia havaittuaan. Heti kun jäsenvaltiot olivat saaneet direktiivin siirrettyä kansalliseen lainsäädäntöön, suoritimme perusteellisen tarkastuksen kansalliseen lainsäädäntöön saattamisen laadusta. Monissa tapauksissa tarkastuksen perusteella käynnistettiin velvollisuuksien laiminlyönnistä johtuva menettely.
<P>
Komissio suorittaa myös parhaillaan vaikutustenarviointia, jonka tarkoituksena on luoda vankka perusta myöhemmin tänä vuonna laadittavalle säädösehdotukselle. Näin ollen olisi ennenaikaista, jos komissio määrittäisi tässä vaiheessa näkemyksensä itsenäisiä kuljettajia koskevia kysymyksistä, eli siitä, pitäisikö itsenäiset kuljettajat sisällyttää työaikadirektiivin soveltamisalaan vai ei.
<P>
Panen tyytyväisenä merkille parlamentin jäsen Cercasin mietinnön ja erityisesti sen sisältämät huomiot direktiivin saattamisesta osaksi kansallista lainsäädäntöä. Mutta kuten jo totesin, komissio on sitä mieltä, että mietinnössä esitetty ratkaisu ei ota huomioon ongelmia direktiivin täysimääräisessä ja asianmukaisessa saattamisessa kansalliseen lainsäädäntöön niiden työntekijöiden osalta, joihin direktiiviä jo sovelletaan. Tätä asiaa olemme työstäneet tähän asti, ja toivomme saavamme sen valmiiksi seuraavassa muutosehdotuksessa.
<SPEAKER ID="284" NAME="Puhemies">
(PL) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 142 artikla)
<SPEAKER ID="285" NAME="Mary Lou McDonald  " AFFILIATION="GUE/NGL">
kirjallinen. - (EN) Maantieliikenne on tärkeä taloudellisen toiminnan ala EU:ssa. Ajamista, työaikaa ja lepoaikoja koskevat säännökset ovat perusmääräyksiä, joilla varmistetaan liikenneturvallisuus sekä kuljettajien ja matkustajien terveys ja turvallisuus.
<P>
Olemme erityisen tyytyväisiä siihen, että kaikki alan työntekijät itsenäisiä kuljettajia myöten sisällytetään työaikasäännösten soveltamisalaan. Näin taataan oikeudenmukainen kilpailu alalla.
<P>
On myös tehtävä selväksi, että direktiivissä säädetään vain vähimmäismääräykset, eikä se siis missään tapauksessa saa johtaa siihen, että joissakin jäsenvaltioissa nyt käytössä olevia suotuisampia ehtoja heikennetään.
