<CHAPTER ID="022">
Balkanin naisten tilanne (lyhyt esittely) 
<SPEAKER ID="283" NAME="Puhemies">
(DE) Esityslistalla on seuraavana Gurmain naisten oikeuksien ja sukupuolten tasa-arvon valiokunnan puolesta laatima mietintö Balkanin naisten tilanteesta.
<SPEAKER ID="284" NAME="Zita Gurmai" LANGUAGE="HU">
Arvoisa komission jäsen, hyvät kollegat, kiitos, että jäitte vielä kuuntelemaan näin myöhään. Olen erittäin tyytyväinen voidessani esitellä teille tänään tämän päätöslauselmaesityksen. Olen tyytyväinen, koska päätöslauselmaesitys osoittaa, että Euroopan parlamentti pitää Balkanin naisten tilanteen seurantaa ja parantamista tärkeänä. Olen vakuuttunut siitä, että tämä on yhteinen etumme ja vastuumme, sillä Euroopan unioni ei voi vetäytyä syrjään.
<P>
Me kaikki tiedämme, että alueen maat ovat joutuneet kokemaan järkyttäviä asioita, eikä siitä ole kovinkaan kauan. Ne ponnistelevat todella kovasti ratkaistakseen ongelmansa, ja se on todella ihailtavaa. Mielestäni maissa ei kuitenkaan ole kiinnitetty riittävästi huomiota todella merkittävään voimavaraan, nimittäin naisiin.
<P>
On totta, että naiset ovat joutuneet kärsimään erityisen paljon sotien aikana, mutta on muistettava, etteivät he ole ainoastaan uhreja, vaan heillä on myös rakentava, aktiivinen, hyödyllinen ja korvaamaton tehtävä demokratian vakauttamisessa ja jälleenrakennuksessa.
<P>
En ole koskaan suosinut naisten erityiskohtelua, mutta rohkenen kuitenkin sanoa, että heille on annettava samat mahdollisuudet kuin miehille. Ei enempää eikä vähempää. Näin on tehtävä myös tässä tapauksessa. Naiset voivat täyttää edellä mainitun tehtävänsä vain, jos heille annetaan siihen mahdollisuus.
<P>
Mikä tämä mahdollisuus sitten on? Koska naisten osuus on puolet väestöstä, heille on annettava samassa suhteessa myös päätösvaltaa. Tiedän, että monet eivät pidä kiintiötä todellisena ratkaisuna, mutta on todettava, että valitettavasti myöskään tehokkaampaa hallinnollista ratkaisua ei toistaiseksi ole löydetty.
<P>
Naisten taloudellinen vapautuminen on yksi niistä tehtävistä, jotka on hoidettava ensin. Työtä tekevät naiset ovat tuottavampia yhteiskunnan jäseniä, ja he ovat vähemmän alistettuja. Jos naiset tekevät työtä, emme voi sallia sitä, että heidät jätetään pois talouselämän johtotehtävistä. Samalla uutterille naisille on annettava mahdollisuus sovittaa yhteen työ- ja perhe-elämän velvoitteet.
<P>
Jotta tämä onnistuisi, yhteiskunnan on asennoiduttava naisiin myönteisemmin, ja kielteiset stereotypiat on kumottava. Tässä tehtävässä on kasvatuksella ja tiedotusvälineillä keskeinen rooli. Voisin jatkaa tätä pitkää luetteloa, mutta aikapulan vuoksi haluaisin korostaa kahta hyvin tärkeää näkökohtaa.
<P>
Ensinnäkään emme saa koskaan unohtaa, että kyseinen alue muodostuu monista erilaisista maista, joita ei voi niputtaa yhteen eikä kohdella samalla tavalla. Jokainen maa tekee lujasti töitä kaikilla aloilla, ja näin ne myös parantavat naisten tilannetta. Toiset maat ovat tietenkin tässä taistelussa pidemmällä kuin toiset. Olen yrittänyt selventää tätä mietintöön sisältyvässä taulukossa.
<P>
Toiseksi mahdollisuus liittyä tulevaisuudessa Euroopan unioniin kannustaa näitä maita huomattavasti pyrkimään kohti tavoitteitaan. Näille maille ja meille on tärkeää hyödyntää tätä ajanjaksoa myös tältä osin.
<P>
Halusin osoittaa mietinnöllä, että maat ovat oikealla tiellä, että ihailen niiden ponnistuksia ja toivotan niille rohkeutta tuleviin koitoksiin.
<P>
Haluaisin käyttää tätä tilaisuutta hyväkseni ja kiittää seuraavia henkilöitä siitä, että he ovat auttaneet minua suunnattomasti tässä tehtävässä: naisten oikeuksien ja sukupuolten tasa-arvon valiokunnan sihteeristön jäsenet Rudolfs Verdins ja Elvy Svennerstål, Euroopan parlamentin sosiaalidemokraattisen ryhmän sihteeristön jäsenet Effy Tsonos ja Majella McCone, varjoesittelijöinä toimineet kollegani Marie Panayotopoulos-Cassiotou, Doris Pack, Edit Bauer, Lívia Járóka, Filiz Hyusmenova, Emine Bozkurt, Anni Podimata, Marusya Lyubcheva ja monet muut. Erityiskiitokset väsymättömästä työskentelystä ja vankkumattomasta valmiudesta tehdä myönnytyksiä kuuluvat Euroopan kansanpuolueen (kristillisdemokraatit) ja Euroopan demokraattien ryhmän sihteerille, Vihreät/Euroopan vapaa allianssi -ryhmälle sekä tietenkin liberaaleille. Viimeisenä muttei vähäisimpänä haluan kiittää lähimpiä kollegojani.
<P>
Olen todella ylpeä siitä, että tänään esittelemäni päätöslauselmaesitys on laaja-alainen kompromissi, jossa Euroopan parlamentin sanoma välitetään mielestäni selkeästi, yksiselitteisesti ja voimakkaasti. Toivon, että rivien välistä voidaan lukea selvästi, että tarkoitukseni on antaa mietinnölle myönteinen ja kannustava sävy. Kiitos mielenkiinnostanne. Olen myös erityisen iloinen siitä, että komission jäsen Verheugen, joka oli laajentumisesta vastaava komission jäsen meidän liittyessämme EU:hun, on täällä kanssamme.
<SPEAKER ID="285" NAME="Günter Verheugen">
komission varapuheenjohtaja. - (DE) Arvoisa puhemies, hyvät parlamentin jäsenet, jäsen Gurmai, olin kyllä laajentumisesta vastaava komission jäsen, mutta siitä on neljä vuotta. Muistan kuitenkin jotain senaikaisesta kokemuksesta. Olen todella iloinen voidessani keskustella kanssanne tästä aiheesta tänä iltana. Aihe on aina kiinnostanut ja kiinnostaa minua edelleen aivan erityisesti.
<P>
Mietintönne vastaa komission havaintoja: kantamme ovat samanlaiset. On todellakin oikein, että naisten oikeuksia ja sukupuolten tasa-arvoa koskeva kysymys on ehdottoman välttämätön osa niitä poliittisia kriteereitä, joiden täyttäminen on ratkaiseva edellytys liittymisneuvottelujen aloittamiselle ja loppuun saattamiselle.
<P>
Omasta kokemuksestani voin sanoa - ja Olli Rehn, joka on nyt kyseisessä tehtävässä, vahvistaa tämän - että laajentumisneuvottelut, todellakin koko laajentumisprosessi ja pelkkä toivo siitä, että neuvottelut saatetaan aloittaa, parantaa poikkeuksetta heikommassa asemassa olevien yhteiskuntaryhmien sosiaalista tilannetta merkittävällä tavalla. Kyseisten maiden hallitukset ja parlamentit tietävät, mitä Euroopan unioni niiltä odottaa. Nähdäkseni ehdokasmaissa tai mahdollisissa ehdokasmaissa mikään ei edistä nopeaa yhteiskuntamuutosta yhtä paljon kuin mahdollisuus päästä Euroopan unionin jäseneksi ja näin ollen velvollisuus täyttää tietyt eurooppalaiset standardit.
<P>
Laatimissanne mietinnöissä, teidän analyyseissanne ja meidän analyyseissamme kuvataan todella pelottavaa ongelmaa. Keskustelumme aiheena olevissa maissa naiset ovat yleensä aliedustettuja sekä työmarkkinoilla että politiikassa. Perheväkivalta on hyvin yleistä. Maaseudulla elävien naisten tilanne on erityisen huolestuttava. Kansallisiin etnisiin vähemmistöihin kuuluvat tytöt ja naiset - ennen kaikkea romaninaiset - sekä vammaiset naiset ovat erityisesti syrjinnän kohteena, ja aivan liian usein naiset ja tytöt joutuvat valitettavasti ihmiskaupan uhriksi.
<P>
Tämän vuoksi komissiolle on sanomattakin selvää, että ehdokasmaiden ja mahdollisten ehdokasmaiden kanssa tekemässään yhteistyössä sen on kehitettävä ohjelmia, joilla näitä oloja parannetaan. On turha kuvata sitä tässä tarkemmin. On paljon ohjelmia, joiden avulla hallitusten ja viranomaisten pitäisi pystyä käsittelemään ongelmaa asianmukaisesti. On kuitenkin myös hankkeita ja ohjelmia, jotka perustuvat oman avun periaatteeseen ja joilla tuetaan kansalaisjärjestöjä ja muita sosiaalisia ryhmiä.
<P>
Jäsen Gurmai, voin vakuuttaa teille, että komissio aikoo jatkossakin tehdä kaiken voitavansa vahvistaakseen naisten oikeuksia Balkanin maissa. Tähän sisältyy ilman muuta - kuten jo totesin - naisten järjestöjen ja kansalaisjärjestöjen tukeminen. Mielestäni uskottava ja vakavasti otettava mahdollisuus päästä EU:n jäseneksi on näille maille vahvin mahdollinen kannustin tehdä todella se, mitä tarvitaan.
<P>
Meidän ei pidä kuitenkaan kuvitella liikoja. Jokainen tässä salissa tietää, että tällaiset sosiaaliset prosessit vievät aikaa. Jos palaan vielä omiin kokemuksiini, emme voi tyytyä siihen, että jotain todetaan EU:n säännöksissä. Emme voi tyytyä siihen, että valmistellaan erinomaisia toimintasuunnitelmia, jotka näyttävät upealta paperilla. Olen nähnyt niitä kymmeniä, eikä se suinkaan tarkoita, että jotain todella tapahtuisi. Todellinen työ on siis vasta alkamassa. Olen todella kiitollinen, että Euroopan parlamentti osoittaa niin suurta kiinnostusta tähän työhön.
<SPEAKER ID="286" NAME="Puhemies">
(DE) Päätämme tämän kohdan käsittelyn.
<P>
Äänestys toimitetaan huomenna torstaina 4. joulukuuta 2008 kello 12.00.
<P>
Kirjalliset lausumat (työjärjestyksen 142 artikla)
<SPEAKER ID="287" NAME="Cristian Silviu Buşoi  " AFFILIATION="ALDE">
kirjallinen. - (EN) Valitettavasti sukupuolten tasa-arvoon liittyvä yhteiskunnallinen kehitys on Balkanin alueella tunnettu siitä, ettei alalla ole tapahtunut parannusta. Vaikka tietyille Balkanin maille on myönnetty EU:n ehdokasvaltion asema, naisten asema muuttuu yhä huolestuttavammaksi eikä juuri parane.
<P>
Jotta naisten suhteellinen asema Balkanin maiden yhteiskunnissa voidaan säilyttää, EU:n on osallistuttava enemmän siihen hitaaseen demokratiakehitykseen, joka on luonteenomaista useimmille alueen maille, ja edistettävä naisten oikeuksia ja vapauksia koskevien oikeudellisesti sitovien välineiden hyödyntämistä. Lisäksi alueen hallitusten olisi toteutettava myönteisen syrjinnän käsitettä samalla tavoin kuin ne EU:n jäsenvaltiot, joissa sitä sovelletaan.
<P>
Jotta ympäristö voidaan vakauttaa uudelleen konfliktin jälkeen, on kuitenkin välttämätöntä edistää sellaisen yhdenvertaisen yhteiskunnan kehittämistä, jossa suojellaan naisten asemaa ja vältetään maiden menneisyydessä hyvin tyypillisten patriarkaalisten instituutioiden perustaminen uudelleen. Naisten osallistuminen päätöksentekoprosessiin on välttämätöntä, mikäli heidän yhteiskunnallista asemaansa halutaan muuttaa olennaisesti, ja sillä on myös konkreettinen merkitys tulevaisuudessa tapahtuvan kehityksen kannalta.
<SPEAKER ID="288" NAME="Anneli Jäätteenmäki  " AFFILIATION="ALDE">
kirjallinen. - (EN) Naisten ja miesten yhtäläiset mahdollisuudet ovat tärkeä osa Kööpenhaminan kriteereitä. Balkanin mailla on vielä paljon työtä tällä alalla. Ehdokasmaiden olisi pyrittävä muuttamaan syrjimättömyyttä ja sukupuolten tasa-arvoa koskevaa lainsäädäntöään niin, että se olisi yhdenmukainen yhteisön säännöstön kanssa.
<P>
Seuraavat asiat vaativat Balkanin alueella erityistä huomiota: terveydenhoidon lisääminen, naisten edustuksen lisääminen hallituksessa, naisten suojeleminen perheväkivallalta, seksuaalirikosten poistaminen ja voimakkaampien syrjimättömyysstrategioiden toteuttaminen.
<P>
Näitä ongelmia on todella myös EU:n jäsenvaltioissa. Meidän olisi pyrittävä jatkuvasti parantamaan sukupuolten tasa-arvoa.
<P>
Ennen kuin ehdokasmaat voivat liittyä Euroopan unioniin, niiden on kuitenkin kiinnitettävä erityistä huomiota näiden ongelmien ratkaisemiseen.
<SPEAKER ID="992" NAME="Lívia Járóka  " AFFILIATION="PPE-DE">
kirjallinen. - (EN) Romanien syrjintään liittyvät ongelmat ovat edelleen ratkaisematta kaikkialla Euroopan unionissa. Vanhoissa ja uusissa jäsenvaltioissa sekä ehdokasmaissa kotouttamispolitiikka on yleensä heikkoa ja hajanaista, ja sitä toteutetaan tapauskohtaisesti. Kaikkialla Balkanin alueella romaninaisia syrjitään paitsi sukupuolensa myös sen etnisen ryhmän vuoksi, johon he kuuluvat. Koska romaninaiset on syrjäytetty yhteiskunnan valtavirrasta, heihin kohdistuu syrjintää, joka vaikuttaa heidän mahdollisuuksiinsa saada terveydenhoitopalveluja, laadukasta koulutusta, asuntoja ja työtä.
<P>
On äärimmäisen tärkeää, että Balkanin alueen ehdokasmaat ja mahdolliset ehdokasmaat takaavat, että kaikenlainen romaninaisiin kohdistuva syrjintä ja ennakkoluulot poistetaan ja että kaikilla tasoilla (kansallisella ja paikallistasolla) otetaan käyttöön tehokas ja käytännöllinen syrjinnän vastainen strategia.
<P>
On selvää, että Euroopan unionin laajentumisprosessi voi Kööpenhaminan kriteerien avulla muuttaa merkittävästi romanien tilannetta Balkanin alueella. Tämän vuoksi on tärkeää, että Euroopan komissio hyväksyy tehokkaan valvontajärjestelmän, jolla se arvioi Balkanin alueella vähemmistöjen ja naisten oikeuksiin liittyvien todellisten toimenpiteiden toteuttamista ja jonka avulla selvitetään, täytetäänkö liittymistä koskevat poliittiset kriteerit täysimääräisesti.
<SPEAKER ID="991" NAME="Dumitru Oprea  " AFFILIATION="PPE-DE">
kirjallinen. - (RO) Mietinnössä Balkanin naisten tilanteesta käsitellään yhtä tämän hetken ajankohtaisimmista kysymyksistä: naisten asemaa nyky-yhteiskunnassa. Siinä soitetaan useita hälytyskelloja Balkanin naisten tilanteen vuoksi, samalla kun alueella rakennetaan vakaata demokratiaa. Mietintö on kattava, ja sen lisäksi siinä käsitellään esimerkiksi seuraavia yleisesti merkittäviä avainkysymyksiä: naiset työmarkkinoilla, taistelu stereotypioita vastaan, naisten terveys, naiset päätöksenteossa, naisiin kohdistuva väkivalta ja ihmiskauppa. Nämä aiheet ovat entistä merkityksellisempiä niissä valtioissa, joissa on tapahtunut suuria muutoksia viimeisten 20 vuoden aikana.
<P>
Huolestuttavaa on se, miten vaikea näiden maiden todellista tilannetta on arvioida. Naisia syrjitään joko tahallisesti tai tahattomasti. Yhtenä esimerkkinä tästä ovat naisille tarkoitetut "epäviralliset" työmarkkinat. Joissakin maissa tätä tilannetta pidetään normaalina. Suurempia ongelmia kohtaavat naiset, jotka ohjataan tai jotka "ajautuvat" toimintaan, joka ei ole ihmisarvoista, esimerkiksi prostituutioon, tai jotka joutuvat ihmiskauppiaiden uhriksi. Toinen huolenaihe on se, että monet naiset ovat myös perheväkivallan uhreja.
<P>
Toisaalta naisten on osallistuttava aktiivisemmin asenteiden muuttamiseen, jotta he voivat ottaa yhteiskunnassa sen aseman, joka heille kuuluu.
<SPEAKER ID="289" NAME="Rovana Plumb  " LANGUAGE="RO">
Länsi-Balkanin välittömässä läheisyydessä sijaitsevaa maata edustavana parlamentin jäsenenä olen tyytyväinen mietinnössä mainittuun ehdokasmaiden tai mahdollisten ehdokasmaiden edistymiseen. Tarvitaan kuitenkin erityisiä poliittisia toimia, joilla poistetaan alueella vallitseva yhteiskunnallinen ja taloudellinen syrjintä ja epävarmuus.
<P>
Alueen konfliktit ovat heikentäneet kollektiivisessa muistissa olevaa mielikuvaa naisista. Ne ovat myös johtaneet sellaisten stereotypioiden syntymiseen ja vahvistumiseen, joiden mukaan naisten rooli yhteiskunnassa on erittäin rajoitettu ja jää vahvojen miesten varjoon.
<P>
Näiden stereotypioiden poistaminen on aloitettava jo perustason opetuksessa. Koulujen opetusmateriaalissa pitäisi itse asiassa edistää myönteistä mielikuvaa naisista, jotka nauttivat samoista oikeuksista kuin miehetkin.
<P>
Velvollisuutemme on tukea näitä ohjelmia sekä poliittisesti että taloudellisesti. Tämä tarkoittaa sitä, että neuvotteluvaiheen aikana on valvottava tarkasti saavutettuja tuloksia.
<SPEAKER ID="990" NAME="Daciana Octavia Sârbu  " LANGUAGE="RO">
EU:n on valvottava tarkemmin Balkanin naisten tilannetta erityisesti EU:n ehdokasmaissa.
<P>
Samalla on edistettävä liittymistä valmistelevan tukivälineen varojen myöntämistä Balkanin maiden tukemiseen erityisesti lapsiin kohdistuvan ihmiskaupan ja prostituution torjunnassa sekä sellaisten asianmukaisten terveydenhoitopalvelujen tarjoamiseen, joita kaikki naiset voivat käyttää rodusta, uskonnosta tai yhteiskunnallisesta asemasta riippumatta. Viimeisenä muttei vähäisimpänä asiana totean, että näillä varoilla voitaisiin avustaa myös turvakotien ja neuvontakeskusten perustamista perheväkivallan uhreiksi joutuneille naisille.
<P>
Haluan myös korostaa, miten tärkeää on, että sekä Balkanin alueen hallitukset että EU:n jäsenvaltioiden kansalaisjärjestöt tukevat Balkanin naisten oikeuksien puolesta taistelevia kansalaisjärjestöjä.
<P>
Kehotan painostamaan Balkanin maiden hallituksia, jotta ne hyväksyisivät kiireellisesti toimenpiteitä, joilla torjutaan ja ehkäistään ihmiskauppaa, alaikäisten prostituutiota ja lapsipornoa ottaen huomioon, että Balkanin maat ovat sekä ihmiskaupan kauttakulkualue että sen lähtöpiste.
<P>
On myös muistettava, että Balkanin alueen toimivaltaisten toimielinten on hyväksyttävä toimenpiteitä, joilla varmistetaan, että naisille ja miehille maksetaan samasta työstä sama palkka ja että ihmisiä koulutetaan torjumaan stereotypioita.
<SPEAKER ID="290" NAME="Dushana Zdravkova  " LANGUAGE="BG">
Viime viikolla vietimme kansainvälistä päivää naisiin kohdistuvan väkivallan lopettamiseksi. Euroopan komissio korosti, miten tärkeää on puuttua armotta tähän kiireellisen ongelmaan. Euroopan parlamentin on myös kehotettava ehdokasmaita ryhtymään aktiivisiin toimenpiteisiin, joilla varmistetaan, että voimassa olevaa sääntelykehystä sovelletaan ja noudatetaan asianmukaisesti. Koska laki ei voi olla voimassa vain paperilla, sitä on sovellettava myös käytännössä, jotta voidaan parantaa niiden naisten tilannetta, jotka elävät päivittäisessä piinassa eivätkä edes ymmärrä sen olevan väärin. Tämän vuoksi olen tutkijan kanssa samaa mieltä siitä, että on ryhdyttävä toimiin näissä maissa vallitsevien stereotyyppisten ajatusmallien muuttamiseksi.
<P>
Haluan kiinnittää huomionne toiseen mietinnössä esitettyyn tärkeään näkökohtaan. Kun otetaan huomioon alueen erityispiirteet ja erityisesti ne aseelliset konfliktit, joita koko Eurooppa todisti viime vuosikymmenellä, haluan korostaa sitä, että konfliktialueilla miehet ja naiset, tytöt ja pojat kokevat sodan eri tavoin. On totta, että naiset ja lapset ovat useimmin näiden konfliktien uhreja. Siitä huolimatta naisille on annettava yhtäläiset mahdollisuudet, jotta he voivat myös taistella ja osallistua aktiivisesti yhteiskunnalliseen ja poliittiseen elämään sekä johtaa ja vakauttaa yhteiskuntaa.
