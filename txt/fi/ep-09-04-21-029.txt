<CHAPTER ID="029">
Vihreä kirja Euroopan laajuisia liikenneverkkoja koskevasta politiikasta tulevaisuudessa (lyhyt esittely) 
<SPEAKER ID="247" NAME="Puhemies">
(FR) Esityslistalla on seuraavana lyhyt esittely Eva Lichtenbergerin liikenne- ja matkailuvaliokunnan puolesta laatimasta mietinnöstä vihreästä kirjasta Euroopan laajuisia liikenneverkkoja koskevasta politiikasta tulevaisuudessa.
<SPEAKER ID="248" NAME="Eva Lichtenberger" LANGUAGE="DE">
Arvoisa puhemies, hyvät kollegat, kiitos paljon, että jäitte tänne tämän asian käsittelyn ajaksi, sillä se on itse asiassa huomattavasti tärkeämpi kuin mitä saattaisi päätellä täällä läsnä olevien jäsenten määrästä. Se liittyy liikennepolitiikan tarkistamiseen Euroopan laajuisten verkkojen osalta. Haluaisin ensiksi kiittää kollegoitani, jotka ovat osallistuneet tähän, erityisesti komissiota ja sihteeristöä, joka antoi erinomaista tukea.
<P>
Euroopan laajuisilla verkoilla on pitkä historia. Hankkeita on esitetty, luetteloista keskusteltu ja päätöksiä lykätty 15 vuoden ajan. Tämä oli ja on syy koko tarinan tarkemmalle tarkastelulle, sen tarkistamiselle ja miettimiselle, missä määrin tavoitteet on saavutettu tai voidaan saavuttaa. Euroopan laajuiset verkot eivät aina ole olleet menestys. Se johtuu - kuten niin usein Euroopan unionissa - osittain rahoituksesta ja osittain rahoituksen puutteesta jäsenvaltioissa, joilla on edelleen valitettava tapa pyytää paljon tukea Euroopan unionilta. Sitten kuitenkin, kun kyse on maksuista Euroopan unionin talousarvioon, säkkien suut ovat visusti kiinni ja ulos annetaan hyvin vähän.
<P>
Ja koska tyhjästä on paha nyhjäistä, monet hankkeet eivät päässeet käyntiin, ja meidän on tarkasteltava tätä tiiviimmin vielä kerran, erityisesti niiden viimeaikaisempien haasteiden pohjalta, joita meillä on koko EU:n liikennepolitiikan osalta. Toisaalta meillä on ilmastonmuutoksen aiheuttamia uusia haasteita, ja meidän on vastattava näihin haasteisiin. Kysymys liikenteen kestävyydestä ja kysymys tiettyjen liikennetapojen ilmastolle aiheuttamasta vahingosta on kysyttävä aina uudelleen ja uudelleen, ja niiden on myös oltava mukana jäsenvaltioiden ja Euroopan unionin toiminnassa.
<P>
Toinen kohta on se, että meidän on tietenkin käsiteltävä hyvin päättäväisesti nykyistä rahoituskriisiä, joka tietyissä oloissa rajoittaa vielä enemmän joidenkin jäsenvaltioiden valmiuksia ryhtyä toimenpiteisiin infrastruktuurien ja niihin liittyvien tarvittavien investointien osalta. Laajentuminen on kuitenkin tuonut meille Euroopassa täysin uusia tehtäviä, joita ei ollut olemassa, kun Euroopan laajuisten verkkojen luettelosta tehtiin päätöksiä. Siksi valiokunnassa tehtiin pitkien keskustelujen jälkeen päätös sellaisen lähestymistavan hyväksymisestä, jolla pyritään käsittelemään erityisesti näitä asioita.
<P>
Ensinnäkin eri liikennemuodot pitäisi verkottaa huomattavasti paremmin kuin tähän mennessä. Tätä on lyöty aiemmin laimin. Tämä vaikuttaa erityisesti satamiin ja sisämaahan, joita on lyöty laimin viime vuosina ja jotka nyt ovat tämän mietinnön keskipiste. Se kuitenkin edellyttää myös ydinverkon kehittämistä ja sellaisia verkon yhteyksiä, joihin koko järjestelmä perustuu ja joihin koko järjestelmä on liitetty, mikä mahdollistaa liikennealan vakaan kehittämisen ja sen hallinnon jatkuvan parantamisen. Me emme tarvitse ainoastaan liikennemuotojen maantieteellistä verkkoa vaan myös käsiteverkon, paremmat intermodaaliset yhteydet ja parempaa tekniikkaa verkoissa. Tämä koskee enemmän ohjelmistoa kuin laitteita. Tämä on mietintömme ydin, ja toivon, että voimme sopia tästä päätöslauselmasta, jolla on laaja tuki, ja että emme ota askelta taaksepäin, kuten vaihtoehtoisessa päätöslauselmassa juuri todettiin.
<SPEAKER ID="249" NAME="Joe Borg" LANGUAGE="EN">
Arvoisa puhemies, koska Euroopan laajuisia verkkoja koskeva politiikka luotiin 15 vuotta sitten, sillä on edistetty huomattavasti sisämarkkinoiden toimintaa ja taloudellista, sosiaalista ja alueellista yhteenkuuluvuutta. Nyt sitä on mukautettava uusiin haasteisiin.
<P>
Vihreässä kirjassa Euroopan laajuisia liikenneverkkoja koskevasta politiikasta tulevaisuudessa käsitellään näitä haasteita ja ehdotetaan toimenpiteitä niihin puuttumiseksi sekä verkon suunnittelun että hankkeiden täytäntöönpanon vaiheissa.
<P>
Komissio arvostaa hyvin paljon sitä, että Euroopan parlamentti on seurannut tätä tarkistusprosessia alusta alkaen, kuten päätöslauselmassa mainitaan. Se korostaa molempien toimielinten päättäväisyyttä kehittää tulevaisuuteen suuntautunutta Euroopan laajuisia liikenneverkkoja koskevaa politiikkaa.
<P>
Meidän ehdotustemme ja liikennevaliokunnan hyväksymässä Eva Lichtenbergerin mietinnössä esitettyjen tavoitteiden ja kehotusten välillä on suuri vastaavuustaso: on kehitettävä yhtenäisempi verkostolähestymistapa, jossa on vahvistettava intermodaalisia yhteyksiä, kuten rautatieyhteyksiä satamiin ja lentokentille ja intermodaalisiin terminaaleihin, yhteyksiä kaukoliikenteen ja kaupunkien liikennejärjestelmien välillä sekä yhteentoimivuutta, jotta parannetaan matkustaja- ja rahtiliikenteen tehokasta, turvallista ja laadukasta perustaa.
<P>
Komissio on samaa mieltä myös siitä mietinnössä esitetystä näkemyksestä, että - erityisesti rahti-alalla - on olennaisen tärkeää edistää komodaalisia ketjua, joissa vesi- ja raideliikenteellä on merkittävä asema, ja älykkäillä liikennejärjestelmillä tuetaan infrastruktuurin käytön optimointia.
<P>
Liikennevaliokunta on mietintöluonnoksessaan valinnut kolmannen vaihtoehdon, ytimestä ja kattavasta verkosta koostuvan kaksinkertaisen rakenteen. Tätä vaihtoehtoa tukemalla parlamentti vahvistaa, että perinteinen liikenteen infrastruktuuria koskeva politiikka on yhdistettävä uusien edellytysten ja olojen asianmukaiseen käsittelyyn, että tarvitaan enemmän joustavuutta ja reagointia muuttuviin tilanteisiin ja enemmän avoimuutta liikenteen palveluvaatimuksista johtuvien infrastruktuuritoimenpiteiden määrittelyssä ja tuessa ja että talouteen ja ympäristöön liittyvä haaste edistää liikennekäytävien koordinoitua parantamista monilla pienillä infrastruktuuria ja älykkäitä liikennejärjestelmiä koskevilla hankkeilla.
<P>
Panemme merkille, että mietintöluonnoksesta liikennevaliokunnassa käydyn äänestyksen jälkeen esitettiin vaihtoehtoista päätöslauselmaa, jossa tuetaan toista vaihtoehtoa, yksinkertaista verkostoa, jossa on vain ensisijaisia hankkeita ja ensisijainen verkosto, eikä siten kattavaa verkkoa. Se on meidän mielestämme ristiriidassa joidenkin päätöslauselmaluonnoksen kohtien kanssa.
<P>
Haluaisin tässä yhteydessä myös muistuttaa kattavan verkon eduista ja haitoista. Vaikka se on liian laaja, jotta siinä voitaisiin asettaa selkeästi painopisteet ja keskittyä yhteisön välineisiin sen täytäntöönpanon edistämiseksi, sillä edistetään Euroopan laajuisten liikenneverkkojen saatavuutta koskevaa toimintaa ja edistetään yhteenkuuluvuutta. Se on myös osoittautunut olennaiseksi viitekehykseksi erilaisille liikennepolitiikan toimille ja lainsäädännölle: erityisesti rautatiealan yhteentoimivuudelle ja tieturvallisuudelle. Kattavan verkon poistamisella olisi siksi joitakin turmiollisia vaikutuksia.
<P>
Verkon täytäntöönpanon osalta olemme täysin samaa mieltä mietinnössä esitetystä näkemyksestä, että jäsenvaltioilla on ratkaiseva asema päätettäessä liikenneinfrastruktuurista sekä suunniteltaessa ja rahoitettaessa sitä. Euroopan laajuisten liikenneverkkojen talousarvioon tarvitaan riittävästi taloudellisia resursseja, ja alueellisten kehitystavoitteiden ja Euroopan laajuisia liikenneverkkoja koskevan politiikan koordinointia on vahvistettava ja julkisen ja yksityisen sektorin kumppanuuksia on kehitettävä edelleen.
<P>
Komissio korostaa myös, että Euroopan laajuisten liikenneverkkojen investoinnit ovat merkittäviä kestävässä talouskehityksessä ja siten olennainen tapa auttaa voittamaan nykyinen kriisi.
<P>
Lopuksi, olemme hyvin kiitollisia Euroopan laajuisia liikenneverkkoja koskevasta politiikasta tulevaisuudessa laaditusta päätöslauselmaesityksestä. Haluaisimme kiittää liikennevaliokuntaa sen sitä koskevasta rakentavasta keskustelusta ja erityisesti Eva Lichtenbergeriä kattavasta työstä. Se on arvokas panos seuraaviin prosessin vaiheisiin keskusteluissa muiden toimielinten kanssa.
<SPEAKER ID="250" NAME="Puhemies">
(FR) Kohdan käsittely on päättynyt.
<P>
Äänestys toimitetaan keskiviikkona 22. huhtikuuta 2009.
<P>
Kirjalliset lausumat (142 artikla)
<SPEAKER ID="988" NAME="Krzysztof Hołowczyc  " LANGUAGE="PL">
Kun Euroopan parlamentin nykyinen vaalikausi lähenee loppuaan, meillä on tilaisuus kommentoida komission lähitulevaisuudessa suunnittelemaa lähestymistavan muutosta yhteisön suurimmassa infrastruktuurihankkeessa, Euroopan laajuisissa liikenneverkoissa.
<P>
Tällä hetkellä jäsenvaltiot rakentavat verkkoa. Tämän looginen jatko ja lopullinen vaihe on eri maiden yksittäisten osien yhdistäminen yhtenäiseksi kokonaisuudeksi yleiseurooppalaisen järjestelmän luomiseksi.
<P>
Euroopan unionin maantiede muuttuu. Siksi muutosten esittäminen verkon kartan muuttamiseksi tuntuu oikeutetulta. Tässä yhteydessä myös investoinnin rahoitustarpeet muuttuvat. Verkon yhdistämisen lopullisessa vaiheessa pitäisi kiinnittää erityistä huomiota sen rajatylittävien osuuksien rahoittamiseen.
<P>
Euroopan nykyisten liikenneyhteyksien laadun parantaminen ja uusien rakentaminen auttaa meitä vähentämään tieliikenneonnettomuuksia, mikä on jatkuva painopisteala parannettaessa EU:n kansalaisten liikkuvuutta. Lisäksi, teknisten innovaatioiden kaikkien uusien muotojen käyttöönottoa ja nykyinen älykkään liikennejärjestelmän yleistämistä perustellaan EU:n 2000-luvun infrastruktuurin painopistealoilla.
