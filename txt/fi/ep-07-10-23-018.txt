<CHAPTER ID="018">
Pöytäkirja teollis- ja tekijänoikeuksien kauppaan liittyviä näkökohtia koskevan sopimuksen (TRIPS) muuttamisesta (keskustelu) 
<SPEAKER ID="390" NAME="Puhemies">
(IT) Esityslistalla on seuraavana Gianluca Sustan kansainvälisen kaupan valiokunnan puolesta laatima suositus ehdotuksesta neuvoston päätökseksi TRIPS-sopimusta muuttavan, Genevessä 6 päivänä joulukuuta 2005 tehdyn pöytäkirjan hyväksymisestä Euroopan yhteisön puolesta (08934/2006 - C6-0359/2006 -
<SPEAKER ID="391" NAME="Gianluca Susta  " AFFILIATION="ALDE">
esittelijä.- (IT) Arvoisat puhemies ja komission jäsen, hyvät kollegat, aluksi haluan käyttää tilaisuutta hyväkseni ja kiittää Euroopan liberaalidemokraattien liiton ryhmän sihteeristöä tuesta, jota sain siltä parlamentissa. Kiitän myös kaikkia varjoesittelijöitä ja Johan Van Heckeä, joka hoiti tätä asiaa ennen minua tehden erinomaista työtä ja onnistuen säilyttämään parlamentin yksimielisyyden aivan loppuun saakka.
<P>
Mielestäni tämä on ollut parlamentin suurin vahvuus kampanjassa, jolla edistetään lääkkeiden saatavuutta kehitysmaissa ja vähiten kehittyneissä maissa, joissa niitä eniten tarvitaan. Oikeus terveyteen ja edullisen terveydenhoidon saatavuus ovat perusoikeuksia, jotka pitäisi turvata kaikille kansalaisille. Valitettavasti tiedämme liiankin hyvin, ettei tämä aina toteudu. Aivan liian usein lääketeollisuuden määräämät hinnat ovat liian korkeita, ja tämä johtaa vaikeuksiin niissä maissa, joissa lääkkeitä eniten tarvittaisiin.
<P>
Kuten olen jo useaan otteeseen todennut sekä kansainvälisen kaupan valiokunnassa että täysistunnossa, parlamentti ei tästä syystä voinut hyväksyä kritiikittömästi TRIPS-sopimusta muuttavaa pöytäkirjaa, ikään kuin se olisi maailmanlaajuinen ihmelääke, ja pitää sen jälkeen asiaa loppuun käsiteltynä. Parlamentti vaati lisätoimia ainakin Euroopan unionissa, sillä Euroopan unioni voi tehdä enemmän - ja sen pitääkin tehdä.
<P>
Euroopan parlamentti, joka on aina puolustanut voimakkaasti kaikkien TRIPS-sopimuksen tarjoamien joustomahdollisuuksien hyödyntämistä, ei voinut näyttää vihreää valoa pöytäkirjan ratifioinnille ilman komissiolta ja neuvostolta saatuja konkreettisia ja tehokkaita takeita. Ratifiointia ei voitu hyväksyä edes tämän kesän valitettavien tapahtumien, kuten Thaimaan kanssa käydyn kirjeenvaihdon perusteella, vaikka asia ratkesikin osittain.
<P>
Mielestäni on oikeudenmukaista korostaa, että komission ja neuvoston kanssa näiden kuukausien aikana tehdyn tiiviin yhteistyön ansiosta on kiistatta saavutettu Euroopan unionin kannalta tärkeä tavoite asettamalla pohjimmiltaan tekninen asiakirja EU:n poliittisen asialistan kärkeen.
<P>
Olen vakaasti sitä mieltä, että lopputulosta voidaan pitää onnistuneena paitsi tästä syystä myös ennen kaikkea siksi, että olemme onnistuneet pääsemään eteenpäin äärimmäisen arkaluonteisilla aloilla muun muassa edistämällä TRIPS-sopimuksen nojalla myönnetyn joustavuuden käyttöä. Siten pystymme parantamaan keskeisten lääkkeiden saatavuutta edullisin hinnoin kansallisten kansanterveysohjelmien yhteydessä.
<P>
Kannatan erityisesti neuvoston maanantaina esittämään julkilausumaan sisältyvää selvää viittausta TRIPS-sopimuksen 30 artiklaan. Omalle ryhmälleni tämä antaa takeet ja varmuuden siitä, että jäsenvaltiot voivat käyttää tätä välinettä joutumatta painostuksen kohteeksi ja että lääkkeiden saatavuus helpottuu niitä eniten tarvitsevissa maissa.
<P>
Toiseksi olen myös ilahtunut TRIPS-plus-sopimuksella saavutetuista tuloksista, nimittäin tiukemmista määräyksistä TRIPS-sopimuksen nojalla annettuihin määräyksiin verrattuna. Parlamentti, neuvosto ja komissio ovat sopineet, ettei kehitysmaiden kanssa tulevaisuudessa tehtävissä kahdenvälisissä tai alueellisissa sopimuksissa neuvotella määräyksistä, jotka saattaisivat vaikuttaa kielteisesti terveyteen ja lääkkeiden saatavuuteen.
<P>
Vaikka annan tunnustusta puheenjohtajavaltio Portugalin toimille, haluaisin tästä huolimatta kysyä, voidaanko julkilausuman tekstiä vielä parantaa etenkin köyhiä kehitysmaita koskevassa osuudessa. Tämä ilmaus voisi aiheuttaa sekaannusta, sillä nykyisin viitataan tavallisesti vain kehitysmaihin ja vähiten kehittyneiden maiden ryhmään. Uuden ryhmän lisääminen mutkistaisi tilannetta. Ennen kaikkea on tärkeää korostaa, että kaikkien kehitysmaiden on voitava hyödyntää nykyistä järjestelmää tarvitsematta pelätä kielteisesti vaikuttavien säännösten käyttöönottoa tulevaisuudessa. Tämä koskee siis jopa sellaisia maita kuin Brasilia, Intia ja niin edelleen.
<P>
Lopuksi on vielä ratkaisevan tärkeää korostaa tähänastisia toimia, jotka koskevat tutkimuksen ja teknologisen kehityksen siirtämistä eteläisiin maihin. ALDE-ryhmä on valmis antamaan suostumuksensa, koska se katsoo, että kielto vaikuttaisi haitallisesti lääkkeitä kipeimmin tarvitseviin maihin ja olisi edesvastuutonta Euroopan unionilta ottaen huomioon, ettei WTO:n neuvottelujen uudelleenkäynnistäminen ole realistista.
<P>
Tämä ei kuitenkaan muuta sitä tosiasiaa, että suhtaudumme edelleen varauksellisesti WTO:n tutkiman ja hyväksymän järjestelmän tehokkuuteen. Vielä aivan puheenvuoroni lopuksi haluan tästä syystä vakuuttaa, että EU ei tyydy tähän. Parlamentti tekee kaiken voitavansa varmistaakseen, että viime kuukausien aikana annettuja takeita noudatetaan käytännössä.
<P>
Komission jäsen Peter Mandelson vakuutti kirjeessään, ettei hän aio neuvotella TRIPS-plus-määräyksistä. Kehotammekin, että hän poistaa ehdotuksesta Karibian maiden kanssa tehtäväksi talouskumppanuussopimukseksi vaatimuksen, joka koskee patenttiyhteistyösopimuksessa ja patenttilakisopimuksessa määrättyjen velvoitteiden sekä teollis- ja tekijänoikeuksien noudattamisen varmistamisesta annetun direktiivin 2004/48/EY teollis- ja tekijänoikeuksia koskevien säännösten noudattamista ja hyväksymistä, sillä kyseiset säännökset muistuttavat yksiselitteisesti TRIPS-plus-sopimusten määräyksiä.
<SPEAKER ID="392" NAME="Peter Mandelson">
komission jäsen.-(EN) Arvoisa puhemies, olen hyvin mielissäni siitä, että olemme pystyneet löytämään yleisesti hyväksyttävän ratkaisun tärkeään kysymykseen, joka koskee lääkkeiden saatavuutta köyhissä kehitysmaissa. Viime kuukausina käymämme keskustelu on ollut tuloksekasta, ja haluan kiittää parlamenttia tiiviistä ja laadukkaasta vuoropuhelusta. Komissio on aina suhtautunut myötämielisesti parlamentin ilmaisemiin huolenaiheisiin, ja yhtyy todellakin useimpiin niistä. Tästä syystä komissiolla oli näkyvä asema keskusteluissa, joita WTO:ssa käytiin TRIPS-sopimuksesta ja lääkkeiden saatavuudesta.
<P>
Mielestäni tämä keskustelu on tarjonnut komissiolle tilaisuuden selventää kantaansa moniin kysymyksiin. Olemme kaikki yhtä mieltä siitä, että TRIPS-sopimuksen tarkistaminen on yksi monista osaratkaisuista lääkkeiden saatavuutta koskevaan ongelmaan. On selvää, että tarvitaan muitakin toimenpiteitä erityisesti terveydenhuoltojärjestelmien ja infrastruktuurin parantamiseksi nimenomaan köyhissä kehitysmaissa.
<P>
Jotkut jäsenet pelkäävät, että mekanismi ei toimi. Tällainen väite on tosiaankin ennenaikainen. Komissio sopi poikkeusluvan täytäntöönpanoa koskevassa asetuksessa ja yhdessä parlamentin kanssa, että sopimusta arvioidaan kolme vuotta sen voimaantulon jälkeen, ja aiomme myös tehdä sen.
<P>
Tuemme myös hallitustenvälisen työryhmän ja WHO:n välistä yhteistyötä selvittääksemme lääkkeiden saatavuuden parantamista koskevia lisätoimenpiteitä.
<P>
Komissio on pystynyt vahvistamaan uudelleen sitoutumisensa TRIPS-sopimusta ja kansanterveyttä koskevaan Dohan julistukseen ja siihen sisältyvien joustojen tukemiseen.
<P>
Samoin pystyn tämän keskustelun avulla hälventämään väärinkäsityksiä, jotka koskevat AKT-maiden kanssa tehtyihin talouskumppanuussopimuksiin liittyviä komission menettelyjä. Vakuutan, että kyseisissä sopimuksissa ja muissa tulevissa kahdenvälisissä ja alueellisissa sopimuksissa, joita komissio tekee köyhien kehitysmaiden kanssa, se ei vaadi eikä aio vaatia määräyksiä, jotka voisivat vaikuttaa lääkkeiden saatavuuteen tai heikentää TRIPS-sopimusta ja kansanterveyttä koskevaan Dohan julistukseen sisältyviä TRIPS-joustomekanismeja.
<P>
Tämän vilpittömän ja avoimen keskustelun ansiosta parlamentti pystyy nyt antamaan hyväksyntänsä komission ehdotukselle. Sen jälkeen Euroopan yhteisö liittyy muiden TRIPS-sopimuksen hyväksyneiden WTO:n jäsenvaltioiden joukkoon. Hyväksynnän ansiosta EY voi jatkossakin ottaa WTO:ssa ohjat käsiinsä lääkkeiden saatavuutta koskevassa kysymyksessä.
<P>
Lopuksi haluan korostaa, että lääkkeiden saatavuus pysyy edelleen komission painopistealana, ja haluan tulevaisuudessa jatkaa rakentavaa yhteistyötä parlamentin kanssa tässä asiassa.
<SPEAKER ID="393" NAME="Michel Rocard  " AFFILIATION="PSE">
oikeudellisten asioiden valiokunnan lausunnon valmistelija. - (FR) Arvoisat puhemies ja komission jäsen, hyvät kollegat, olen pahoillani siitä, ettei neuvoston edustaja osallistu keskusteluun tänä iltana, koska se on kerrankin tärkein yhteystahomme. Tunnelma parlamentissa on haltioitunut, kaikki ovat yksimielisiä ja huomenna äänestämme luullakseni murskaenemmistöllä TRIPS-sopimukseen tehtävän tarkistuksen puolesta. Sen arvellaan parantavan - ja sen pitäisi parantaa - lääkkeiden saatavuutta niissä maissa, joiden kehitystaso ei ole riittävä ja joilla ei ole lääkkeiden saatavuutta turvaavaa lääketeollisuutta.
<P>
Tästä aiheesta käymämme pitkän keskustelun aikana parlamentti suhtautui hieman komissiota epäilevämmin tämän järjestelmän tehokkuuteen. Vakaa käsitykseni on, että tämä antoi aihetta maanantaiaamuna jaettuun julkilausumaan, jonka ansiosta olemme hyväksyneet tämän pienen keskinäisellä sopimuksella toteutettavan edistysaskeleen. Haluan kiittää neuvostoa siitä, että se kuunteli kerrankin enemmän parlamenttia kuin komissiota. Tämä on edistysaskel, mutta olemme kuitenkin selvillä sen riittämättömyydestä ja suhtaudumme hieman epäillen sen tehokkuuteen. Jäsenvaltioiden ja neuvoston on sovellettava suosituksia tiukasti poistaakseen nämä vähäiset epäilykset.
<P>
Olen kuitenkin ilahtunut siitä, mitä komission jäsen Peter Mandelson juuri totesi. Hän on itse ilmoittanut asiantuntijaryhmästä, joka tutkii ja arvioi muita toimenpiteitä, ja luultavasti keskustelemme näistä asioista uudelleen selvitettyämme, vastaako toimenpiteiden tehokkuus odotuksiamme. Olen joka tapauksessa tyytyväinen siihen, että tämä välttämättömän vaihe johti myönteiseen lopputulokseen, vaikka se ei olisikaan riittävän kauaskantoinen.
<SPEAKER ID="394" NAME="Georgios Papastamkos">
PPE-DE-ryhmän puolesta. - (EL) Arvoisa puhemies, Euroopan kansanpuolueen esittelijänä haluan kiittää esittelijä Sergio Sousa Pintoa ja muita kollegoja ilahduttavan tuloksekkaasta yhteistyöstä, sillä sen avulla pystyimme selvittämään joitakin poliittisten ryhmien välisiä erimielisyyksiä ja säilyttämään yksimielisen kannan tässä tärkeässä kysymyksessä. Euroopan parlamentti voi ylittää perustamissopimuksessa määrätyt vastuualueet, eikä sen tarvitse tyytyä vain antamaan suostumustaan. Heinäkuussa annetussa päätöslauselmassa saavutettiin poliittinen voitto, joka oli puoluerajat ylittävä yksimielinen tahdonilmaus.
<P>
Tavoitteena olivat komission ja neuvoston antamat sitoumukset, ja tavoite saavutettiin. Ne vastaavat pitkälti Euroopan parlamentin näkemyksiä. Voitaisiin sanoa, että kyseessä oli toimielinten yhteistyöharjoitus, joka havainnollistaa Euroopan parlamentin uutta asemaa uudistussopimuksen hyväksymisen jälkeen.
<P>
EU tukee näin ollen hyväksymiään tarkistuksia konkreettisilla sitoumuksilla, joilla varmistetaan prosessin sujuvuus. Sitoumukset ovat myös paljon kauaskantoisempia, sillä niissä määrätään suuntaviivat kehitysmaiden kansanterveyttä koskevalle yhdennetylle lähestymistavalle. TRIPS-sopimukseen tehtävän tarkistuksen hyväksyminen on EU:lta myönteinen ja lupaava viesti kehitysmaille. Toivomme, että se edellyttää myös muiden WTO:n jäsenmaiden aktiivista yhteistyötä.
<SPEAKER ID="395" NAME="Kader Arif" LANGUAGE="FR">
Arvoisat puhemies ja komission jäsen, hyvät kollegat, keskustellessamme edellisen kerran heinäkuussa lääkkeiden saatavuudesta kehotin huomautusteni päätteeksi neuvostoa ja komissiota antamaan selvän ja muodollisen sitoumuksen sen takeeksi, että EU osallistuu aktiivisesti uusien ratkaisujen kehittämiseen ja haluaa toimia edelläkävijänä edullisten lääkkeiden yleisen saatavuuden puolesta. Emme voineet tyytyä keskusteluun, jossa ei annettu täsmällisiä sitoumuksia, ja panen tänään merkille, että kolmen toimielimen välillä useita kuukausia jatkuneen vuoropuhelun jälkeen jotkin tekemistämme vakavista ehdotuksista ovat toteutumassa.
<P>
Aluksi haluan kiittää parlamenttia työstä, jota se teki koko ajan vastuuntuntoisesti ja avoimesti. Parlamentti perusteli äänestyksen lykkäämistä kolmesti peräkkäin halulla sitoutua maailmanlaajuiseen kansanterveyteen. Tämä oli meille osoitus siitä, että sanalla ”yhteisvastuu” on vielä merkitystä EU:n toiminnassa.
<P>
Siksi haluan aluksi kiittää esittelijä Gianluca Sustaa hänen suostuttelukyvystään ja peräänantamattomuudestaan sekä kaikkia poliittisten ryhmien varjoesittelijöitä, jotka ovat koko kuukausia jatkuneen yhteistyön, toiminnan ja yhteisen pyrkimyksen ajan ylittäneet puoluepoliittiset rajat osoittaakseen, miten laadukkaaseen työhön parlamentti pystyy. Siksi toivon, että neuvosto ja komissio pystyvät osoittamaan konkreettisesti, että ne noudattavat sitoumuksia, joita on annettu viime kuukausien aikana käytyjen lukuisien vuoropuhelujen yhteydessä ja vastaanottamassamme kirjallisessa lausumassa.
<P>
Sitoumukset ovat seuraavat: jäsenvaltiot voivat vapaasti hyödyntää kaikkia lausekkeita, joiden perusteella niillä on lupa tuottaa geneerisiä lääkevalmisteita ja viedä niitä kehitysmaihin - muuallekin kuin köyhiin kehitysmaihin, kyseiset kehitysmaat voivat hyödyntää kaikkia Dohan julistukseen sisältyviä joustoja hankkiakseen väestölleen sen tarvitsemia keskeisiä lääkkeitä, Euroopan unioni ei neuvottele kansanterveyteen liittyvistä määräyksistä kauppasopimusneuvotteluissa - panen merkille myös komission jäsenen julkilausumat - ja lopuksi, EU rahoittaa hankkeita kehittääkseen kyseisten maiden tutkimus- ja tuotantovalmiuksia.
<P>
Nämä ovat myönteisiä edistysaskeleita, ja haluamme hyödyntää niitä nyt, mutta toteaisin kaikesta huolimatta, etteivät muut toimielimet ole välttämättä vastanneet parlamentin esiin tuomiin kysymyksiin tai oikeutettuihin huolenaiheisiin sen toivomalla tavalla. Jatkamme toimintamme lääkkeiden yleismaailmallisen saatavuuden puolesta. Siksi valvomme erityisen tarkasti neuvoston ja komission tänään antamien sitoumusten soveltamista, ja samalla vaadimme, että kaikkiin huolenaiheisiimme reagoidaan jatkossakin nopeasti ja asianmukaisesti lähikuukausina. Muistutan, että parlamentille ensimmäiseksi annetussa sitoumuksessa luvattiin arvioida loppuun se mekanismi, joka parlamentin on huomenna määrä hyväksyä. Tässä on edelleen epäselvyyksiä, joihin on puututtava. Ellei näin tehdä asianosaisille kehitysmaille annettujen sitoumusten mukaisesti, EU:n pitäisi tehdä tarvittavat johtopäätökset todella käyttökelpoisen ja kestävän ratkaisun kehittämiseksi.
<P>
Siksi olen tyytyväinen neuvoston ja komission antamiin sitoumuksiin ja kehotan näin ollen ryhmääni huomenna äänestämään ratifioinnin puolesta, vaikka viikkoja kestänyt pitkä työrupeama, josta olemme juuri selvinneet, antaakin aihetta ajatella, että tekemämme yhteinen sopimus ei suinkaan ole lopullinen, vaan vasta alkua.
<SPEAKER ID="396" NAME="Johan Van Hecke">
ALDE-ryhmän puolesta. - (NL) WTO:n 30. elokuuta 2003 tekemä päätös, jolla mahdollistettiin TRIPS-sopimusta koskeva tilapäinen poikkeus, on nyt muutettu pysyväksi poikkeukseksi 6. helmikuuta 2005 tehdyllä uudella päätöksellä. Mietinnössään Gianluca Susta esittää muutamia hyvin olennaisia huomautuksia pakkolisenssien käyttökelpoisuudesta. Tunnistan useita perustekijöitä mietinnöstäni, jonka laadin vuonna 2005 tilapäisen poikkeuksen muuttamisesta EU:n asetukseksi.
<P>
Kannatan varauksetta neuvoston ja komission suosituksia, jotka Gianluca Susta yhdistää hyväksyntämenettelyyn. Perustettu järjestelmä on toki vain osaratkaisu ongelmaan, joka koskee lääkkeiden puutteellista saatavuutta köyhissä maissa. EU:n on autettava kehitysmaita löytämään pitkäkestoisia ratkaisuja edullisten keskeisimpien lääkkeiden saantiin ja edistettävä paikallisiin tuotantolaitoksiin tehtäviä investointeja. Teknologian siirto, tutkimus ja tekninen apu ovat tietenkin tässä suhteessa olennaisia.
<P>
Tässä yhteydessä viittaan uusimpiin selvityksiin, joiden mukaan geneeristen lääkevalmisteiden markkinaosuus on jälleen kerran laskusuunnassa, ja tämän sanotaan johtuvan siitä, että lääkeyhtiöt tuottavat itse halvalla sellaisia lääkkeitä, joiden patenttisuoja on rauennut. Tämä varmastikin lisää mahdollisuuksia köyhissä maissa, joissa voidaan WTO:n päätöksen mukaisesti ratkaista pakkolisensseillä vielä patenttisuojan piirissä olevia lääkkeitä koskevat ongelmat.
<P>
Jos emme halua antaa turhaa toivoa niille ihmisille, jotka eivät vieläkään saa käyttöönsä keskeisimpiä lääkkeitä, tarvitaan hyvin paljon muutakin kuin järjestelmä, jonka käyttökelpoisuus on nyt ja jatkossakin erittäin kyseenalainen.
<SPEAKER ID="397" NAME="Ryszard Czarnecki" LANGUAGE="PL">
Arvoisa puhemies, osallistuin sattumoisin 14 vuotta sitten teollis- ja tekijänoikeuksia koskevan kysymyksen käsittelyyn toimiessani Puolan parlamentissa erityisalakomitean puheenjohtajana. Tänään minulla on kunnia tehdä samoin Euroopan parlamentissa.
<P>
Minua edeltävien puhujien tavoin haluan korostaa muutamina viime kuukausina saavuttamaamme huomattavaa edistystä, ja haluan tähdentää, että näkemyksemme mukaan Euroopan parlamentti on tehnyt paljon Euroopan komission esittämän ehdotuksen korjaamiseksi. Olen täysin vakuuttunut siitä, että kompromissiehdotuksemme avulla parannetaan lääkkeiden saatavuutta kolmannen maailman maissa, jotka ovat pääasiallinen huolenaiheemme.
<SPEAKER ID="398" NAME="Carl Schlyter">
Verts/ALE-ryhmän puolesta. - (SV) Arvoisa puhemies, jos ymmärsin oikein, neuvosto lukee julkilausuman ennen äänestystä, sillä muussa tapauksessa ei synny sitovaa velvoitetta. Pyydän teitä poistamaan sanan ”köyhät”kehitysmaat, joka on täysin epäolennainen ja merkityksetön edellisissä sopimuksissa. On olemassa kehitysmaita ja vähiten kehittyneitä maita, ja parlamentti haluaa molempiin ryhmiin kuuluvien maiden voivan hyötyä näistä mekanismeista. On selvää, että tarkoitamme tässä samaa asiaa. Arvoisa komission jäsen Peter Mandelson, ihmettelin erästä kohtaa puheenvuorossanne. Sanoitte, ettei AKT-valtioilla ole mitään syytä huoleen, mutta sanoitte myös AKT-valtioita köyhiksi kehitysmaiksi. Toivon, ettei keskustelumme rajoitu niihin ja ettei Thaimaalle osoittamassanne kirjeessä aseteta tällaisia rajoja. Olemme kuitenkin täysin selvillä siitä, että myös muut kuin kaikkein köyhimmät kehitysmaat tarvitsevat todellisen mahdollisuuden suojella kansanterveyttä turvatakseen tehokkaan kehityksen, ja meidän on autettava ja tuettava niitä kaikin mahdollisin tavoin. Toivon, että olemme samaa mieltä tästä.
<SPEAKER ID="399" NAME="Umberto Guidoni">
GUE/NGL-ryhmän puolesta.-(IT) Arvoisa puhemies, hyvät kollegat, Euroopan parlamenttia on pyydetty antamaan lausunto siitä, voidaanko teollis- ja tekijänoikeuksia koskevia WTO:n sopimuksia - TRIPS-sopimuksia - muuttaa pysyvästi, koska tämä olisi pikainen ratkaisu lääkkeiden saatavuutta koskevaan ongelmaan kehitysmaissa.
<P>
Kun otetaan huomioon, että toistaiseksi muutoksen todellisesta tehosta ei ole saatu mitään näyttöä, Euroopan parlamentin on tärkeää hyödyntää TRIPS-sopimukseen tehdyn muutoksen ratifioinnin tarjoama tilaisuus varmistaakseen paremmin, että lääkkeiden saatavuutta koskevat EU:n toimet ovat monipuolisia, johdonmukaisia ja tehokkaita.
<P>
Neuvosto on myöntänyt, että TRIPS-sopimuksella ratkaistaan vain osittain lääkkeiden saatavuutta ja kansanterveyttä koskeva ongelma. Parlamentti onkin useaan otteeseen korostanut, että neuvoston on tästä syystä tärkeää ilmaista tukensa kaikille niille maille, jotka aikovat hyödyntää TRIPS-sopimusten tarjoamia joustoja voidakseen hankkia keskeisiä lääkkeitä edullisesti.
<P>
Euroopan unionin on toimittava aktiivisemmin terveyskriisin pysäyttämiseksi maailman köyhimmissä maissa varmistamalla erityisesti, että kyseiset maat pystyvät tyydyttämään omat tarpeensa ja ettei niitä kuormiteta lääkesäännöksiä koskevilla kahdenvälisillä tai alueellisilla TRIPS-plus-sopimuksilla, jotka saattavat vaikuttaa haitallisesti julkisten terveyspalvelujen ja lääkkeiden saatavuuteen.
<P>
Katsomme myös, että komission ja neuvoston kuuluu tukea WTO:n aloitteita TRIPS-sopimuksia koskevien sääntöjen selkeyttämiseksi ja varsinkin taata tuotteiden mahdollisimman hyvä saatavuus.
<SPEAKER ID="400" NAME="Zbigniew Zaleski" AFFILIATION="PPE-DE">
(PL) Arvoisa puhemies, puolivälissä on käynyt ilmi, että vuosituhannen kehitystavoitteista heikoimmin on onnistuttu tuberkuloosin, HI-viruksen ja malarian torjumisessa. Maailman terveysjärjestön tilastojen mukaan vuonna 2005 kuoli yli 1,5 miljoonaa ihmistä tuberkuloosiin, johon Euroopassa kuoli paljon ihmisiä ennen toista maailmansotaa. Joka päivä 27 000 ihmistä kuolee, koska peruslääkkeitä ei ole saatavilla.
<P>
Terveys on hyvinvoinnin ja talouskehityksen välttämätön edellytys, ja mielestäni meillä on moraalinen velvollisuus auttaa vähiten kehittyneitä maita tässä asiassa. Tilannetta voidaan kohentaa esimerkiksi tukemalla TRIPS-sopimuksen muuttamisesta tehtyä pöytäkirjaa, jotta parannetaan lääkkeiden saatavuutta. Tämä ei ole täydellinen ratkaisu, mutta emme voi ottaa riskiä, jos meidän on määrä suojella miljoonien ihmisten elämää.
<P>
Tähän liittyy riskejä. Ensinnäkin tuotantoluvan saantia geneerisille lääkevalmisteille, joita viedään niitä tarvitseviin maihin, on vaikeutettu lukuisin ehdoin, jotka saattavat saada ihmiset luopumaan tällaisesta hankkeesta.
<P>
Toiseksi tämäntyyppisten lääkkeiden valmistus saattaa luoda edellytykset sekä edunsaaja- että viejämaiden väärinkäytöksille, ja sen lisäksi köyhien maiden infrastruktuuri on niin heikko, ettei tuotannon käynnistäminen niissä yksinkertaisesti onnistu. Tästä syystä tarvitaan jonkinlaisia ylimääräisiä, monitasoisia tukivälineitä. Minusta vaikuttaa siltä, että kaikkein tärkeintä on rahoitusapu, joka on tarkoitettu paikallisten tuotantolaitosten perustamiseen, teknologian siirtoon sekä kehitys- ja innovaatioinvestointeihin. Olemme velvollisia toimimaan yhteisvastuullisesti näitä maita kohtaan, mutta juuri meidän on selvitettävä, miten annetun avun tehokkuutta voidaan parhaiten lisätä samalla kun suojelemme omia markkinoitamme.
<P>
Arvoisa komission jäsen, lopuksi totean, että komissiolla - ja teillä itsellänne erityiskomitean johtajana - on runsaasti mahdollisuuksia suunnitella uusia ideoita.
<SPEAKER ID="401" NAME="Erika Mann" AFFILIATION="PSE">
(DE) Arvoisat puhemies ja komission jäsen, hyvät kollegat, tämäniltaisesta keskustelunaiheesta ja huomenna äänestettävästä kysymyksestä tulee pieni mutta tärkeä perustekijä toimielinten - komission, neuvoston ja parlamentin - välisessä yhteistyössä.
<P>
Tässä menettelyssä parlamentin ainoat vaihtoehdot ovat ehdotuksen hyväksyminen tai hylkääminen. Tapa, jolla esittelijä Gianluca Susta ja kaikki varjoesittelijät - haluan kiittää erityisesti oman ryhmäni jäsentä Kader Arifia - ovat käsitelleet ehdotusta, lisäsi huomattavasti parlamentin etukäteen määriteltyjä toimintamahdollisuuksia.
<P>
Haluan kuitenkin kiittää myös komission jäsentä, joka toi selvästi esiin, että tämä pöytäkirjan muodossa oleva sopimus, josta huomenna äänestämme ja jonka jäsenvaltiot voivat sen jälkeen ratifioida, on merkityksestään huolimatta vain yksi perustekijä, ja että tarvitaan vielä monta vaihetta, jotta kehitysmaat, joilla ei ole lääkealan valmistuskapasiteettia, saavat kaipaamansa todellisen mahdollisuuden hankkia kansalaisilleen keskeisiä lääkkeitä.
<P>
Tämä vaihe edistää yhteistyötämme ja auttaa meitä erityisesti silloin, kun parlamentti saa lisää oikeuksia sopia asioista useilla muilla politiikanaloilla, esimerkiksi kaupan alalla.
<P>
Esitän vilpittömät kiitokset neuvostolle ja komissiolle sekä kaikille parlamentin jäsenille, joiden ansiosta nykyinen joustavuus on oikeastaan voitu saavuttaa.
<SPEAKER ID="402" NAME="Francisco Assis" AFFILIATION="PSE">
(PT) Arvoisa komission jäsen, hyvät kollegat, käymämme poliittinen keskustelu on hyvin ajankohtainen, kun otetaan huomioon tämän asian eettinen merkitys. Teollis- ja tekijänoikeuksien suojelun ja heikommin kehittyneiden alueiden väestön terveyden ja hyvinvoinnin edistämisen välinen kahtiajako syntyy eturistiriidasta, joka voidaan ratkaista ainoastaan arvoja vertailemalla.
<P>
Lyhyesti sanoen vastakkainasettelu on ilmeinen. Toisella puolella on teollis- ja tekijänoikeuksien suojelua koskeva kiistanalainen malli, joka perustuu innovaatioiden kannustamiseen ja siitä johtuvaan tutkimustiedon leviämiseen, toisella puolella taas ovat miljoonat köyhät ihmiset, jotka elävät maissa, joilla on niukasti voimavaroja. Heitä ei voida jättää kärsimään ja kuolemaan taloudellisista syistä, koska heidän henkensä pelastaminen on nykytietämyksen avulla mahdollista.
<P>
Tästä vastakkainasettelusta ilmenee selvästi, kummalla puolella perusarvot ovat. Tämän perusteella on jo useaan otteeseen ja eri yhteyksissä toteutettu määrättyjä toimia teollis- ja tekijänoikeuksia suojaavan järjestelmän joustavuuden lisäämiseksi, jotta edistetään lääkkeiden yleistä saatavuutta. Toistaiseksi edistys on kuitenkin osoittautunut riittämättömäksi. Suunnitteilla oleva mekanismi on vain keino lievittää tällaista huolestuttavaa ongelmaa.
<P>
Meidän on tehtävä enemmän. Parlamentti on näyttänyt suuntaa edistämällä ratkaisevasti perusarvojensa mukaisen kannan muodostamista EU:ssa. Nykyisessä ratkaisussa tämä huolenaihe on otettu huomioon, ja siksi haluan kiittää neuvoston puheenjohtajavaltiota, joka on julkilausumilla ja sitoumuksilla pyrkinyt muodostamaan kannan, joka tuo EU:sta esiin sen parhaat puolet: poliittisen yhteisön, jonka ehdoton perusta ovat kiistämättömät humanistiset arvot.
<SPEAKER ID="403" NAME="Puhemies">
(IT) Keskustelu on päättynyt.
<P>
Äänestys toimitetaan keskiviikkona klo 12.00.
