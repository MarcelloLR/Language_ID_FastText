<CHAPTER ID="007">
Tervetulotoivotukset
<SPEAKER ID="165" NAME="Puhemies">
Olen iloinen voidessani ilmoittaa, että Etelä-Afrikan parlamentin valtuuskunta on nyt paikalla arvovaltaisten vieraiden lehterillä. Haluan toivottaa lämpimästi tervetulleeksi Etelä-Afrikan valtuuskunnan, joka on saapunut tänne osallistuakseen Euroopan parlamentin ja Etelä-Afrikan parlamentin väliseen 14. tapaamiseen. Valtuuskuntaa johtaa Etelä-Afrikan kansalliskokouksen kauppa- ja teollisuusvaliokunnan puheenjohtaja Joanmariae Louise Fubbs, ja hänen mukanaan ovat kansainvälisten suhteiden valiokunnan puheenjohtaja sekä viisi muuta kollegaa Etelä-Afrikan parlamentista.
<P>
Kuten tiedätte, Euroopalla ja Etelä-Afrikalla on yhteiset demokratiaa, ihmisoikeuksia ja monenvälistä yhteistyötä koskevat arvot. Etelä-Afrikan tasavalta ei ole pelkästään alueellinen voimatekijä vaan myös nouseva globaali talous ja arvokas kumppani, joka auttaa meitä ratkaisemaan maailmanlaajuiseen rahoitus- ja talouskriisiin liittyviä haasteita. Uskomme vahvasti, että meidän on syvennettävä vuoropuheluamme ja kehitettävä entistä tiiviimpiä suhteita ja yhteistyötä. Kahden alueemme olisi toimittava yhdessä, ei pelkästään ponnisteltaessa löytämään tietä tästä kriisistä, vaan myös luotaessa uutta maailmanjärjestystä, josta on pitkäaikaista etua meille kaikille. Hyvä Joanmariae Louise Fubbs ja arvostetut kollegat Etelä-Afrikan parlamentista, toivotan teidät vielä kerran tervetulleiksi.
