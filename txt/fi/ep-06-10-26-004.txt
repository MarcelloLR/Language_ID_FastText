<CHAPTER ID="004">
Maaseudun kehittämisen tukeminen maaseuturahastosta - YMP:n suorien tukien vapaaehtoinen mukauttaminen (keskustelu)
<SPEAKER ID="032" NAME="Puhemies">
Esityslistalla on seuraavana yhteiskeskustelu
<P>
Mulderin laatimasta maatalouden ja maaseudun kehittämisen valiokunnan mietinnöstä ehdotuksesta neuvoston asetukseksi Euroopan maaseudun kehittämisen maatalousrahaston (maaseuturahaston) tuesta maaseudun kehittämiseen annetun asetuksen (EY) N:o 1698/2005 muuttamisesta C6-0237/2006
<P>
Goepelin laatimasta maatalouden ja maaseudun kehittämisen valiokunnan mietinnöstä ehdotuksesta neuvoston asetukseksi yhteisen maatalouspolitiikan suoria tukijärjestelmiä koskevista yhteisistä säännöistä ja tietyistä viljelijöiden tukijärjestelmistä annetussa asetuksessa (EY) N:o 1782/2003 säädettyjen suorien tukien vapaaehtoista mukauttamista koskevista säännöistä sekä asetuksen (EY) N:o 1290/2005 muuttamisesta C6-0235/2006.
<SPEAKER ID="033" NAME="Lutz Goepel " LANGUAGE="DE">
Arvoisa puhemies, esityslistan mukaan meidän olisi pitänyt pystyä saamaan sekä Mulderin mietinnöstä että omastani käytävä keskustelu päätökseen tämän aamupäivän aikana, ennen kuin meillä on mahdollisuus äänestää niistä.
<P>
Äänestysten alkuun on enää tasan 18 minuuttia. On täysin epäreilua viljelijöitämme ja muita maatalousalan toimijoita kohtaan aloittaa tämänluonteinen keskustelu ja sitten kenties päättää se jonkinlaiseen iltapäivällä toimitettavaan vaihtoehtoäänestykseen, kun kyseessä on niinkin tärkeä aihe kuin 20 prosentin vapaaehtoinen mukauttaminen - eli toisin sanoen toimenpide, jolla viidennes nykyisistä viljelijöille maksettavista suorista tuista joko siirretään muihin tarkoituksiin tai niiden määrää vähennetään.
<P>
Pyydän keskustelun siirtämistä marraskuuhun.
<P>
(Suosionosoituksia)
<SPEAKER ID="034" NAME="Puhemies">
Pyydättekö keskustelun vai äänestyksen siirtämistä?
<SPEAKER ID="035" NAME="Lutz Goepel " LANGUAGE="DE">
Arvoisa puhemies, milloin meidän olisi tarkoitus käydä tämä keskustelu? Ei kai sentään nyt, kun aikaa on enää 15 minuuttia? Haluan ryhmäni ja kollegojeni puolesta esittää keskustelun siirtämistä. Ymmärrän kyllä, että työjärjestyksen mukaan tällainen esitys on tehtävä viimeistään 24 tuntia ennen keskustelun alkua, mutta 24 tuntia ennen keskustelun alkua en tiennyt, ettei parlamentti pysy aikataulussaan.
<P>
(Suosionosoituksia)
<SPEAKER ID="036" NAME="Katerina Batzeli" AFFILIATION="PSE">
(EL) Arvoisa puhemies, Euroopan parlamentin sosialidemokraattisen ryhmän puolesta haluan todeta, että kannatamme ehdottomasti esittelijä Goepelin ehdotusta keskustelun ja äänestyksen siirtämisestä marraskuun täysistuntoon.
<SPEAKER ID="037" NAME="Niels Busk" AFFILIATION="ALDE">
(DA) Arvoisa puhemies, toimin esittelijä Mulderin sijaisena, koska hän ei henkilökohtaisten syiden vuoksi päässyt tänään paikalle, ja haluan todellakin myös ryhmäni puolesta antaa kaiken tuen esittelijä Goepelin ehdotukselle. Samalla haluan hieman kritisoida puhemiehen toimintaa. On aivan törkeää, että näin äärimmäisen tärkeää asiaa - joka meidän olisi pitänyt pystyä käsittelemään tällä viikolla osittain aikataulukysymysten vuoksi - hoidetaan näin huonosti ja käsitellään tällä tavalla. Näin ollen kannatan esittelijä Goepelin ehdotusta keskustelun ja äänestyksen siirtämisestä.
<SPEAKER ID="038" NAME="Neil Parish" AFFILIATION="PPE-DE">
(EN) Arvoisa puhemies, kannatan Batzelin, Goepelin ja Buskin ehdotusta. Tämä on hyvin tärkeä keskustelu: siinä on kysymys koko yhteisen maatalouspolitiikan tulevaisuudesta. Se koskee kaikkia Euroopan unionin jäsenvaltioita, mutta erityisesti Yhdistynyttä kuningaskuntaa. Koska meidän täytyy ehtiä lennoillemme tänään iltapäivällä, asiasta on yksinkertaisesti mahdotonta keskustella nyt. Meidän on todella pakko siirtää keskustelu ja äänestys marraskuuhun. Toivon, että hyväksytte tilanteen.
<SPEAKER ID="039" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Arvoisa puhemies, haluan myös ryhmäni puolesta tukea esittelijän ehdotusta. Asiaan perehtymätönkin voisi mietinnön perusteella todeta, että kysymys on varsin muodollisesta asiasta. Tämän julkisivun takana kuitenkin käydään, niin kuin jäsen Parish jo totesi, syvällistä pohdintaa maatalouspolitiikan rahoituksesta tulevina vuosina ja parlamentin asemasta siinä. Tästä syystä meidän on keskusteltava tästä aiheesta sopivana ajankohtana, kun keskustelulle on varattu riittävästi aikaa. Emme voi silpoa tätä aihetta tällä tavoin.
<P>
Kannatan näin ollen tätä ehdotusta ja pyydän että suostutte siihen ja että tiedotatte puhemiehistölle kiistan tärkeydestä. Kenties puhemiehistö ei ollut ennestään tietoinen siitä.
<SPEAKER ID="040" NAME="Ilda Figueiredo" AFFILIATION="GUE/NGL">
(PT) Arvoisa puhemies, haluan vain sanoa, että kannatan ehdotusta keskustelun ja äänestyksen siirtämisestä marraskuulle edellä mainituista syistä eli koska kyseessä on aivan liian tärkeä asia käsiteltäväksi hätäisesti reilussa 15 minuutissa.
<SPEAKER ID="041" NAME="Hannes Swoboda" AFFILIATION="PSE">
(DE) Arvoisa puhemies, ensinnäkin pyydän, että yksinkertaisesti äänestämme ehdotuksesta, jotta asiasta saataisiin parlamentin suositus. Toiseksi totean, että voimme äänestää ainoastaan siirtämisestä. Ratkaisu siitä, milloin asia otetaan uudelleen esityslistalle, kuuluu tietenkin puheenjohtajakokoukselle ja viime kädessä koko parlamentille. Henkilökohtaisesti kannatan kuitenkin molempien siirtämistä. Ehkä me voisimme äänestää, niin näkisitte selkeästi, mikä on parlamentin tahto.
<SPEAKER ID="042" NAME="Reimer Böge" AFFILIATION="PPE-DE">
(DE) Arvoisa puhemies, kannatan sekä esittelijän ehdotusta että jäsen Swobodan äskeistä esitystä. Rahoitussuunnittelua käsittelevän mietinnön esittelijänä huomautan lisäksi, että tämä huono-onninen ehdotus perustuu Eurooppa-neuvoston päätelmiin ja että komissio oli saanut tehtäväkseen laatia ehdotuksen tästä niin kutsutusta vapaaehtoisesta mukauttamisesta.
<P>
Rahoitussuunnittelua koskevissa neuvotteluissa nimenomaisesti varasimme itsellemme oikeuden osallistua lainsäädäntömenettelyyn. Juuri tästä esittelijä nyt pitää kiinni. Aiheen tärkeyden vuoksi minusta olisi kohtuullista pyytää neuvostoa lähettämään edustajansa mahdollisen lykkäyksen jälkeen käytävään seuraavaan keskusteluun ja vahvistamaan meille, että asia on näin.
<SPEAKER ID="043" NAME="Janusz Wojciechowski" AFFILIATION="UEN">
(PL) Haluan vain todeta Unioni kansakuntien Euroopan puolesta -ryhmän edustajana, että tuen täysin esittelijä Goepelin ehdotusta. Nämä ovat tärkeitä mietintöjä, ja niiden arvon mukaista on saada keskustelulle kunnolliset puitteet nykyisten olosuhteiden sijaan. Annan täyden tukeni esittelijä Goepelille.
<SPEAKER ID="044" NAME="Puhemies">
. Perustelut olivat vakuuttavat. Tämän istunnon puhemiehenä ehdotan, että muutamme esityslistaa siten, että siitä poistetaan Mulderin ja Goepelin mietinnöistä käytävä yhteiskeskustelu.
<P>
(Parlamentti päätti poistaa molemmat mietinnöt päivän esityslistalta.)
<SPEAKER ID="045" NAME="Lutz Goepel " LANGUAGE="DE">
Arvoisa puhemies, haluan esittää vilpittömät kiitokseni kaikille poliittisille puolueille ja ryhmille.
<P>
(Suosionosoituksia ja naurua)
<SPEAKER ID="046" NAME="Puhemies">
. Teimme järkevän ratkaisun. Keskustelu käydään parempana ajankohtana, suotuisammissa oloissa.
<P>
(Istunto keskeytettiin klo 11.20 ja sitä jatkettiin klo 11.40.)
