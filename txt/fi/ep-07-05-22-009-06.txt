<CHAPTER ID="009-06">
6. Luonnonmukainen tuotanto ja luonnonmukaisten tuotteiden merkinnät (äänestys)
<P>
- Aubertin mietintö
<P>
- Ennen äänestystä:
<SPEAKER ID="107" NAME="Marie-Hélène Aubert " AFFILIATION="Verts/ALE">
esittelijä. - (FR) Arvoisa puhemies, hyvät parlamentin jäsenet, laatimastani mietinnöstä, joka koskee luonnonmukaista tuotantoa ja luonnonmukaisten tuotteiden merkintöjä, äänestetään lopultakin tänään. Ehdotushan palautettiin valiokuntaan, ja sitten esitettiin kiireellinen pyyntö neuvostolle, minkä jälkeen parlamentti hylkäsi ehdotuksen yksimielisesti viime kuussa. Valitettavasti näiden kahden viime kuukauden aikana neuvoston kanssa käydyissä uusissa neuvotteluissa ei ole voitu edetä enempää tärkeissä kysymyksissä. Erityisesti mainittakoon, että komissio ja neuvosto eivät kumpikaan hyväksyneet vaatimaamme kaksinkertaista oikeusperustaa. Neuvosto ei ole luopunut päätöksestään, jonka mukaan erityisellä poikkeusluvalla voidaan hyväksyä lisäaineita ja eläinlääkinnällisiä hoitoja, jotka on tuotettu muuntogeenisistä organismeista. Lisäksi tiettyjä kemiallisia aineita voitaisiin sallia poikkeusluvalla.
<P>
Koska kyse ei ole yhteispäätösmenettelystä, voimme vain todeta tämän asiaintilan. Mielestämme neuvoston viime viikkojen aikainen sulkeutunut ja töykeä asenne on kuitenkin valitettava, vaikka tietyt jäsenvaltiot osoittivat hyvää tahtoa. Pahoittelen syvästi sitä, että enemmistö ryhmistä hylkäsi eilen ehdotuksen, jonka mukaan mietinnöstä olisi äänestetty vasta kesäkuussa, koska neuvostokin on siirtänyt luonnonmukaista maataloutta käsittelevää kokoustaan. Olen pahoillani siitä, ettei enemmistö ryhmistä halunnut hyödyntää käytettävissämme olevia painostuskeinoja. Tästä kaikesta huolimatta neuvosto on joka tapauksessa kompromississaan hyväksynyt tiettyjä tarkistuksiamme, ja kaikkien toimijoiden säännöllinen kuuleminen on osa yleistä sopimusta.
<P>
Näin ollen pyydän teitä nyt hyväksymään tämän mietinnön. Voitte luottaa siihen, että minä ja kollegani maatalouden ja maaseudun kehittämisen valiokunnasta seuraamme tätä asiaa tarkkaavaisesti seuraavien kuukausien aikana.
<P>
(Suosionosoituksia)
<SPEAKER ID="108" NAME="Puhemies">
Hyvä jäsen Graefe zu Baringdorf, pyysitte puheenvuoroa. Kysyisin, missä ominaisuudessa ja minkä työjärjestyksen artiklan perusteella haluatte puheenvuoron.
<SPEAKER ID="109" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Arvoisa puhemies, sallittehan, että esitän tähän asiaan liittyvän luonnonmukaista maanviljelyä koskevan mietinnön esittelijänä seuraavan huomion, joka koskee ulkosuhteita. Äänestämme tänään hyvästä mietinnöstä, jossa todetaan aivan selvästi, että...
<P>
(Hälinää)
<SPEAKER ID="110" NAME="Puhemies">
Hyvä jäsen Graefe zu Baringdorf, olen todella pahoillani, mutta kuulittehan parlamentin jäsenten reaktion. Uskon, että kaikki ovat ymmärtäneet, että tämä mietintö on mielestänne hyvä mietintö. Ymmärrättehän toki kuitenkin, etten voi antaa puheenvuoroa kaikille esittelijöille ja entisille esittelijöille.
