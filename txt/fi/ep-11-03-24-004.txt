<CHAPTER ID="004">
EU:n ja Yhdysvaltojen välinen lentoliikennesopimus - EU:n ja Kanadan välinen lentoliikennesopimus - EU:n ja Vietnamin välinen lentoliikennesopimus (keskustelu) 
<SPEAKER ID="008" NAME="Puhemies">
(FR) Esityslistalla on seuraavana yhteiskeskustelu
<P>
Artur Zasadan liikenne- ja matkailuvaliokunnan puolesta laatima suositus esityksestä neuvoston ja neuvostossa kokoontuneiden jäsenvaltioiden hallitusten edustajien päätökseksi Amerikan yhdysvaltojen sekä Euroopan yhteisön ja sen jäsenvaltioiden välisen lentoliikennesopimuksen muuttamista koskevan pöytäkirjan tekemisestä (15381/2010 - C7-0385/2010 - 2010/0112(NLE)),
<P>
Silvia-Adriana Ţicăun liikenne- ja matkailuvaliokunnan puolesta laatima suositus esityksestä neuvoston ja neuvostossa kokoontuneiden Euroopan unionin jäsenvaltioiden hallitusten edustajien päätökseksi Euroopan yhteisön ja sen jäsenvaltioiden sekä Kanadan välisen lentoliikennesopimuksen tekemisestä (15380/2010 - C7-0385/2010 - 2009/0112(NLE)),
<P>
Dominique Riquet'n liikenne- ja matkailuvaliokunnan puolesta laatima suositus esityksestä neuvoston päätökseksi Euroopan unionin ja Vietnamin sosialistisen tasavallan hallituksen välisen tiettyjä lentoliikenteen näkökohtia koskevan sopimuksen tekemisestä (14876/2010 - C7-0366/2010 - 2007/0082(NLE)).
<SPEAKER ID="009" NAME="Artur Zasada" LANGUAGE="PL">
Arvoisa puhemies, pöytäkirja, josta aiomme äänestää, on erityisen tärkeä asiakirja. EU:n ja Yhdysvaltojen lentoliikennemarkkinoiden osuus on yhteensä noin 60 prosentista maailman lentoliikenteestä. Markkinoiden avaaminen EU:n ja Yhdysvaltojen lentoyhtiöille syrjimättömyyden pohjalta tarjoaisi matkustajille ja rahtiliikenteen harjoittajille parempia palveluja, toisi merkittäviä taloudellisia etuja ja loisi työpaikkoja. Haaveeni on, että matkustajat voisivat hyötyä lentoyhtiöiden välisestä kilpailusta markkinaperiaatteiden mukaisesti, että Yhdysvaltoihin jatkolennolla lentävät matkustajat kävisivät läpi vain yhden turvatarkastuksen, että matkustajat voisivat nauttia samoista oikeuksista sekä Euroopan unionissa että Yhdysvalloissa ja luonnollisesti että he olisivat tietoisia näistä oikeuksista.
<P>
Takaako tämä pöytäkirja nämä oikeudet? Ei. Olen kuitenkin varma, että se on askel oikeaan suuntaan ja että sen ansiosta näiden tavoitteiden saavuttaminen on tulevaisuudessa huomattavasti helpompaa. EU:n ja Yhdysvaltojen välisten neuvottelukierrosten aikana pöytäkirja oli vähällä jäädä allekirjoittamatta useita kertoja. Lopulta me saimme sen kuitenkin hyväksyttyä. Tämän ansiosta voitiin välttää useita riskejä, muun muassa kaikkein suurin riski eli lykkäysehdon käyttöönotto, joka olisi johtanut sopimuksen lykkäämiseen ja neuvotteluiden molempien vaiheiden tulosten mitätöimiseen. Tämä olisi merkinnyt paluut seitsemän vuotta sitten vallinneeseen oikeudelliseen tilanteeseen, mitä ei olisi voitu pitää hyväksyttävänä. Kuudella EU:n jäsenvaltiolla ei ole kahdenvälistä lentoliikennesopimusta Yhdysvaltojen kanssa; asiakirjan hylkääminen olisi estänyt näitä jäsenvaltioita harjoittamasta lentoliikennettä omien lentokenttiensä ja Yhdysvaltojen välillä.
<P>
Toisen asteen sopimuksella ei saavuteta lopullista tavoitetta markkinoiden täydellisestä avaamisesta ilman rajoituksia kummallekaan osapuolelle, mutta se sisältää kuitenkin eräitä kannustimia uudistusten tekemiselle. Kun Yhdysvallat muuttaa lainsäädäntöään siten, että EU:n investoijille sallitaan osake-enemmistö Yhdysvaltojen lentoyhtiöissä, EU sallii saman Yhdysvaltojen investoijille.
<P>
Olen erityisen ilahtunut siitä, että sopimuksen sosiaalista ulottuvuutta korostetaan. Tässä yhteydessä komission olisi hyödynnettävä sopimusta edistääkseen sosiaalisia oikeuksia koskevan kansainvälisen lainsäädännön ja erityisesti työmarkkinanormien noudattamista, joista on säädetty Kansainvälisen työjärjestön ja OECD:n perussopimuksissa, sekä Rooman yleissopimuksen noudattamista. Tällä varmistetaan, että lentoyhtiöt kunnioittavat työntekijöiden voimassa olevia oikeuksia nykyistä paremmin. Sopimus vahvistaa yhteistyötä myös ympäristöasioissa edellyttämällä yhteensopivuutta ja vuorovaikutusta vihreän teknologian ja polttoaineiden sekä ilmaliikenteen hallinnan alalla.
<P>
Esittelijänä pyrin tarkastelemaan tätä asiaa laajemmasta näkökulmasta ja esittelemään sekä pöytäkirjan myönteisiä että sen kielteisiä ominaisuuksia sortumatta kiusaukseen käsitellä vain sen puutteita tai vahvuuksia. Työhön ryhtyessäni minulla ei ollut ennakkokäsitystä siitä, pitäisikö meidän tukea pöytäkirjaa vai hylätä se. Monien tapaamisten ja keskusteluiden perusteella olen tullut siihen tulokseen, että EU voi hyötyä tämän pöytäkirjan hyväksymisestä paljon enemmän kuin sen hylkäämisestä.
<SPEAKER ID="010" NAME="Silvia-Adriana Ţicău">
esittelijä. - (RO) Arvoisa puhemies, Lissabonin sopimus tuli voimaan 1. joulukuuta 2009 ja sillä laajennettiin olosuhteita, joissa kansainvälisen sopimuksen tekemiselle tarvitaan parlamentin hyväksyntä. Lentoliikennealan sopimukset kuuluvat nyt tähän kategoriaan, koska ne koskevat alaa, jolla sovelletaan tavallista lainsäätämisjärjestystä.
<P>
Ennen nyt puheena olevan sopimuksen allekirjoittamista lentoliikennettä säänneltiin kahdenvälisin sopimuksin, jollaisia oli tehnyt 19 jäsenvaltiota. Tarkoitan tällä Euroopan unionin ja Kanadan välisiä sopimuksia. Monet mainituista sopimuksista ovat olleet rajoittavia eivätkä ne ole taanneet täyttä pääsyä toisen osapuolen lentoliikennemarkkinoille.
<P>
Euroopan yhteisöjen tuomioistuin katsoi marraskuussa 2002 antamassaan tuomiossa, että mainituissa kahdenvälisissä sopimuksissa on määräyksiä, jotka ovat ristiriidassa yhteisön lainsäädännön kanssa.
<P>
Neuvotteluvaltuutuksessa asetettiin tavoitteeksi EU:n ja Kanadan välisen avoimen lentoliikennealueen perustaminen. Näin luotaisiin lentoliikenteen sisämarkkinat, joilla voitaisiin tehdä investointeja vapaasti ja joilla Euroopan ja Kanadan lentoyhtiöt voisivat rajoituksetta tarjota lentoliikennepalveluja, myös kummankin osapuolen kotimaisilla markkinoilla.
<P>
EU:n ja Kanadan välinen lentoliikennesopimus parafoitiin 30. marraskuuta 2008, hyväksyttiin EU:n ja Kanadan välisessä huippukokouksessa 6. toukokuuta 2009 ja allekirjoitettiin 17.-18. joulukuuta 2008.
<P>
Mikä on sopimuksen sisältö? Sopimuksessa määrätään liikenneoikeuksien ja investointimahdollisuuksien asteittaisesta avaamisesta sekä kauaskantoisesta yhteistyöstä useilla aloilla, joihin kuuluvat lentoturvallisuus, ilmailun turvaaminen, sosiaaliset näkökohdat, kuluttajien edut, ympäristöasiat, ilmaliikenteen hallinta, valtion tuet ja kilpailu.
<P>
Kaikki EU:n lentoyhtiöt voivat lentää suoraan Kanadan lentoasemille kaikilta EU:n lentoasemilta. Sopimus poistaa kaikki rajoitukset, jotka ovat koskeneet reittejä, hintoja ja viikoittain sallittujen lentojen lukumäärää Kanadan ja Euroopan unionin välisessä lentoliikenteessä. Lentoyhtiöt voivat tehdä rajoituksitta kaupallisia sopimuksia, jotka koskevat muun muassa yhteistunnusten käyttöä, mikä on tärkeää useisiin eri kohteisiin lentävien lentoyhtiöiden kannalta, ja määrätä omat hintansa kilpailulainsäädännön puitteissa.
<P>
Sopimus sisältää määräykset, jotka koskevat markkinoiden asteittaista avaamista. Ensimmäistä vaihetta sovelletaan tapauksissa, joissa ulkomainen omistus on enintään 25 prosenttia, mikä oli tilanne, kun sopimusta koskevat neuvottelut saatettiin päätökseen. Toisen vaiheen soveltaminen käynnistyy, kun Kanada on ryhtynyt tarvittaviin toimiin sen varmistamiseksi, että eurooppalaiset sijoittajat voivat omistaa enintään 49 prosenttia Kanadan lentoyhtiöiden äänioikeuksista. Kolmas vaihe käynnistyy, kun molemmat osapuolet sallivat sijoittajien perustaa ja hallita uusia lentoyhtiöitä toisen osapuolen markkinoilla. Neljäs vaihe on viimeinen vaihe, jossa lentoyhtiöillä on täydet oikeudet lentää toisen osapuolen alueelle, toisen osapuolen alueella ja edelleen kolmansiin maihin, mukaan luettuna oikeus lentää lentoasemalta toiselle toisen osapuolen alueella. Tarkoitan tällä kabotaasiliikennettä.
<P>
Haluan esittää muutaman huomion tästä mietinnöstä. Vaikka tämä sopimus on markkinoille pääsyn osalta kunnianhimoisempi kuin Yhdysvaltojen kanssa tehty sopimus, se ei ole yhtä täsmällinen sosiaalisen ulottuvuuden tunnustamisen osalta.
<P>
On tärkeää, että komissio käyttää sopimusta ja erityisesti mahdollisuutta vedota sekakomiteaan siten, että edistetään sosiaalisia oikeuksia koskevan kansainvälisen lainsäädännön ja erityisesti työelämää koskevien normien noudattamista, joista on säädetty Kansainvälisen työjärjestön perussopimuksissa.
<P>
Ympäristönormien ja sosiaalisten normien kaltaiset poliittisesti arkaluonteiset asiat sisältävän sekakomitean merkittävän roolin vuoksi on tärkeää varmistaa, että komissio antaa parlamentille täydelliset tiedot ja kuulee parlamenttia sekakomitean toiminnasta ja myös perussopimukseen myöhemmin tehtävistä tarkistuksista.
<SPEAKER ID="011" NAME="Dominique Riquet">
esittelijä. - (FR) Arvoisa puhemies, puhun lyhyesti, en siksi, että Vietnamin kanssa tehty sopimus olisi yhtään vähemmän tärkeä, vaan koska jäsen Ticău toisti edellisessä, Kanadaa koskevassa mietinnössä säädös- ja sääntelypuitteet, joissa näitä Euroopan unionin ja kolmannen maan välisiä ilmailusopimuksia sovelletaan
<P>
Asiayhteys on siis täysin sama kuin tämän sopimuksen kohdalla sillä erotuksella, että meidän sopimuksemme, joka on yksinkertaisempi ja vähemmän kunnianhimoinen, pyrkii yhdenmukaistamaan horisontaalisesti Vietnamin ja Euroopan maiden välisiä aiempia kahdenvälisiä ilmailupalvelusopimuksia, joita on 17 kappaletta, sekä tietysti laajentamaan sopimusten vaikutusalueen koskemaan kaikkia EU:n maita. Tämä sopimus ei koske markkinoiden avaamista, sillä Vietnamin talous on säännelty valtion talous, eikä markkinoiden avaaminen tule kysymykseenkään. Tavoitteena on siis - kuten edellinen puhuja jo totesi - yhdenmukaistaa Euroopan unionin ja Vietnamin välillä tehdyt olemassa olevat ilmailupalveluita koskevat kahdenväliset sopimukset Euroopan unionin lainsäädännön kanssa.
<P>
Yksi tämän sopimuksen pääpiirteistä on EU-maiden kaikkia lentoliikenteen harjoittajia koskeva nimeämislauseke. Tämä antaa kaikille EU:n lentoliikenteen harjoittajille syrjimättömän pääsy unionin ja Vietnamin välisille lentoreiteille. Sopimukseen sisältyy myös turvamääräyksiä, joiden tavoitteena on standardisoida ja yhdenmukaistaa turvallisuutta koskevia määräyksiä, sekä kilpailunvastaiset käytänteet kieltävä lauseke. Sopimuksen laatimisen yhteydessä on kohdattu monenlaisia vaikeuksia; tämä selittää, miksi sopimukseen pääseminen on kestänyt melko kauan - itse asiassa useita vuosia.
<P>
Mitä tulee polttoaineveroa koskevan lausekkeen lisäämiseen, Vietnam torjui lopulta tämän ehdotuksen. Tämä lauseke, joka sisältyy yleensä komission neuvottelemiin lentoliikennesopimuksiin, mahdollistaa kolmannen maan lentoliikenteen harjoittajien verottamisen niiden lentäessä EU:n alueella. On tietenkin syytä huomata, että Vietnam ei harjoita eikä toistaiseksi tule harjoittamaan lentoliikennettä Euroopan unionin alueella.
<P>
Lisäksi Vietnamin hallitus on luvannut aloittaa kahdenväliset neuvottelut jäsenvaltioiden kanssa, jos tämä osoittautuu tarpeelliseksi tai jos kansallinen vietnamilainen lentoyhtiö ryhtyy harjoittamaan liikennettä Euroopan unionin alueella.
<P>
Sopimuksen ratifiointi tarjoaa siis enemmän hyötyjä kuin sen hylkääminen, vaikkei sopimukseen sisällykään polttoaineverotusta koskevaa lauseketta. Sopimus takaa kuitenkin, että EU:n lainsäädännön periaatteita kunnioitetaan molemminpuolisesti ja kaikkien EU:n jäsenvaltioiden kohdalla. Tästä syystä me tietenkin kehotamme Euroopan parlamenttia ratifioiman tämän sopimuksen.
<SPEAKER ID="012" NAME="Siim Kallas">
komission varapuheenjohtaja. - Arvoisa puhemies, haluan kiittää Euroopan parlamenttia ja erityisesti esittelijöitä komission tukemisesta näiden hyvin merkittävien sopimusten hyväksymisessä. Liikenne- ja matkailuvaliokunta on tukenut kaikkia kolmea sopimusta voimakkaasti.
<P>
Yhdysvaltojen kanssa tehdyn sopimuksen osalta haluan aloittaa kiittämällä esittelijää, jäsen Zasadaa, hänen erittäin myönteisestä suosituksestaan, joka koski Yhdysvaltojen kanssa toisen vaiheen lentoliikennesopimuksesta käytävien neuvottelujen tuloksia. Muistatte varmasti, että toisen vaiheen keskustelujen tavoitteena oli helpottaa transatlanttisten markkinoiden normalisointia sekä laajentaa ja syventää ensimmäisen vaiheen sopimuksen perusteella maaliskuusta 2008 lähtien täytäntöön pantuja erinomaisia ilmailusuhteita.
<P>
Haluan nostaa esiin toisen vaiheen lentoliikennesopimuksen keskeiset kohdat. Toisen vaiheen sopimus luo mahdollisuudet lisäinvestoinneille ja markkinoille pääsylle. Lisäksi se vahvistaa edelleen ympäristön, sosiaalisen suojelun, kilpailun ja turvallisuuden alalla tehtävän yhteistyön puitteita.
<P>
Ympäristön osalta sopimuksessa asetetaan selkeät puitteet paikallisten ja maailmanlaajuisten haasteiden torjumiseen. Sopimuksella pyritään vähentämään turvallisuustoimista matkustajille, lentoyhtiöille ja lentokentille kaikkialla Euroopassa aiheutuvia liiallisia rasitteita. Ensimmäistä kertaa tällaisessa lentoliikennesopimuksessa tunnustetaan tarve tasapainottaa markkinoille pääsyn mahdollisuuksia ja korostetaan voimakkaasti sosiaaliturvaa siten, että sitoudutaan panemaan sopimuksen määräyksiä täytäntöön tavalla, joka ei vaaranna työntekijöiden oikeuksia.
<P>
Kaupallisesta näkökulmasta Eurooppa on saanut uusia oikeuksia, kuten välittömän pääsyn "Fly America" -ohjelmaan puolustusta lukuun ottamatta.
<P>
Toisen vaiheen sopimus ei ole täydellinen. Aivan kuten te, myös minä olisin toivonut välitöntä ja peruuttamatonta muutosta Yhdysvaltojen lentoyhtiöiden omistajuutta ja määräysvaltaa koskevaan lainsäädäntöön. Tämä ei ollut mahdollista, mutta me saimme Yhdysvallat sitoutumaan näiden sääntöjen tarkistamiseen tulevaisuudessa. Osana sopimusta EU ja Yhdysvallat sitoutuvat alaa rajoittavien markkinaesteiden poistamiseen, myös niiden, jotka rajoittavat lentoyhtiöiden globaalin pääoman saantia.
<P>
Siirryn nyt käsittelemään Kanadan kanssa tehtyä sopimusta. Haluan esittää kiitokseni liikenne- ja matkailuvaliokunnalle ja erityisesti jäsen Ţicăulle. Tämä on kunnianhimoinen sopimus, jolla pyritään liikenneoikeuksien ja investointien markkinoiden täydelliseen avaamiseen ja samalla ennen näkemättömään sääntelyn lähentämiseen ja viranomaisyhteistyöhön.
<P>
Markkinoiden pääsyn osalta sopimus kattaa kaikki liikenneoikeudet ja investointimahdollisuudet, mikä merkitsee 100 prosentin omistajuutta ja määräysvaltaa. Markkinat avataan asteittaisesti neljässä vaiheessa. Tämä tuo molemmille osapuolille lukuisia etuja; se muun muassa luo alalle tasapuoliset toimintaedellytykset sekä yhteiset ja yhteensopivat turvallisuutta ja ilmaliikenteen hallintaa koskevat standardit. Lisäksi olen vakuuttunut siitä, että sääntelyrajoitteita poistamalla tämä sopimus voi johtaa matkustajamäärien huomattavaan kasvuun ja siten tuoda erilaisia hyötyjä kuluttajille sekä luoda uusia työpaikkoja.
<P>
Vietnamin osalta haluan myös aloittaa kiittämällä esittelijää, jäsen Riquet'ta, hänen tuestaan tälle horisontaaliselle sopimukselle. Me olemme tähän mennessä neuvotelleet 45 tällaista horisontaalista sopimusta eri kumppaneiden kanssa ympäri maailmaa. Vietnamin pääministeri allekirjoitti sopimuksen 4. lokakuuta 2010 vieraillessaan Euroopan unionissa; tämä on merkittävä askel kohti EU:n ja Vietnamin välisten lentoliikennesuhteiden vahvistamista.
<P>
Horisontaalinen sopimus palauttaa EU:n ja Vietnamin välisten lentoliikennesuhteiden oikeusvarmuuden yhdenmukaistamalla 17 jäsenvaltion ja Vietnamin tekemät kahdenväliset lentopalvelusopimukset EU:n lainsäädännön kanssa. Mikä tärkeintä, se poistaa jäsenvaltioiden ja Vietnamin kahdenvälisissä lentopalvelusopimuksissa olevat kansallisuutta koskevat rajoitteet. Siten se antaa kaikille eurooppalaisille lentoyhtiöille mahdollisuuden hyötyä Vietnamin ja eri jäsenvaltioiden tekemistä kahdenvälisistä sopimuksista.
<P>
Oikein paljon kiitoksia mielenkiinnostanne. Odotan keskustelua mielenkiinnolla.
<SPEAKER ID="013" NAME="Mathieu Grosch" LANGUAGE="DE">
Arvoisa puhemies, arvoisa komission jäsen Kallas, hyvät parlamentin jäsenet, haluan komission jäsenen tavoin kiittää kaikkia esittelijöitä heidän mietinnöistään. Me Euroopan kansanpuolueen (kristillisdemokraattien) jäsenet olemme tyytyväisiä näihin sopimuksiin.
<P>
Tässä tapauksessa yhdellä ainoalla sopimuksella voidaan korvata 27 erillistä sopimusta. Myös teknisten vaatimusten yhteensovittaminen on meille tärkeää. Se lisää turvallisuutta paitsi lentoyhtiöiden itsensä kannalta, myös matkustajien kannalta. Molempien osapuolten pitäisi suhtautua markkinoiden avaamiseen ja eurooppalaiseen yhteistyöhön samalla tavoin. On tärkeää korostaa, että Kanadan kanssa tehty sopimus on tästä hyvin myönteinen esimerkki, kun taas Yhdysvaltojen sopimus jättää toivomisen varaa.
<P>
Toinen yhä ongelmallinen seikka on se, että näiden sopimusten sosiaalisten ja ympäristöaspektien tarkistamisesta ei ole määrätty. Tällaisten määräyksien pitäisi kuulua kaikkiin tuleviin sopimuksiin, sillä taloudellisten aspektien yksinkertaistamisen pitäisi auttaa meitä myös hyödyntämään näitä sopimuksia pyrkiessämme vaikuttamaan paitsi Euroopan markkinoihin, myös globaaleihin markkinoihin. Lisäksi huomionarvoista on se, että nämä sopimukset tuovat etuja matkustajille, sillä ne voivat johtaa tarkastusten yksinkertaistamiseen valvonnan laadun kuitenkaan kärsimättä.
<P>
Haluan lopuksi toistaa, että olemme tyytyväisiä tähän sopimukseen, sillä se mahdollistaa 27 sopimuksen korvaamisen yhdellä ainoalla. Tämä on selvä merkki siitä, että lähitulevaisuudessa meillä voi olla toivottavasti seitsemän tai vain kolme ilmatilaa nykyisten 27 ilmatilan sijaan osana toimenpiteitä lentoturvallisuuden parantamiseksi ja yhtenäisen eurooppalaisen ilmatilan toteuttamiseksi. Tämä tekee näiden sopimusten neuvottelemisesta paljon yksinkertaisempaa.
<SPEAKER ID="014" NAME="Saïd El Khadraoui">
S&D-ryhmän puolesta. - (NL) Arvoisa puhemies, hyvät parlamentin jäsenet, arvoisa komission jäsen, kiitän aluksi kolmea esittelijää heidän panoksestaan ja avuliaasta yhteistyöstään. Kun me pian käynnistämme yleisemmän keskustelun puheenjohtaja Brian Simpsonin lentoliikennesopimuksia koskevasta mietinnöstä, me saamme tilaisuuden käsitellä perusteellisemmin yleisempää lähestymistapaa ja strategiaa tämäntyyppisten sopimusten suhteen.
<P>
Me, Euroopan parlamentin sosialistien ja demokraattien ryhmä, tuemme ehdottomasti jäsenvaltioiden ja kolmansien maiden välisten vanhojen kahdenvälisten sopimusten korvaamista koko EU:n yhteisillä ja yleisillä sopimuksilla. Tämä on paras tapa taata lentoyhtiöillemme tasapuoliset toimintaedellytykset. Samalla se vahvistaa eurooppalaisen lentoliikennealan yhdentymistä sekä tietenkin myös neuvotteluasemaamme kolmansiin maihin nähden.
<P>
Tässä suhteessa meidän on tärkeä kiinnittää huomiota paitsi markkinoiden avaamiseen uusille lento-oikeuksille ja vastaaville, myös sääntelykehyksen vahvistamiseen ympäristö- ja sosiaaliasioiden alalla sekä turvallisuusasioissa. Nämä eri tekijät on ehdottomasti yhdenmukaistettava korkealla tasolla. Toinen asia, joka tässä yhteydessä on tärkeä tuoda esiin, on se, että nyt Lissabonin sopimuksen tultua voimaan Euroopan parlamentti ei joudu tyytymään vain kantansa ilmaisemiseen, vaan sen on todella myös annettava näille sopimuksille hyväksyntänsä. Haluan siis sanoa komissiolle ja neuvostolle, että niiden pitäisi hyödyntää nämä valtuudet täysin ja että parlamentin pitäisi näin ollen säilyttää sananvaltansa myöhemmin tehtäviä lisäyksiä tai tarkistuksia hyväksyttäessä tai muutettaessa.
<P>
Mitä tulee käsiteltävänämme oleviin sopimuksiin, ryhmämme katsoo, että Kanadan kanssa tehty sopimus vastaa parhaiten ajattelemaamme mallia, toisin sanoen laaja-alaista yhteistyötä turvallisuuden, sosiaaliasioiden, kuluttajansuojan ja ympäristönsuojelun alalla. Esittelijä totesi aivan perustellusti, että sosiaaliasioita koskevat osat olisi pitänyt muotoilla hiukan painokkaammin, mutta tämä voidaan korjata sekakomiteassa, jonka on nyt konkretisoitava joitain asioita. Tämän yhteistyön lisäksi sopimuksessa määrätään myös uusien lento-oikeuksien asteittaisesta myöntämisestä sekä toisen osapuolen kansalaisten omistajuusoikeuksien asteittaisesta laajentamisesta toisen osapuolen lentoyhtiöissä.
<P>
Vietnamin kanssa tehty sopimus muistuttaa meitä samalla Aasian markkinoiden kasvavasta merkityksestä. Tässä kohtaa meidän on mielestäni syytä huomauttaa, että neuvosto on vetkutellut vuosien ajan neuvotteluvaltuuksien antamista komissiolle Kiinan ja Intian kaltaisten maiden kanssa käytäviin neuvotteluihin. Nämä valtuudet on tietenkin ehdottoman tärkeää saada, jos me aiomme edistyä tässä asiassa.
<P>
Lopuksi haluan sanoa muutaman sanan Yhdysvaltojen kanssa tehdystä sopimuksesta erityisesti toisen vaiheen osalta. Tämä koskee aluetta, joka kattaa 60 prosenttia maailman lentoliikennemarkkinoista, joten asia on erittäin tärkeä. Toimin Euroopan parlamentin esittelijänä pari vuotta sitten, kun ensimmäinen vaihe hyväksyttiin. Me emme ole täysin tyytyväisiä Yhdysvaltojen kanssa tehtyyn sopimukseen, sillä markkinoille pääsy on edelleen puutteellista. Pyydän komissiota lupaamaan, että asiaa ei jätetä tähän, että markkinoiden avaamista jatketaan edelleen ja että Euroopan parlamentti voi osallistua täysipainoisesti sekakomitean toimintaan.
<SPEAKER ID="015" NAME="Gesine Meissner">
ALDE-ryhmän puolesta. - (DE) Arvoisa puhemies, aivan aluksi haluan edellisten puhujien tavoin kiittää esittelijää. Tässä keskustelussa on jo todettu, että Lissabonin sopimuksen nojalla Euroopan parlamentti voi nyt äänestää tämän kaltaisten lentopalvelusopimusten puolesta tai hylätä ne. Me emme voi puuttua sisältöön, mutta me voimme hyväksyä tai hylätä sen. Tämä ei välttämättä aina helpota asioita, mutta se on uusi tehtävä, johon me suhtaudumme hyvin vakavasti.
<P>
On järkevää korvata lukuisat kahdenväliset sopimukset yhdenmukaistetulla EU-sopimuksella. Ilmatila ei tietenkään tunne rajoja, mikä on hyvä selitys tälle. Euroopan unioni on myös merkittävä talousyhteisö, ja siitä syystä on järkevää keskustella EU:n ja kolmansien maiden välisistä sopimuksista, kuten me nyt teemme.
<P>
Sopimukset, jotka meillä on tänään käsiteltävänämme, poikkeavat toisistaan suuresti. Aloitan Vietnamin kanssa tehdystä sopimuksesta. Se on näistä sopimuksista yksinkertaisin. Siinä määrätään erilaisista pääsymahdollisuuksista ja palveluista ja myös turvallisuusmääräyksistä, mutta se on suhteellisen lyhyt sopimus, minkä vuoksi mainitsen sen vain ohimennen.
<P>
Kattavin näistä sopimuksista on Kanadan kanssa tehty sopimus. Tässä sopimuksessa tavoitteena ei ollut vain taata lentopalveluiden vapaa saanti, jota voidaan käyttää eri tavoin, vaan myös määrätä ympäristöä, turvallisuutta, markkinoille pääsyä ja omistajuutta koskevista asioista. Tässä mielessä ensimmäinen vaihe, jossa ulkomainen omistus on enintään 25 prosenttia, on ohitettu jo kauan sitten, ja olemme jo saavuttaneet toisen vaiheen, jossa omistusaste on 49 prosenttia. Nyt me olemme siirtymässä kolmanteen ja neljänteen vaiheeseen. Kolmannessa vaiheessa voidaan perustaa lentoyhtiöitä toisessa maassa ja toisella alueella. Neljännessä vaiheessa eurooppalainen lentoyhtiö voi lentää Kanadan sisäisiä lentoja.
<P>
Yhdysvaltojen kanssa ei ole päästy läheskään näin pitkälle, vaikka neuvotteluja sen kanssa on käyty jo pitkään. Haluan esittää vielä yhden huomautuksen. Komission jäsen Kallas sanoi meidän kaikkien tukevan sopimuksia voimakkaasti. Me suhtaudumme kuitenkin Yhdysvaltojen kanssa tehtyyn sopimukseen varauksella, sillä se ei edusta aitoa kumppanuutta. Yhdysvallat haluaa EU:n antavan enemmän kuin se itse on valmis antamaan. Meidän on jatkettava neuvotteluja sen kanssa. Tästä huolimatta me äänestämme hyväksymisen puolesta, sillä edistystä on selvästi tapahtunut.
<SPEAKER ID="016" NAME="Jacqueline Foster">
ECR-ryhmän puolesta. - (EN) Arvoisa puhemies, myös me olemme tyytyväisiä EU:n avointa ilmatilaa koskevan sopimuksen toisen vaiheen onnistuneeseen solmimiseen. Tähän olisi pitänyt päästä jo vuosia sitten. Tämä sopimus on ilman muuta merkittävä läpimurto, ja sitä on syytä tukea. Neuvottelijat ovat saaneet huomattavaa edistystä aikaan turvallisuuden, kilpailun, markkinoille pääsyn ja ympäristöyhteistyön alalla. Olen kuitenkin komission jäsenen tavoin pettynyt siihen, että sopimuksen pohjimmaista tavoitetta ei saavutettu: siihen, että markkinoita ei voida avata täysin ilman minkäänlaisia rajoitteita kummaltakaan puolelta. Ulkomaisten omistajuutta ja määräysvaltaa (kabotaasiliikennettä) koskeviin ongelmiin ei ole löydetty tyhjentäviä ratkaisuja; jos me haluamme eurooppalaisten lentoliikenteen harjoittajien voivan hyötyä sopimuksesta, näihin ongelmiin on puututtava myöhemmissä keskusteluissa. Sopimukset edellyttävät tietenkin kompromisseja, mutta se ei tarkoita, että haluaisimme sopimuksen hinnalla millä hyvänsä.
<P>
Lentoliikenneala on Euroopalle erittäin tärkeä. Se edistää talouden kasvua, kauppaa, investointeja ja matkailua. Kolmansien maiden kanssa tehdyt lentoliikennesopimukset tarjoavat eurooppalaisille lentoyhtiöille merkittäviä mahdollisuuksia ulkomaisilla markkinoilla. Tästä syystä kehotan komissiota pyrkimään edelleen neuvottelemaan sopimuksia, jotka ovat oikeudenmukaisia ja kestäviä ja johtavat täyteen markkinoiden vapauttamiseen sekä eurooppalaisten lentoliikenteen harjoittajien että kuluttajien parhaaksi. Lopuksi totean vain, että tuemme EU:n ja Vietnamin välistä sopimusta aiempien puhujien tavoin.
<SPEAKER ID="017" NAME="Eva Lichtenberger" LANGUAGE="DE">
Arvoisa puhemies, arvoisa komission jäsen Kallas, hyvät parlamentin jäsenet, me olemme tehneet viime vuosina useita lentopalvelusopimuksia, joiden yhteydessä aiempia kansallisia sopimuksia on aina yhdistetty eurooppalaiseksi kokonaisuudeksi. Nyt asiat ovat muuttumassa Euroopan unionin aseman suhteen, ja pidän tätä hyvin tärkeänä.
<P>
Vietnamin kanssa tehty sopimus noudattaa suurelta osin aina tähän asti käytettyä vanhaa mallia. Kanadan kanssa tehty sopimus on sen sijaan kunnianhimoisempi, mikä on hienoa. Ympäristö- ja sosiaaliasioiden alalla tehtävä yhteistyö on myönteinen asia, mutta mielestäni sitä voitaisiin viedä vielä pidemmälle. Yhdysvaltojen kanssa tehdyn sopimuksen tilanne on hyvin erilainen. Tässä tapauksessa me olemme mielestäni antaneet periksi aivan liian aikaisin. Markkinoille pääsyssä on kyse oikeudenmukaisuudesta, ja tämän sopimuksen määräykset eivät ole oikeudenmukaisia. Me olemme kuitenkin antaneet periksi. Sosiaalisten olosuhteiden tiettyjä osatekijöitä on käsitelty suurelta osin puutteellisesti. Tässä asiassa ei ole tehty alkuunkaan tarpeeksi. Meidän on varmistettava, että sosiaalista polkumyyntiä ei pääse tapahtumaan, sillä lentoyhtiöiden kohdalla se vaikuttaa myös turvallisuuteen. Tämä on viimeinkin tehtävä selväksi.
<P>
Toinen mielestäni merkittävä asia on se, että sopimuksessa on yhä huomattavia ympäristöasioita koskevia puutteita. Yhdysvallat pyrkii painostamaan meitä paikallisia asukkaita suojelevien yölentorajoitusten lieventämiseksi tai poistamiseksi. Painostus tässä asiassa on valtavaa, ja pelkään, että me joudumme antamaan periksi. Meidän on tehtävä selväksi, että tämä olisi katastrofi jokaiselle lentokentän läheisyydessä asuvalle kansalaiselle. Turvallisuuden osalta Yhdysvallat tiukentaa vaatimuksiaan vähitellen, ja valitettavasti niiden täytäntöönpanoa Euroopan unionissa ei kyseenalaisteta. Tämä on virhe; haluan sanoa sen hyvin selvästi.
<P>
Lopuksi haluan sanoa muutaman sanan yhteistunnusten käytöstä, josta puhutaan suurena saavutuksena. Haluan sanoa vain yhden asian. Yhteistunnusten käyttö tulee lopulta rajoittamaan matkustajien valinnanvapautta. Matkustaja ei voi valita, minkä lentoyhtiön lennolla hän matkustaa, ja saattaa lähtöportilla huomata joutuvansa aivan toisen lentoyhtiön lennolle. Kilpailu on lentoliikenteen alalla pelkkää harhakuvitelmaa ja se on sitä yhä enenevissä määrin, kun puhumme matkustajien asemasta.
<SPEAKER ID="018" NAME="Juozas Imbrasas" LANGUAGE="LT">
Arvoisa puhemies, Lissabonin sopimus tuli voimaan 1. joulukuuta 2009 ja sillä laajennettiin olosuhteita, joissa kansainvälisen sopimuksen tekemiselle tarvitaan parlamentin hyväksyntä. Ilmailualan sopimukset kuuluvat nyt tähän kategoriaan, koska ne koskevat alaa, jolla sovelletaan tavallista lainsäätämisjärjestystä. Uskon, että näiden sopimusten täytäntöönpano tarjoaisi huomattavia taloudellisia hyötyjä ja loisi työpaikkoja. Lisäksi sääntelyn lähentäminen edistäisi oikeudenmukaista kilpailua. Toisen vaiheen sopimus on merkittävä askel eteen päin, mutta me emme saa pitää sitä transatlanttisten lentoliikennemarkkinoiden perustamisprosessin päätepisteenä.
<P>
On hyvä, että kaikki EU:n lentoyhtiöt voivat toteuttaa suoria lentoja Kanadaan kaikilta Euroopan lentoasemilta. Sopimus poistaa kaikki rajoitukset, jotka ovat koskeneet reittejä, hintoja ja viikoittain sallittujen lentojen lukumäärää Kanadan ja EU:n välisessä lentoliikenteessä. Tämä sopimus on kunnianhimoinen, ja sitä on pidettävä myönteisenä asiana. Se voitaisiin asettaa malliesimerkiksi muille parhaillaan käytäville neuvotteluille. Katson siis, että Euroopan parlamentin on tuettava EU:n ja Kanadan lentoliikennesopimusta.
<P>
Samaa voidaan sanoa Euroopan unionin ja Vietnamin sosialistisen tasavallan hallituksen välisestä lentopalveluja koskevasta sopimuksesta. Kaikki nämä sopimukset ovat hyödyllisiä ja tarpeellisia Euroopan unionille, eurooppalaisille lentoyhtiöille ja EU:n kansalaisille.
<SPEAKER ID="019" NAME="Hella Ranner" AFFILIATION="PPE">
(DE) Arvoisa puhemies, haluaisin ensiksi kiittää kaikkia kolmea esittelijää heidän suuresta työstään. Nämä sopimukset ovat hyvin tärkeitä lentoliikenteen kannalta ja siten myös Euroopan unionin kannalta. Haluan tässä yhteydessä myös viitata jälleen kerran 20. marraskuuta 2010 tehtyyn puitesopimukseen. Toivon, että komissio tiedottaa Euroopan parlamentille asianmukaisesti ja hyvissä ajoin tulevia sopimuksia koskevista neuvotteluista toimielinten välisen sujuvan yhteistyön ja tehokkaan tiedonkulun varmistamiseksi.
<P>
Me tiedämme, että näitä ja muita sopimuksia koskevat neuvottelut toteutetaan erittäin asiantuntevasti, mutta meidän on kuitenkin tärkeää olla tietoisia sopimusten voimaantulon jälkeisistä vahvuuksista ja puutteista, jotta me voimme antaa parhaan mahdollisen panoksen. Näin menetellen on helpompi saavuttaa Euroopan parlamentin tuki sopimuksille.
<SPEAKER ID="020" NAME="Inés Ayala Sender" AFFILIATION="S&amp;D">
(ES) Arvoisa puhemies, huomenna tulee kuluneeksi vuosi siitä, kun Euroopan unionin ja Yhdysvaltojen välisen lentoliikennesopimuksen toinen vaihe viimein allekirjoitettiin kahdeksan vaikean neuvottelukierroksen jälkeen. Meidän - ja erityisesti tietenkin minun - on syytä olla tyytyväisiä siitä, että sopimukseen päästiin Espanjan puheenjohtajuuskaudella, yleisistä töistä ja liikenneasioista vastaavan ministerin José Blancon johdolla. José Blanco sai aikaan huomattavaa edistymistä lentoliikenneasioissa, kuten yhtenäistä ilmatilaa ja lennonjohdon työsuhteita koskevissa asioissa; työsuhteiden alalla päästiin neuvoteltuun ratkaisuun.
<P>
Olen ilahtunut myös siitä, että Euroopan parlamentti käyttää uusia valtuuksiaan hyväksyä tämänkaltaisia kansainvälisiä sopimuksia erityisesti liikennealan kohdalla.
<P>
EU:n ja Yhdysvaltojen välisen lentoliikennesopimuksen toinen vaihe poistaa lykkäysehdon, mistä seuraa tarve jatkaa edistymistä sekä paneutua useisiin toistaiseksi puutteellisesti ratkaistuihin ongelmiin, jotka koskevat ympäristöä, kilpailua ja matkustajien oikeuksia.
<P>
Ensimmäistä kertaa sopimuksessa käsitellään myös työsuhteita. Pidän tätä asiaa erittäin tärkeänä, sillä se mahdollistaa ensimmäistä kertaa myös työntekijöiden oikeuksien turvaamisen kuin myös Kansainvälisen työjärjestön sekä Taloudellisen yhteistyön ja kehityksen järjestön yleissopimusten myöhemmän sovellettavuuden.
<P>
Sopimuksessa asetetaan myös selkeitä suuntaviivoja - ja tämä on mielestäni varsin merkittävää - molemminpuolisen luottamuksen rakentamiseksi turvallisuuden alalla. Kerralla toteutettavien turvatoimien mahdollisuus on pidettävä avoinna.
<P>
Me pidämme tätä sopimusta siis myönteisenä, sillä se luo uuden syrjimättömän perustan, edistää yleisölle ja yrityksille tarjottavien palveluiden kehittymistä, on taloudellisesti ja sosiaalisesti suotuisa ja kannustaa oikeudenmukaista kilpailua. Tämä sopimus ei ole kuitenkaan täydellinen; Euroopan unionin kunnianhimoisten tavoitteiden täyttyminen edellyttää, että meidän on mentävä tätä toista vaihetta pidemmälle.
<P>
Tästä syystä meidän on tarkasteltava ja hyödynnettävä kaikkea käytettävissämme olevaa potentiaalia, kuten esimerkiksi sekakomiteaa ja sen uusia valtuuksia sekä Kansainvälisessä siviili-ilmailujärjestössä avautuneita uusia mahdollisuuksia, jotka liittyvät eurooppalaisen ilmaliikenteen hallinnan nykyaikaistamishankkeeseen. Me siis kehotamme varapuheenjohtaja Kallasta viemään tätä sopimusta eteen päin, seuraamaan sen edistymistä tiiviisti ja tietenkin pitämään parlamentti ajan tasalla.
<SPEAKER ID="021" NAME="Philippe Boulland" AFFILIATION="PPE">
(FR) Arvoisa puhemies, arvoisa komission jäsen, hyvät parlamentin jäsenet, Euroopan ja Yhdysvaltojen välinen Avoin taivas -sopimus on edistysaskel, mutta se on vain yksi välivaihe ja se asettaa Euroopan vaikean valinnan eteen. Liikenne- ja matkailuvaliokunta on itse todennut tämän. Joko me hyväksymme sopimuksen, joka on Euroopan liike-elämälle epäsuotuisa, tai me jäädytämme sen ja saatamme menettää edut, joita olemme saaneet vuoden 2008 jälkeen.
<P>
Haluaisin rinnastaa tämän tapauksen ammattimaisten ja yksityisten lentäjien lupa-asiaan, josta keskustelemme vielä ennen kesää, sillä lentäjät, jollainen olen itsekin, ovat vaikean valinnan edessä. Euroopan lentoturvallisuusvirasto haluaa yhdenmukaistaa lupakirjat kaikkialla Euroopassa. Tämä tulee vaikuttamaan suoraan ja haitallisesti yleisilmailua harjoittaviin 80 000 tai 90 000 lentäjään - joista osalla on vain yhdysvaltalainen lupakirja - ja ennen kaikkea tämän alan yrityksiin ja työpaikkoihin.
<P>
Haluan kiinnittää huomionne tähän hankkeeseen, joka ei liity millään tavalla turvallisuuteen. Yhdysvaltalaisen lupakirjan omaavat lentäjät joutuvat onnettomuuteen 31 kertaa harvemmin kuin muut. Perusasetuksen (EY) N:o 216/2008 tavoitteisiin kuuluu lupien tunnustaminen ja tasa-arvoinen kelpuuttaminen, jonka osalta pidetään tarpeettomana odottaa vuoteen 2014 asti lykättyjä mahdollisia sopimuksia.
<P>
Ehdotan siis erittäin avoimen lentoliikennesopimuksen laatimista. Olette tervetulleita mukaani seuraavalla kerralla, kun tulen parlamenttiin omalla lentokoneellani; voin osoittaa teille, että yhdysvaltalainen lentolupakirja on täysin turvallinen.
<SPEAKER ID="022" NAME="Puhemies">
(FR) Kiitän kutsusta, jäsen Boulland, katson, mitä voin tehdä.
<SPEAKER ID="023" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, haluan onnitella jäsen Ţicăuta Kanadan kanssa tehdystä hyvin kunnianhimoisesta sopimuksesta. Sopimus on merkittävä vaihe markkinoiden avaamisessa. Samaan aikaan se auttaa luomaan uusia lentoreittejä ja kehittämään uusia tilaisuuksia sijoittajille Atlantin molemmin puolin kehittämällä uusia investointeja ja tarjoamalla uusia palveluita Euroopan ja Kanadan kansalaisille.
<P>
Mielestäni päätös sallia lentoyhtiöiden harjoittaa toimintaansa rajoituksetta kaikkialla Euroopassa ja Kanadassa on arvokas ja tuo hyötyjä kuluttajille, lentoyhtiöille ja yleensä ottaen molempien maiden talouksille. Sopimuksen täytäntöönpanon ansiosta lentoyhtiöiden palvelutarjonta laajenee ja rahtiliikenteelle syntyy uusia mahdollisuuksia. Näiden muutosten pitää kuitenkin herättää nykyistä enemmän keskustelua liikenteen vaikutuksesta ilmastonmuutokseen.
<P>
Sopimus lisää Euroopan ja Kanadan markkinoiden turvallisuutta tiivistämällä yhteistyötä matkustajien ja tavaroiden turvallisuuden takaamiseen tähtäävien lupamenettelyiden ja tarkastusten noudattamisessa.
<SPEAKER ID="024" NAME="Philip Bradbourn" AFFILIATION="ECR">
(EN) Arvoisa puhemies, suhteista Kanadaan vastaavan valtuuskunnan puheenjohtajana minulle on erityinen ilo voida puhua tästä EU:n ja Kanadan välisestä sopimuksesta. Lienee tarpeen toistaa joitain sopimuksen pääkohdista. Kuten on jo todettu, ensimmäisessä vaiheessa lentoyhtiöt voivat täysin vapaasti harjoittaa lentoliikennettä miltä tahansa EU:n lentoasemalta mille tahansa Kanadan lentoasemalle ilman lentoyhtiöiden tai lentojen lukumäärää koskevia rajoituksia. Me olemme siirtymässä kolmanteen vaiheeseen, jossa sijoittajat voivat perustaa uusia lentoyhtiöitä toisen osapuolen alueella, ja lopulta neljänteen vaiheeseen, jossa saadaan täydet kabotaasiliikenneoikeudet ja mahdollisuus lentoyhtiöiden täyteen omistajuuteen.
<P>
Sopimuksessa asetetaan myös molemminpuolisia turvallisuusstandardeja. Tämä on tärkeää, sillä se tarkoittaa, että matkustajien, matkatavaroiden ja rahdin kuljetukseen sovelletaan nykyistä yksinkertaisempaa lähestymistapaa.
<P>
Tämä sopimus on tärkeä EU:lle ja eurooppalaiselle ilmailualalle. Se mahdollistaa kilpailun lisääntymisen ja matkustajien valinnan mahdollisuuksien lisääntymisen. Uskon myös, että tätä hyvin kattavaa sopimusta voidaan pitää malliesimerkkinä muiden maiden kanssa tehtäville myöhemmille sopimuksille. Tämä päätöslauselma osoittaa selvästi, että Kanada on proaktiivisin kansainvälinen kumppanimme, ja tuen sitä koko sydämestäni.
<SPEAKER ID="025" NAME="João Ferreira" AFFILIATION="GUE/NGL">
(PT) Arvoisa puhemies, nämä sopimukset ovat osa käynnissä olevaa ilmailualan liberalisaatioprosessia. Ne ovat selvästi ideologisia sopimuksia. Jopa ilmailualalla, joka strategisesti merkittävä ala, pyritään lamaannuttamaan valtion toimia ja sääntelyä sekä avaamaan ovia monopolien kehittymiselle, joka on vääjäämätön seuraus pyhänä ja loukkaamattomana pidetystä vapaasta kilpailusta.
<P>
Kansainvälisen lentoliikenteen liiketoimintamahdollisuuksien lisäämistä käytetään tekosyynä ilmailualan ylikansallisten yhtiöiden etujen ajamiseen kansallisten yritysten ja niiden strategisten etujen kustannuksella - mukaan lukien julkisessa omistuksessa olevien yritysten, kuten portugalilaisen TAP-yhtiön, kustannuksella.
<P>
Tämän seurauksena sekä työntekijät että matkustajat joutuvat kärsimään. Työntekijät kärsivät, koska liberalisaation ansiosta ylikansalliset yhtiöt voivat helpommin harjoittaa sosiaalista polkumyyntiä; tämä johtaa työolosuhteiden heikentymiseen ja työelämän epävakauteen. Myös matkustajat kärsivät muun muassa, koska ilmailun turvallisuus jää todennäköisesti yksinomaan kustannustehokkuudesta kiinnostuneiden lentoyhtiöiden oikkujen armoille.
<P>
Tässä ei ole mitään uutta. Rautatieliikenne, jota liberalisoidaan yhä enemmän, on vain yksi esimerkki seurauksista, joita vapaiden markkinoiden periaatteen toteutuminen aiheuttaa.
<SPEAKER ID="026" NAME="Siim Kallas">
komission varapuheenjohtaja. - (EN) Arvoisa puhemies, haluan kiittää parlamentin jäseniä heidän puheenvuoroistaan. Suurin haasteemme on tietenkin Yhdysvaltojen kanssa tehty sopimus ja sitä koskeva neuvotteluprosessi. Voin vakuuttaa teille, että tätä asiaa ei aiota jättää tähän. Se on vain osa laajempaa prosessia, ja me aiomme ilman muuta jatkaa neuvotteluja Yhdysvaltojen kanssa. Haluan kuitenkin muistuttaa, että Yhdysvallat on hyvin haastava neuvottelukumppani. Kuten monet teistä mainitsivat, EU ja Yhdysvallat kattavat 60 prosenttia maailman lentoliikenteestä. Päätökset, jotka teemme yhdessä, tulevat määrittämään puitteet ja ympäristön koko maailman lentoliikenteelle; yhteistyömme on siis äärimmäisen tärkeää koko maailman kannalta. On myös tärkeää muistaa, että Yhdysvalloissa noudatetaan samoja parlamentaarisia menettelyjä. Yhdysvaltain kongressi on hyvin haastava kumppani nimenomaan siellä vallitsevan protektionistisen ilmapiirin vuoksi, mutta me teemme kuitenkin yhteistyötä ja kehitämme suhteitamme.
<P>
Olen menossa Washingtoniin muutaman viikon kuluttua, ja aiomme työstää siellä viittä osa-aluetta. Ensimmäinen niistä on turvallisuus, toisena on varmuus ja kolmantena teknologinen yhteistyö - allekirjoitimme Budapestissä ilmaliikenteen hallintajärjestelmien yhteentoimivuutta koskevan merkittävän sopimuksen, joka on Euroopalle äärimmäisen tärkeä kilpailuetujemme säilyttämiseksi. Neljäs osa-alue on ympäristö, ja viidentenä on kauppa ja liike-elämä.
<P>
Kuten tiedätte ja kuten totesittekin, liike-elämälle on asetettu naurettavia omistajuusoikeutta koskevia rajoituksia. On kuitenkin muistettava myös, että me emme voi pakottaa Yhdysvaltoja myönnytyksiin; meidän on neuvoteltava, eikä se ole aina helppoa. Meidän on neuvoteltava ja meidän on huomioitava vastapuolen näkökohdat. Tämä voi näyttää lupaavalta, mutta me emme voi voittaa kaupallisia emmekä etenkään teknologisia yhteenottoja. Siihen meidän ei pidä mennä, sillä se voi olla vaarallista.
<P>
Lokakuussa me siis sitouduimme työstämään näitä viittä osa-aluetta ja uusia sopimuksia on varmasti tulossa; me pyrimme Yhdysvaltain uuden kongressin kanssa helpottamaan markkinoiden avaamista, mikä tulee olemaan vaikein tehtävä, kuten monet teistä ovat jo todenneet.
<P>
Vietnamin kanssa tehty sopimus on tietenkin laajuudeltaan paljon kahta muuta sopimusta vaatimattomampi. On kuitenkin hyvin tärkeää, että me muodostamme ilmailualueen, joka toimii samojen sääntöjen mukaan ja jolla noudatetaan samoja sääntöjä. Näiden sopimusten tavoite on juuri tämä ja erityisesti EU:n lentoyhtiöiden tunnustaminen, joka on hyvin haastava kysymys kolmansien maiden kanssa käytävissä neuvotteluissa. Te tiedätte, että tämä on ollut hyvin tulenarka aihe. Näiden kolmansien maiden kanssa tehtyjen sopimusten avulla me voimme luoda mahdollisuuksia myös eurooppalaisille lentoyhtiöille.
<P>
Kiitos huomioistanne. Lupaan, että pidämme teidät ajan tasalla tilanteen kehittymisestä. Me olemme käyneet liikenne- ja matkailuvaliokunnan kanssa useita keskusteluja näiden neuvotteluiden käsitteistä ja myöhemmästä edistymisestä ja myös tässä meillä on edessämme vaativia kumppaneita. Näin on asian laita aina ja kaikissa neuvotteluissa, mutta tähänastiset tulokset ovat kuitenkin kohtuullisen myönteisiä. Me olemme edistyneet paljon EU:n lentoyhtiöiden tunnustamisen ja monien muiden kysymysten suhteen- myös Yhdysvaltojen kanssa. Vakuutan teille, että aion tavata Yhdysvaltojen liikennepolitiikan päättäjiä uudelleen. Heillä on halua tehdä yhteistyötä ja etsiä ratkaisuja ongelmiimme, vaikka ne eivät aina olekaan yhteisiä.
<SPEAKER ID="027" NAME="Artur Zasada" LANGUAGE="PL">
Arvoisa puhemies, olen hyvin kiitollinen kaikista näkemyksistä, joita tänään on esitetty Euroopan unionin ja Yhdysvaltojen välisestä lentoliikennesopimuksesta. Myönnän, että sopimus ei ole täydellinen. Se on uusi askel oikeaan suuntaan, mutta meillä on toki vielä pitkä tie kuljettavanamme. Tätä asiakirjaa ei voitu tarkistaa menettelysyistä. Sopimuksen hylkääminen olisi kuitenkin tarkoittanut neuvotteluiden molempien vaiheiden saavutusten mitätöimistä.
<P>
Ehdotan mietinnössä joitain muutoksia, joihin sekakomitean pitäisi paneutua tai joista pitäisi tehdä neuvotteluiden kolmannen vaiheen perusta. Ehdotan erityisesti liikenneoikeuksien vapauttamisen jatkamista edelleen, ulkomaisten investointimahdollisuuksien lisäämistä, huomattavasti kunnianhimoisemman ympäristönsuojelua koskevan kannan hyväksymistä sekä matkustajien oikeuksia koskevien politiikkojen parempaa koordinointia matkustajien mahdollisimman hyvän suojelun varmistamiseksi.
<P>
Hyvät parlamentin jäsenet, työni tämän asiakirjan parissa ei ole vielä päättynyt. Aion seurata sekakomitean toimia, joiden tarkoituksena on varmistaa, että sopimuksen määräyksiä pannaan täytäntöön asianmukaisesti tai jopa laajennetaan. Pyrin takaamaan, että sekakomitean tapaamisiin saadaan Euroopan parlamentin pysyvä tarkkailija. Jos komitea ei täytä sille asetettuja odotuksia, Euroopan parlamentin pitäisi kehottaa komissiota käynnistämään neuvotteluiden kolmas vaihe.
<P>
Lopuksi haluan tietenkin kiittää lämpimästi kaikkia varjoesittelijöitä heidän huomautuksistaan ja avustaan tämän mietinnön laatimisessa.
<SPEAKER ID="028" NAME="Silvia-Adriana Ţicău">
esittelijä. - (RO) Arvoisa puhemies, Euroopan unionin ja Kanadan välistä lentoliikennesopimusta voidaan oikeutetusti pitää kunnianhimoisimpana lentoliikennesopimuksena, jonka EU on tehnyt merkittävän kansainvälisen kumppanin kanssa.
<P>
Se parantaa huomattavasti molempien osapuolten markkinoiden ja asukkaiden välisiä yhteyksiä ja luo samalla ilmailualalle uusia mahdollisuuksia ulkomaisen omistuksen asteittaisen vapauttamisen myötä. Se on nimenomaan kunnianhimoisempi ja kohdistetumpi kuin EU:n ja Yhdysvaltojen välinen sopimus liikennöintioikeuksien, omistuksen ja määräysvallan ja myös täydentävän pöytäkirjan, siis "toisen vaiheen", osalta.
<P>
Komission tekemän tutkimuksen mukaan Kanadan kanssa tehty avoin sopimus lisää matkustajien lukumäärää puolella miljoonalla ensimmäisen voimassaolovuoden aikana, ja muutaman vuoden kuluessa 3,5 miljoonaa matkustajaa saattaa käyttää hyväkseen sopimuksen tarjoamia mahdollisuuksia.
<P>
Lentolippujen halventumisen myötä sopimus voi tuoda kuluttajille vähintään 72 miljoonan euron hyödyn ja sopimus voi luoda myös uusia työpaikkoja.
<P>
Arvoisa puhemies, pidämme tämän sopimuksen kunnianhimoista luonnetta myönteisenä. Sitä pitäisi asettaa tavoitteeksi ja malliksi muille parhaillaan käynnissä oleville neuvotteluille.
<P>
Kehotan siis Euroopan parlamenttia hyväksymään EU:n ja Kanadan välisen lentoliikennesopimuksen.
<SPEAKER ID="029" NAME="Dominique Riquet">
esittelijä. - (FR) Arvoisa puhemies, puhun hyvin lyhyesti, sillä - kuten komission jäsen Kallas totesi - Vietnamin kanssa tehty sopimus on hyvin yksinkertainen, ja kaikki ovat sen kannalla. Se ei osoittautunut ongelmalliseksi tätä mietintöä laadittaessa, ja se mahdollistaa Vietnamin markkinoiden avaamisen kaikille eurooppalaisille sidosryhmille vastavuoroisuuden kautta huolimatta siitä, että Vietnamin taloudellinen malli poikkeaa omastamme.
<P>
Tätä sopimusta voidaan pitää myös merkittävänä maantieteellisenä askeleena, sillä se avaa meille idän ja Kaakkois-Aasian maat. Minulla ei ole siis tähän asiaan muuta lisättävää; haluan vain sanoa olevani ilahtunut siitä, että me olemme päässeet tyydyttävään lopputulokseen ja saaneet aikaan tämän sopimuksen, joka helpottaa Vietnamin ja Euroopan välistä matkailua aiempaan nähden.
<SPEAKER ID="030" NAME="Puhemies">
- (FR) Yhteiskeskustelu on päättynyt.
<P>
Äänestys toimitetaan tänään klo 11.30.
<P>
Kirjalliset lausumat (työjärjestyksen 149 artikla)
<SPEAKER ID="031" NAME="Nuno Teixeira" LANGUAGE="PT">
Euroopan unioni on viime vuosina neuvotellut ja tehnyt useita lentoliikennesopimuksia kolmansien maiden kanssa.
<P>
Euroopan unionin tuomioistuimen mukaan olemassa olevien kahdenvälisten sopimusten perinteiset nimeämislausekkeet ovat vastoin EU:n lainsäädäntöä, sillä ne syrjivät EU:n lentoyhtiöitä, jotka toimivat tietyssä jäsenvaltiossa ja joiden omistus ja määräysvalta on toisen jäsenvaltion kansalaisten käsissä. Koska tällaiset sopimukset ovat vastoin sijoittautumisvapauden periaatetta, josta on määrätty Euroopan unionin toiminnasta tehdyn sopimuksen 208 artiklassa, EU on ryhtynyt kehittämään menettelyä EU:n ja kolmansien maiden välisten lentoliikennesopimusten neuvottelemiseksi ja tekemiseksi. Näille sopimuksille on leimallista turvallisuutta, matkustajien oikeuksia, sertifioinnin vastavuoroista tunnustamista ja yhteistyötä sääntelyn alalla.
<P>
Haluan tässä yhteydessä kiinnittää huomion parlamentin rajalliseen rooliin näitä asioita käsiteltäessä. Lissabonin sopimuksen voimaan tulosta lähtien parlamentin lausunnot ovat sitovia, mutta vain jo allekirjoitetun lopullisen tekstin osalta; se ei voi tehdä sen sisältöä koskevia ehdotuksia tai muutoksia.
<SPEAKER ID="032" NAME="Judith A. Merkies" AFFILIATION="S&amp;D">
kirjallinen. - (NL) Alankomaiden työväenpuolueen valtuuskunta Euroopan parlamentissa ei pidä tätä toisen vaiheen sopimusta suinkaan täydellisenä, mutta katsoo, että se voi johtaa edistymiseen tärkeillä alueilla. Lisäksi se estää Yhdysvaltoja ottamasta käyttöön lykkäysehtoa tällaisen sopimuksen puuttuessa. Lykkäyksen seurauksena eurooppalaiset matkustajat ja lentoyhtiöt eivät voisi enää hyötyä merkittävistä eduista, joista ne ovat voineet hyötyä tämän pöytäkirjan ansiosta maaliskuusta 2008 lähtien. Hyötyihin ja myönteisiin seikkoihin kuuluvat erityisesti lentoyhtiöiden työntekijöiden työoloja koskevat sopimukset, meluntorjuntaa edistävien hyvien käytänteiden jakaminen sekä yhteistyön lujittaminen ympäristönsuojelun alalla ja niin edelleen. Alankomaiden työväenpuolueen valtuuskunta Euroopan parlamentissa ymmärtää yhä jatkuvan tarpeen käydä asianmukaista keskustelua turvallisuusvaatimuksista, kuten skannereiden käytöstä, sekä tällaisten vaatimusten vaikutuksesta matkustajien yksityisyyteen ja terveyteen. Lisäksi se korostaa, että Euroopan unionin ja Yhdysvaltojen kansalaisten yksityisyydensuoja on nostettava etusijalle ja että sitä on kunnioitettava, kun matkustajien henkilötietoja välitetään EU:n ja Yhdysvaltojen välillä. Euroopan parlamentin on ehdottoman tärkeää olla myös jatkossa mukana näissä neuvotteluissa. On myös tärkeää, että eurooppalaisia säännöksiä ei murenneta.
<SPEAKER ID="033" NAME="Kinga Gál" AFFILIATION="PPE">
kirjallinen. - (HU) Euroopan unionin kansalaisten huoli heidän tietosuojaoikeuksiensa kunnioittamisesta on otettava vakavasti. Euroopan unionin ja Yhdysvaltojen on mielestämme tärkeää tehdä sopimus tietosuojan kunnioittamisesta rikos- ja oikeudellisissa asioissa tehtävässä yhteistyössä. Me pidämme myönteisenä sitä, että puheenjohtajavaltio Unkari panostaa aktiivisesti tietosuojakysymyksiin. Tässä yhteydessä on syytä huomata erityisesti tietosuojaa koskevat neuvoston päätelmät, jotka hyväksyttiin oikeus- ja sisäasioiden neuvoston kokouksessa helmikuussa. Me toivomme komission esittävän ehdotuksia, joilla voidaan varmistaa, että vapauttamme ja tietosuojaamme suojellaan ja kunnioitetaan.
