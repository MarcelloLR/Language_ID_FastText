<CHAPTER ID="007">
Parlamentaarisen koskemattomuuden pidättämistä koskeva pyyntö: ks. pöytäkirja
<SPEAKER ID="108" NAME="Sonia Alfano" AFFILIATION="ALDE">
(IT) Arvoisa puhemies, hyvät parlamentin jäsenet, haluan käyttää ennen äänestystä hetken aikaa siihen, että muistutan Euroopan parlamentille, neuvostolle ja Euroopan komissiolle, että L'Aquilassa tapahtui kaksi vuotta sitten maanjäristys, jossa 309 henkeä kuoli ja yli 1 650 loukkaantui. Otettuani asian nyt esiin lähetän kaikille Euroopan parlamentin jäsenille tänään videon, joka kuvattiin L'Aquilassa 13. tammikuuta. Kehotan kaikkia kollegoitani katsomaan sen, sillä L'Aquilan asukkaat odottavat EU:lta voimakasta vastausta.
<SPEAKER ID="109" NAME="Puhemies">
(IT) Hyvä jäsen Alfano, kiitos. Mainitsin itsekin tämänaamuisessa keskustelussa tämän hirvittävän vuosipäivän. Teitte täysin oikein muistuttaessanne asiasta täällä täydessä istuntosalissa.
<SPEAKER ID="110" NAME="David-Maria Sassoli" AFFILIATION="S&amp;D">
(IT) Arvoisa puhemies, hyvät parlamentin jäsenet, viime yönä Välimerellä tapahtui taas uusi tragedia. Pohjois-Afrikasta tulleita maahanmuuttajia kuoli yrittäessään päästä Italiaan ja Eurooppaan. Kadoksissa on 130 henkeä, ja ruumiita on löydetty jo 20.
<P>
Puhuessamme maahanmuutosta emme saa milloinkaan unohtaa, että puhumme miehistä, naisista ja lapsista, emme pelkistä numeroista. Emme saa enää vaieta, vaan neuvoston ja hallitusten on toimittava. Arvoisa puhemies, Euroopan kansan ja demokraattisen Euroopan on osoitettava surunsa, ja pyydän siksi teiltä, että parlamentti pitäisi minuutin hiljaisuuden näiden maahanmuuton uhrien muistoksi.
<P>
(Suosionosoituksia)
<SPEAKER ID="111" NAME="Puhemies">
(IT) Hyvä jäsen Sassoli, kiitos. Hyväksyn tietenkin pyyntönne. Ennen kuin kehotan parlamenttia pitämään minuutin hiljaisuuden näiden uhrien muistoksi, annan puheenvuoron jäsen Tavaresille, joka on pyytänyt puheenvuoroa samasta aiheesta.
<SPEAKER ID="112" NAME="Rui Tavares" AFFILIATION="GUE/NGL">
(EN) Arvoisa puhemies, olemme saaneet tiedon siitä, että Libyasta lähtenyt, pakolaisia kuljettanut alus on kaatunut Välimerellä. Tiedämme, että onnettomuus on vaatinut uhreja ja että 150 henkeä on kadoksissa.
<P>
Parlamentti hyväksyi noin vuosi sitten yhteispäätösmenettelyssä välineen, jossa esitettiin hätämekanismia, jonka avulla aseelliseen selkkaukseen tai kriisitilanteeseen joutuneet pakolaiset voitaisiin sijoittaa uudelleen. Libyan sisällissodassa on kyse juuri tällaisesta tilanteesta. Tämä väline on nyt odottanut neuvoston pöydällä vuoden. Esitimme viime kuussa neuvostolle suullisen kysymyksen, jossa sanoimme asian koskevan ihmishenkiä ja olevan tärkeä. Asia on, ikävä kyllä, nyt sanomattakin selvä.
<SPEAKER ID="113" NAME="Puhemies">
(IT) Jäsen Sassolin pyynnöstä, josta uskon kaikkien olevan samaa mieltä, pidämme nyt minuutin hiljaisuuden viime yönä kuolleiden muistoksi.
<P>
(Parlamentti nousi seisomaan ja vietti minuutin hiljaisuuden.)
<SPEAKER ID="114" NAME="Bruno Gollnisch" AFFILIATION="NI">
(FR) Arvoisa puhemies, käytän 20 sekuntia saadakseni eriävän äänen kuuluviin tässä poliittisen korrektiuden kuorossa. Te yksin olette vastuussa näistä kuolemista, sillä herätätte eri puolilla Eurooppaa ja maailmaa valheellista toivoa siitä, että olisimme valmiita ottamaan kaikki nämä ihmiset vastaan. He ovat täysin teidän vastuullanne.
<SPEAKER ID="115" NAME="Cristiana Muscardini" AFFILIATION="PPE">
(IT) Arvoisa puhemies, hyvät parlamentin jäsenet, haluaisin vain kysyä, kuinka monta minuutin hiljaisuutta meidän on vielä pidettävä, ennen kuin saamme EU:lle yhteisen maahanmuuttopolitiikan.
<P>
(Suosionosoituksia)
<SPEAKER ID="116" NAME="Puhemies">
(IT) Tämä ei ole oikea hetki käynnistää keskustelua aiheesta, josta keskustelimme juuri eilen.
