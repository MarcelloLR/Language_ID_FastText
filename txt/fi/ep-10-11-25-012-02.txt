<CHAPTER ID="012-02">
2. Tiibet - suunnitelmat kiinan kielen muuttamisesta pääopetuskieleksi
<SPEAKER ID="335" NAME="Puhemies">
(EN) Esityslistalla on seuraavana keskustelu kuudesta päätöslauselmaesityksestä Tiibetistä - suunnitelmat tehdä kiinan kielestä pääopetuskieli.
<SPEAKER ID="336" NAME="Lidia Joanna Geringer de Oedenberg">
laatija. - (PL) Arvoisa puhemies, lokakuussa saimme todistaa tuhansien tiibetiläisten rauhanomaisia mielenosoituksia koulutuspolitiikan muuttamista koskevia Kiinan viranomaisten suunnitelmia vastaan. Nykyinen kaksikielinen malli, jossa etnisillä vähemmistöillä on oikeus saada opetusta kiinan kielen lisäksi omalla kansallisella kielellään, aiotaan korvata mallilla, jossa kiinan kieli on pääopetuskieli.
<P>
Kiinan kommunistisen puolueen Qinghain maakunnan sihteeri Qiang Wei totesi eräässä lehtiartikkelissa, että yleiskieli mandariinikiina on peruskoulujen pääasiallinen opetuskieli vuoteen 2015 mennessä. Koska tiibetiläisten ja muiden etnisten ryhmien edustajien on voitava toimia tehokkaasti Kiinan työmarkkinoilla, heidän on voitava opiskella kiinan kieltä, mutta ei kuitenkaan sillä kustannuksella, että he eivät saa kunnollista koulutusta omalla kielellään.
<P>
On muistettava, että oikeudet, joista tiibetiläiset taistelevat, johtuvat Kiinan perustuslain 4 pykälästä ja kansallisesta alueellisesta itsehallinnosta annetun lain 10 pykälästä. Tämän takia tiibetiläiset pyytävät, että heille jo annettuja oikeuksia kunnioitettaisiin. Parlamentin olisikin painokkaasti tuettava heidän pyrkimyksiään säilyttää oma kulttuurinsa, jonka olennainen osa kieli on. Katson, että me kaikki uskomme tiibetin kielen kannattajan Dokru Choedakin toteamuksen siitä, että koulut ja kieli ovat kansallisen identiteetin perustana.
<SPEAKER ID="337" NAME="Marietje Schaake">
laatija. - (EN) Arvoisa puhemies, kulttuuri ja kulttuuri-ilmaisut ovat ihmisten arvojen ja identiteetin perustana. Aristoteleen sanoin tärkeintä ei ole ulkonäkö vaan sisäinen merkitys.
<P>
Kulttuuri, kun sitä käytetään arvojen tuputtamiseen sekä monimuotoisuuden ja ilmaisunvapauden poisviemiseen, on kuin ase. Siksi on erittäin huolestuttavaa, että mandariinikiinasta on tehty pääasiallinen opetuskieli ja asiakirjojen kieli tiibetiläisille. Jos Kiina aikoo tällä tavalla tuhota tiibetiläisen kulttuurin, se toimii vastoin sen itse määrittämiä tavoitteita säilyttää sovinnolliset suhteet valtion lukuisiin eri kulttuureihin, etnisiin ryhmiin ja identiteetteihin. Kiinan viranomaisten on myös päästettävä ulkomaiset tiedotusvälineet Tiibetiin ilman erityislupia ja sallittava sensuroimaton viestintä ja tietojen saatavuus - myös internetissä - koko valtiossa.
<P>
Vakavaraisuuteen vaikuttavat talouskehityksen lisäksi myös kulttuurinen monimuotoisuus ja ihmisoikeuksien kunnioittaminen. EU:n on jatkuvasti otettava ihmisoikeudet, erityisesti etnisten vähemmistöjen ja kulttuurivähemmistöjen ihmisoikeudet, painopistealoiksi sen suhteissa Kiinaan.
<SPEAKER ID="338" NAME="Ryszard Czarnecki">
laatija. - (PL) Arvoisa puhemies, EU:n suuret valtiot todella kiinnittävät paljon huomiota taloudellisten suhteiden sekä sijoitus- ja liiketoimintasuhteiden kehittämiseen Kiinan kanssa. Tämä tarkoittaa, että Euroopan parlamentti on entistä tärkeämmässä asemassa käsiteltäessä avoimesti ihmisoikeuksia ja sitä tosiasiaa, että niitä rikotaan. Katson, että parlamentin on nyt korostettava voimakkaasti Tiibetissä asuvien ihmisten oikeutta omaan kieleensä, esteettömään yhteyteen ulkomaailmaan Internetin avulla - elämme kuitenkin 21. vuosisadalla - sekä mahdollisuuteen puhua ulkomaisille toimittajille, sillä alueella vierailevia ulkomaisia kirjeenvaihtajia koskeva kielto on valitettava. Haluan lopuksi todeta, että virallisen kielen pakkosyöttö Tiibetiin on mielestäni erittäin huolestuttavaa.
<SPEAKER ID="339" NAME="Heidi Hautala">
laatija. - (FI) Arvoisa puhemies, Kiinan kansantasavallan perustuslain 4 artikla takaa kaikille kansalaisille ja kansallisuuksille oikeuden käyttää ja kehittää omaa sekä puhuttua että kirjallista kieltään. Tässä mielessä on täysin oikeutettua, että kannamme huolta niistä uutisista, joita on viime aikoina saatu siitä, että tiibetin kielen asemaa opetuskielenä oltaisiin heikentämässä. Tiedän, että tässä suuressa maassa on protesteja myös sitä vastaan, että Shanghaissa ja Kantonissa puhutut kiinan kielen muodot olisivat samalla tavalla häviämässä, ja nämä ovat yhtä suuria huolenaiheita.
<P>
Olisi tärkeää, että Kiinan kansantasavalta myöntäisi sen, että Tiibetin kulttuurin säilyminen on ratkaisevasti riippuvainen kielestä, jolloin tiibetin kielen olisi säilyttävä ensimmäisenä opetuskielenä ja sitä olisi voitava harjoittaa myös yliopistoissa. Tietenkin aito kaksikielisyys on tärkeä tavoite. On tunnustettava se, että tiibetiläisten on järkevää opiskella myös kiinaa, mutta se että siitä tehdään ensimmäinen opetuskieli ei varmastikaan ole ongelmatonta, koska se merkitsee Tiibetin kulttuurin kärsimistä.
<P>
Olisi tärkeää myös, että Kiina vihdoin ratifioisi kansainvälisen sopimuksen kansalaisten poliittisista ja kansalaisoikeuksista, jonka se on allekirjoittanut jo vuosia sitten, koska se takaisi etnisten ja uskonnollisten vähemmistöjen ja heidän kieltensä ja kulttuuriensa paremman säilymisen.
<SPEAKER ID="340" NAME="Thomas Mann">
laatija. - (DE) Arvoisa puhemies, kun nousemme puhumaan Euroopan parlamentissa, saamme käyttää omaa äidinkieltämme. Kiinan hallitus aikoo kumota tämän perusoikeuden tiibetiläisiltä, mikä uhkaa heidän identiteettiään. Tuhannet tiibetiläiset ovat osoittaneet mieltään kaksikielisyyttä koskevan toimintatavan mahdollista päättymistä vastaan kouluissa ja yliopistoissa järjestetyissä rauhanomaisissa mielenosoituksissa. Sain 27. lokakuuta Brysselissä sijaitsevan Euroopan parlamentin rakennuksen edessä vetoomuksen tiibetiläisiltä koululaisilta, jotka pyytävät meiltä solidaarisuutta. Kiinan suurlähettiläs Song korosti eilen, että kaksikielinen koulutus Tiibetissä on ollut tärkeä osa Tiibetin kulttuurin tukemista. Vaikka olen kuullut, mitä hänellä on sanottavanaan, en ole täysin varma siitä, pitäisikö häntä uskoa. Hän ei ole kiistänyt tiedotusvälineiden useita raportteja, joiden mukaan mandariinikiinasta tulee pääasiallinen kieli Quinghain alueen oppilaitoksissa. Myös kantoninkiina ja shanghainkiina korvataan mandariinikiinalla koulutusjärjestelmässä ja jopa radiossa siitä huolimatta, että hallitus väittää, että vain puolet Kiinan väestöstä puhuu mandariinikiinaa. Kiinan perustuslain 4 pykälällä ja kansallisesta alueellisesta itsehallinnosta annetun lain 10 pykälällä korostetaan kaikkien etnisten ryhmien oikeutta kehittää oma kirjallinen ja puhuttu kielensä. Arvoisa komission jäsen Lewandowski, kehotan teitä varmistamaan, että tämä huolestuttava kehitys otetaan esiin EU:n ja Kiinan välisessä vuoropuhelussa. Lähettäkää alueelle tiedonkeruumatkalle asiantuntijaryhmä selvittämään, mistä kaksikielisen järjestelmän uhkaaminen johtuu. Tiibetin kieltä voidaan täydentää kiinan kielellä, mutta sitä ei saa missään nimessä korvata kiinalla.
<SPEAKER ID="341" NAME="Róża Gräfin von Thun und Hohenstein">
PPE-ryhmän puolesta. - (PL) Arvoisa puhemies, kukaan ei voi tänään valittaa, että Tiibetin tapahtumista ei ole riittävästi tietoa. Tästä huolimatta emme yritä estää kiinalaisia tuhoamasta tiibetiläisiä yksittäisenä kansana ja kokonaisena maana tai tuhoamasta tiibetiläisten mahtavaa kulttuuria ja ihastuttavaa, alkuperäistä uskonnollisuutta.
<P>
Keskustelemme tänään tiibetin kielen tuhoamisesta ja sen korvaamisesta mandariinikiinalla. Monet meistä täällä parlamentissa ja monet esi-isistämme ovat usein maksaneet korkean hinnan taistellessaan kansallisten kieliensä puolesta valloittajan tai diktaattorin tahtoa vastaan. Me olemme ymmärtäneet, että kun menetämme kielemme, menetämme viimeisenkin toivon siitä, että voimme jonakin päivänä olla omia itsejämme kotimaissamme. Näiden useiden eurooppalaisten kohtalona olleiden kokemusten takia meidän on vaadittava, että Kiinan kanssa puolestamme neuvottelevat henkilöt, jotka keskustelevat teknologian, sijoitusten, kaupan ynnä muiden kehittämisestä, eivät saa vältellä keskustelemista ihmisoikeuksien jatkuvasta rikkomisesta Kiinassa. Pyydän, että ihmisoikeuksia koskevaa kysymystä ei jätetä taka-alalle Kiinan hallituksen kanssa käytävissä ihmisoikeuksia koskevissa neuvotteluissa, vaikka taloutemme onkin nykyisin kriisissä.
<SPEAKER ID="342" NAME="Kristiina Ojuland">
ALDE-ryhmän puolesta. - (EN) Arvoisa puhemies, Viron koko historian ajan olemme kamppailleet alkuperäisväestön kielen säilyttämiseksi. Sen jälkeen kun saimme itsenäisyytemme takaisin vuonna 1991, olemme lopulta saaneet vapaasti puhua kieltämme ja vaalia kulttuuriamme ja identiteettiämme. On surullista seurata Tiibetin kansalaisten sortoa ja heidän kielensä, identiteettinsä, kulttuurinsa ja uskontonsa hävittämistä.
<P>
Kiinan kansantasavalta käyttää tiibetiläisten marginalisoimiseen samaa menetelmää kuin Neuvostoliitto käytti virolaisiin. Tiibetin siniittisointi, aivan kuten Viron venäläistäminen neuvostovallan aikana, toteutetaan siirtämällä muita kuin alkuperäisiä ihmisiä alkuperäisväestölle määritetylle alueelle.
<P>
Niin kauan kuin Tiibetin Han-kiinalainen väestö kasvaa, tiibetiläisillä on täydet oikeudet tuntea olonsa uhatuksi. Kiinan viranomaisten suunnitelmat mandariinikiinan ottamisesta käyttöön koulujen pääopetuskielenä rikkoo Tiibetin alkuperäisväestön oikeuksia. Toivon, että tämä rikkominen otetaan esille ja ratkaistaan ensisijaisena kysymyksenä Kiinan tasavaltaa koskevassa EU:n politiikassa.
<SPEAKER ID="343" NAME="Reinhard Bütikofer" LANGUAGE="DE">
Arvoisa puhemies, vastustan tätä päätöslauselmaa. Ryhmäni on antanut minun esittää mielipiteeni sitä vastaan, vaikka useimmat kollegoistani eivät ole kanssani samaa mieltä.
<P>
Kuten on huomautettu, Kiinan suurlähettiläs on vastannut esitettyyn kritiikkiin. Voi olla, että tässä kirjeessä ei vastata kaikkiin kysymyksiin. Minkä takia me kuitenkin yritämme ensin antaa päätöslauselman, emmekä yritä saada aikaan vuoropuhelua? Voimmeko todella ottaa itsemme vakavasti, jos annamme ensin päätöslauselman ja sitten toteamme - kuten edellinen puhuja asian esitti - että haluamme lähettää jonkun tiedonkeruumatkalle selvittämään, millä tavalla kaksikielisyys on uhattuna?
<P>
En usko, että on syytä puhua tiibetin kielen kuolemasta. Euroopan parlamentin valtuuksiin ei kuulu päättää, miten paljon unkaria opetetaan Slovakian tai Romanian kouluissa. Siitä huolimatta se kokee oikeudekseen päättää, pitäisikö matematiikkaa opettaa tiibetin kielellä tai jollain muulla kielellä. En tiedä, onko tämä järkevää.
<P>
Katson myös, että on virhe yhdistää kielipolitiikka Dalai Lamaan. Nämä kaksi asiaa eivät liity toisiinsa. En usko, että voimme tällä tavoin auttaa varmistamaan, että ihmiset saavat käyttää omaa äidinkieltään.
<SPEAKER ID="344" NAME="Joanna Katarzyna Skrzydlewska" AFFILIATION="PPE">
(PL) Arvoisa puhemies, kieli on tärkein identiteetin osa ja tärkein yhteiskunnallisen viestinnän väline. Tämänpäiväinen keskustelu koskee Kiinan kansantasavallan hallituksen pyrkimyksiä tehdä kiinan kielestä ainoa pakollinen kieli Tiibetin koulutusjärjestelmässä, mikä on isku kyseisen kansan kulttuuria vastaan. Tähän asti tiibetin kieli on ollut virallinen kieli Tiibetissä ja niillä Kiinan alueilla, joilla tiibetiläiset ovat suurin etninen ryhmä. Tiibetin kielen käyttäminen ja kehittäminen ovat tiibetiläisten tärkeimpänä keinona oman tosiasiallisen itsemääräämisoikeutensa harjoittamisessa. On luonnollista, että Tiibetin ulkopuolelta töitä etsivien on ymmärrettävä myös kiinan kieltä, mutta asianmukaisena ja riittävänä ratkaisuna olisi kiinan ottaminen yhdeksi opetusaineista, ei tiibetin kielen korvaaminen kiinan kielellä opetuskielenä.
<P>
Tämän takia meidän on esitettävä vastalauseemme sille, että tiibetiläisten viestinnän perusväline yritetään viedä heiltä pois. Jos kiinalaiset vievät tiibetiläisiltä heidän kykynsä puhua omaa kieltään, he hitaasti mutta varmasti murennuttavat Tiibetin itsemääräämisoikeutta ja hävittävät Tiibetin kulttuuriperinnön.
<SPEAKER ID="345" NAME="Cristian Dan Preda" LANGUAGE="RO">
Arvoisa puhemies, haluaisin esittää kollegallemme kysymyksen, jos hän siihen suostuu. Miksi Kiinan suurlähettilään kanta on tässä yhteydessä tärkeämpi kuin tahtomme puhua siitä, mitä Tiibetissä tapahtuu? Jos olen ymmärtänyt asian oikein, syynä on se, että hänen mielestään meidän on toimittava sen mukaan, mitä Kiinan suurlähetystö sanoo, eikä meidän oman vakaumuksemme mukaan.
<SPEAKER ID="346" NAME="Reinhard Bütikofer" AFFILIATION="Verts/ALE">
(DE) (Puhuja vastaa Cristian Dan Predan työjärjestyksen 149 artiklan 8 kohdan nojalla esittämään sinisen kortin kysymykseen).
<P>
Arvoisa puhemies, olen kiitollinen siitä, että kollegalleni esitti tämän kysymyksen, sillä saan mahdollisuuden toistaa, mitä totesin aiemmin. En sanonut, että teidän pitäisi uskoa Kiinan suurlähettilästä. Sanoin, että meidän kannattaisi ottaa työmme vakavasti ja yrittää saada aikaan vuoropuhelua ja sitten keskustella päätöslauselmasta.
<P>
Ei ole järkeä ehdottaa, että hyväksymme nyt päätöslauselman ja lähetämme sitten asiantuntijoita Kiinaan selvittämään, onko kaksikielisyys uhattuna ja missä täsmälleen se on uhattuna. Katson, että jos me haluamme puuttua ihmisoikeuksien vaikuttavuuteen, meidän ei pitäisi vain esittää tekopyhiä aikomuksia, vaan myös osallistua asiaan, jotta jo vaikeaa tilannetta ei vaikeuteta enempää.
<SPEAKER ID="347" NAME="Csaba Sógor" AFFILIATION="PPE">
(HU) Arvoisa puhemies, annan tyytyväisenä tukeni yhteiselle päätöslauselmaesitykselle, koska siinä esitetään selvästi periaatteet, joista minä kansallisen alkuperäisvähemmistön edustajana olen täysin samaa mieltä. Tämän takia tuen periaatetta siitä, että a) vähemmistökielien sortaminen rikkoo perustavanlaatuisella tavalla kyseiseen vähemmistöön kuuluvien kansalaisten oikeutta vapauteen; että b) opetus äidinkielellä sopii parhaiten oppimiseen; ja että c) paikallisille viranomaisille ja yhteisöille on annettava oikeudellinen toimivalta tehdä päätöksiä opetuksessa käytettävästä kielestä.
<P>
Pyydän kaikkia tätä esitystä tukevia jäseniä kiinnittämään huomiota siihen, että valitettavasti näitä periaatteita ei noudateta täysimääräisesti myöskään tietyissä EU:n jäsenvaltioissa. Tästä todisteina ovat voimassa olevat Slovakian kielilaki ja Romanian koulutuslaki, joiden nojalla tiettyjen aineiden opetus sallitaan vain valtion virallisella kielellä. Voisin nimetä muutaman muunkin EU:n jäsenvaltion. En kuitenkaan ryhdy siihen nyt. Olen sitoutunut tukemaan oikeuksien rikkomisen valvontaa Euroopan unionin ulkopuolella, mutta mielestäni on myös tärkeää, että kansallisten vähemmistöjen kannalta epäsuotuisia käytäntöjä EU:n alueella ei jätetä huomiotta.
<SPEAKER ID="348" NAME="Zuzana Brzobohatá" AFFILIATION="S&amp;D">
(CS) Arvoisa puhemies, haluan puheenvuorossani mainita Kiinan kansantasavallan toiveen sopusointuisista suhteista kaikkien Kiina alueella elävien 56 etnisen vähemmistön välillä. Tässä yhteydessä uskon vakaasti, että tiibetin kielen säilyttämistä on tuettava. Tiibetin kieli on yksi neljästä vanhimmasta ja alkuperäisimmästä aasialaisesta kielestä ja yksi tiibetiläisen identiteetin, kulttuurin ja uskonnon perustavanlaatuisimmista juurista. Yhdessä koko tiibetiläisen kulttuurin kanssa se myös on korvaamaton osa maailman kulttuuriperintöä, koska kyseessä on historiallisesti monimuotoinen sivilisaatio. Luotan siihen, että Kiina soveltaa johdonmukaisesti Kiinan kansantasavallan perustuslain 4 pykälää ja kansallisista itsehallintoalueista annetun lain 10 pykälää, joilla taataan kaikkien kansojen oikeus käyttää ja kehittää omia puhuttuja ja kirjoitettuja kieliään.
<P>
Uskon vakaasti, että jokaisella etnisellä vähemmistöllä on oikeus säilyttää oma kielensä ja kirjallisuutensa. Oikeudenmukaisella kaksikielisellä koulutusjärjestelmällä edistetään parempaa yhteistyötä ja ymmärrystä, varsinkin jos tiibetiläiset opettelevat kiinan kieltä ja tiibetiläisillä alueilla asuvia Han-kiinalaisia kannustetaan samalla opettelemaan tiibetin kieltä. Koska ehdotetussa yhteisessä päätöslauselmaesityksessä käsitellään kaikkia mainitsemiani näkökohtia, olen päättänyt tukea esitystä.
<SPEAKER ID="349" NAME="Jaroslav Paška" AFFILIATION="EFD">
(SK) Arvoisa puhemies, Kiina on taloudellinen ja sotilaallinen suurvalta, ja Kiinan hallinnon käyttäytymisellä kansalaisia kohtaan on jo pitkään annettu ymmärtää, että kulttuurisia, sosiaalisia ja demokraattisia periaatteita, sellaisena kuin ne tunnustetaan ympäri maailmaa, sovelletaan Kiinassa valikoiden ja vain siinä määrin kuin ne sopivat hallinnolle valtion hallinnan kannalta tarkasteltuna.
<P>
En usko, että paheksuntamme vaikuttaa Kiinan hallituksen päätökseen toteuttaa sen omaa koulutuspolitiikkaa kyseisessä valtiossa. Tästä huolimatta on kuitenkin tarpeen esittää kiinalaisille kumppaneillemme vakava varoitus siitä, että tiibetiläisillä on oikeus säilyttää oma identiteettinsä ja kielensä ja että äidinkieli on korvaamattomassa asemassa lasten opettamisessa.
<P>
Kiinan on toimittava Tiibetissä samoin kuin Slovakia on toiminut sen unkarilaisen vähemmistön osalta - unkarilaisen vähemmistön lapset voivat käydä koulua unkariksi esikoulusta ala-asteeseen ja yläasteeseen asti. Toisaalta haluan huomauttaa Csaba Sógorille, että slovakialaisten lasten on Unkarissa käytävä koulua unkariksi esikoulusta ala-asteeseen ja yläasteeseen asti ja että he opettelevat slovakkia ainoastaan vieraana kielenä.
<SPEAKER ID="350" NAME="Csanád Szegedi" AFFILIATION="NI">
(HU) Arvoisa puhemies, paremman Unkarin puolesta toimivan Jobbik-liikkeen edustajana olen tyytyväinen Euroopan parlamentin päätöslauselmaesitykseen, jolla vastustetaan Kiinan tasavallan suunnitelmia tehdä kiinan kielestä pääopetuskieli tiibetiläisissä kouluissa, ja anna esitykselle tukeni. Vaikka kiinalaiset miehittäjät takasivat Tiibetin itsehallinnon, ne ovat entistä voimakkaammin eristämässä tiibetin kieltä koulutukseen liittyviltä ja virallisilta foorumeilta. Myös Kiinan heikko ihmisoikeustilanne voi aiheuttaa konflikteja Tiibetissä kiinan kielen pakotetun käyttöönoton takia. Tiibetiläisille on taattava oikeus koulunkäyntiin heidän omalla kielellään ja oikeus virallisten asioiden hoitamiseen tiibetin kielellä. Heidän perusihmisoikeudet on taattava, mukaan luettuina kokoontumisvapaus ja mielenosoittamista koskeva kansalaisoikeus.
<P>
Surullista kyllä, meidän ei tarvitse mennä kovinkaan kauas löytääksemme samankaltaisia tilanteita, sillä raa'at pyrkimykset sulauttamiseen ovat todellinen ja ajankohtainen ongelma myös Euroopassa. Meidän täytyy vain miettiä tapaa, jolla Romania kohtelee Transilvanian unkarilaisia tai Csángó-unkarilaisia, tai eristävää ja syrjivää Slovakian kielilakia.
<SPEAKER ID="351" NAME="Angelika Werthmann" AFFILIATION="NI">
(DE) Arvoisa puhemies, hyvät parlamentin jäsenet, uskon, että tiibetiläisille on annettava oikeus puhua omaa äidinkieltään, tiibetin kieltä. Se on oikeus, joka pätee meihin kaikkiin. Muuten he menettävät oman kulttuuri-identiteettinsä. Tiibetin tilanteen perusteella katson, että oikeana ratkaisuna on kaksikielisyys eli tiibetin ja kiinan kielen opettaminen.
<P>
Kaksikielisyyshän edistää lasten kehittymistä usein eri tavoin, ja sitä todella on tuettava.
<SPEAKER ID="352" NAME="Bogusław Sonik" AFFILIATION="PPE">
(PL) Arvoisa puhemies, tiibetin kieli on osa sellaisen kansan pitkää historiaa, joka on jo vuosien ajan kamppaillut säilyttääkseen oman kulttuurinsa, ja se on tekijä, joka yhdistää yhteisön jäseniä toisiinsa. Tämän takia kaksikielisyyden säilyttäminen ja edistäminen kaikilla koulutusasteilla Tiibetin kouluissa on ainoa ja paras ratkaisu. Kiinan hallitus on allekirjoittanut YK:n alkuperäiskansojen oikeuksia koskevan julistuksen, joten se on sitoutunut kunnioittamaan kansallisten vähemmistöjen perusoikeuksia omalla alueellaan. Kansainvälisen yhteisön on tuomittava kaikki Kiinan toimenpiteet, joilla tiibetin kielen käyttäminen tiibetiläisissä kouluissa pyritään kieltämään. Katson, että olisi toteutettava toimenpiteitä, joiden avulla voidaan entistä tehokkaammin valvoa Tiibetin kansalaisten perusoikeuksien kunnioittamista Kiinassa.
<SPEAKER ID="353" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, hyvät parlamentin jäsenet, kaksikielisen järjestelmän lakkauttaminen Tiibetissä on ahdasmielinen teko, jolla ei kunnioiteta vähemmistön kulttuuri-identiteettiä tai ihmisoikeuksia.
<P>
Kauppasopimukset tai liiketoimintasopimukset Kiinan kanssa eivät saa olla kauppatavaroita, joilla EU:n huomio harhautetaan pois vakavasta syrjinnästä, josta Tiibetin kansalaiset edelleen kärsivät.
<P>
Tiibetiläisillä on oikeus ainakin edelleen olla ja tuntea olevansa kansa, ja jotta tämä olisi mahdollista, heidän on annettava vapaasti noudattaa omia perinteitään ja historiaansa ja käyttää omaa kieltään - eli lyhyesti säilyttää oma identiteettinsä, jonka olennainen osa kieli-identiteetti on.
<P>
Tiibetin kulttuurin tuhoamista koskevaa suunnitelmaa, jota ei vasaran ja sirpin symbolin alla toteutettujen Tiibetin kansalaisten ja munkkien vuosikymmeniä kestäneiden vainojen aikana ole vielä saatu onnistuneesti päätökseen, ei voida nyt taidokkaasti toteuttaa tuhoamalla tiibetin kieli ja ottamalla kiinan kieli pakolliseen käyttöön.
<SPEAKER ID="354" NAME="Janusz Lewandowski" LANGUAGE="EN">
Arvoisa puhemies, keskustelemme ilmiöstä, joka on olemassa lähes kaikissa valtioissa, joissa on vähemmistöjä - toisin sanoen kielen ja kulttuurin säilyttämisestä ja yhtäläisestä oikeudesta koulutukseen. Tässä on kyse arvojemme vahvistamisesta uudelleen, hyvä Reinhard Bütikofer.
<P>
Ennen Tiibetiä koskevaa kysymystä haluaisin sanoa muutaman sanan kahdenvälisistä suhteistamme Kiinaan. Strateginen kumppanuutemme on vahva, joten voimme käsitellä kaikkia aiheita, myös kaikista arkaluontoisimpia. Olemme kehittäneet vaikuttavat korkean tason yhteistyöpuitteet, joissa käsittelemme säännöllisesti kansalaistemme maailmanlaajuisia haasteita, emmekä unohda myöskään kysymyksiä, joista saatamme olla eri mieltä. Tiibet on yleisesti yksi niistä kysymyksistä, joista olemme eri mieltä.
<P>
Pyrkimykset tehdä Kiinasta pääopetuskieli tiibetiläisillä alueilla antavat aihetta monitahoisiin ja arkaluontoisiin kysymyksiin. Kiinan on löydettävä asiassa tasapaino niin, että tiibetin kieltä voidaan opettaa tehokkaasti ja se voidaan säilyttää käytössä olevana kielenä, jotta opetusta voidaan edelleen antaa tiibetin kielellä ja jotta sitä käytetään edelleen äidinkielenä Tiibetin alueilla, samalla kun sen rinnalla opetetaan kiinan kieltä, jolloin tiibetiläisillä opiskelijoilla on kunnon mahdollisuudet työllistyä myöhemmin. Tiibetin syrjäisyys ei tee tästä yhtään helpompaa.
<P>
Toivomme vilpittömästi, että Kiina varmistaa, että tiibetin kieltä käytetään pääopetuskielenä Tiibetin alueilla ja että muita vähemmistökieliä suojellaan samalla tavalla muissa Kiinan osissa. Asiantuntijoiden näkemyksen selvittäminen ja syrjinnän ja ideologisen painostuksen välttäminen ovat hyvänä keinona päästä asiassa eteenpäin. EU on valmis jakamaan asiantuntemustaan, jos Kiina sitä haluaa. Toivomme - ja tämä on suora vastaukseni - että voimme keskustella Kiinan viranomaisten kanssa avoimesti tästä kysymyksestä seuraavassa EU:n ja Kiinan välisessä ihmisoikeuksia koskevassa vuoropuhelussa. On erittäin tärkeää, että Kiina antaa mahdollisuuden avoimeen julkiseen kuulemiseen, jotta henkilöt, joihin kielipolitiikka jollakin tavalla vaikuttaa, voivat esittää vapaasti mielipiteensä, jotka on myös otettava huomioon.
<P>
Olemme myös seuranneet erittäin huolestuneina selvityksiä siitä, että useita tiibetiläisiä opiskelijoita ja opettajia on pidätetty, kun he ovat osoittaneet rauhanomaisesti mieltään hallituksen koulutusuudistusta koskevaa suunnitelmaa vastaan. Kehotamme Kiinaa vapauttamaan pidätetyt henkilöt ja käynnistämään Tiibetin kansalaisyhteiskunnan kanssa keskustelut ehdotetun uudistuksen hyödyistä.
<P>
Lopuksi haluan muistuttaa EU:n pitkäaikaisesta kannasta Tiibetin osalta. Tiibetin ainutlaatuisen kulttuurin, kielen, uskonnon ja perinteiden säilyttäminen ja tarve Tiibetin merkitykselliseen itsehallintojärjestelmään Kiinan perustuslain nojalla ovat edelleen EU:n tärkeimpiä painopistealoja. Nämä ovat kysymyksiä, joita yritämme sinnikkäästi käsitellä Kiinan kanssa käytävän poliittisen vuoropuhelun yhteydessä.
<SPEAKER ID="355" NAME="Puhemies">
(EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="794" NAME="Roberta Angelilli" LANGUAGE="IT">
Huolimatta siitä, että maailman useat johtajat, elimet ja kansalaisjärjestöt ovat jatkuvasti pyytäneet ja sitoutuneet pyytämään Kiinan viranomaisia välttämään väkivallan käyttämistä Tiibetin kansalaisia vastaan, pyynnöt näyttävät valitettavasti kaikuneen kuuroille korville, mikä vaarantaa kansainväliset suhteet. Euroopan parlamentti on usean vuoden ajan osoittanut tukensa ja solidaarisuutensa Tiibetille, maalle, joka on aina kamppaillut Kiinan viranomaisten sortavia ja syrjiviä toimintatapoja vastaan, koska ne ovat uhanneet tiibetiläisten alueellista ja kulttuurista riippumattomuutta jo vuosien ajan. Beijing päätti viimeisimpänä sortotoimena tehdä kiinan kielestä pakollisen virallisen kielen Tiibetissä, vaikka Tiibetin kansalaiset puhuvat tiibetin kieltä ja pitävät mandariinikiinaa vieraana kielenä. Käynnissä on tälläkin hetkellä kulttuurinen kansanmurha, sillä tämä kuvastaa selvää aikomusta hävittää tämä kansa, ei ainoastaan maantieteellisesti vaan myös kulttuurisesti, sillä nuorempia sukupolvia estetään oppimasta omaa kulttuuriaan ja ennen kaikkea kieliperintöään. Ottaen huomioon Kiinan joustamattoman ja jäykän asenteen Tiibetiä kohtaan kehotan Euroopan parlamenttia olemaan tinkimättä vakavista ihmisoikeuksien ja vähemmistöjen oikeuksien rikkomuksista, joihin Kiinan viranomaiset ovat syyllistyneet, ja varmistamaan, että Tiibetin kansalaiset tietävät, että olemme heidän puolellaan ja valmiita auttamaan.
<SPEAKER ID="793" NAME="Catherine Soullie" AFFILIATION="PPE">
kirjallinen. - (FR) Antamalla tämän päätöslauselman Euroopan parlamentti, EU:n kansalaisten ja demokratian ääni, lähettää selvän viestin Kiinan viranomaisille: viestin siitä, että yhden kulttuurin tuhoaminen ja sen alistaminen toisen tarpeisiin on teko, johon mikään aidosti vaikutusvaltainen ja nykyaikainen valtio ei alistu. Tiibetin kansalaiset pyytävät täysin oikeutetusti yhtä asiaa: että heidän historiaansa ja kieltään arvostetaan. Tämä kohtuuton päätös ei uhkaa pelkästään Tiibetin kulttuuria - myös kantoninkiina ja muut kielet joutuvat yhdenmukaistamisen uhreiksi. Kun otetaan huomioon, että Kiinan perustuslaissa nimenomaisesti tunnustetaan jokaisen kansalaisen oikeus ilmaista itseään valitsemallaan kielellä, miten poliittiset viranomaiset perustelevat tämän oikeudellisen U-käännöksen? Viesti, joka meidän on tämän päätöslauselman välityksellä välitettävä Kiinan viranomaisille, on tiivistetty Euroopan unionin motossa: "moninaisuudessaan yhtenäinen".
