<CHAPTER ID="003-01">
1. Äskettäiset hyökkäykset uskonnollisia vähemmistöjä vastaan Egyptissä ja Malesiassa
<SPEAKER ID="034" NAME="Puhemies">
(HU) Esityslistalla on seuraavana keskustelu päätöslauselmaesityksestä äskettäisistä hyökkäyksistä uskonnollisia vähemmistöjä vastaan Egyptissä ja Malesiassa.
<SPEAKER ID="035" NAME="Marietje Schaake">
laatija. - (EN) Arvoisa puhemies, Egyptin koptikristittyjen jouluviikkona tapahtui hyökkäys, jossa kuoli tai haavoittui 20 koptikristittyä. Vaikka hyökkäystä voidaan pitää yksittäisten henkilöiden tekemänä rikoksena, useat muut huolestuttavat välikohtaukset edellyttävät, että kiinnitämme jatkuvasti huomiota kaikkien vähemmistöjen kunnioittamiseen Egyptissä.
<P>
Uskonnon varjolla lietsottavaa väkivaltaa ja vihaa ei voida hyväksyä. Ihmisillä on yleismaailmallinen oikeus sekä uskonnonvapauteen että vapauteen uskonnosta. Etninen ja uskonnollinen monimuotoisuus edellyttää valpasta yhteiskuntaa, joka kykenee sovittelemaan erimielisyydet avoimessa keskustelussa, yhteiskuntaa, jossa kaikki taustaltaan ja vakaumukseltaan erilaiset kansalaiset tietävät, että heidän vapautensa turvataan.
<P>
Avoin yhteiskunta voidaan saada aikaan vain, jos uskonto ja valtio pidetään erillään perustuslaissa ja koko hallintojärjestelmässä. Turvallisuustoimet eivät voi olla ainoa keino hallinnoida moniarvoista yhteiskuntaa. Silti poikkeustilalait ovat olleet Egyptissä voimassa 28 viime vuoden ajan. Vapaa keskustelu on ehkä tehokkain lääke ääriliikkeitä ja väkivaltaa vastaan. Näin ollen sananvapautta, sekä verkossa että muualla, voidaan pitää Egyptin hallituksen parhaana välineenä yhteiskunnan jännitteiden ratkaisemiseksi.
<P>
Tästä syystä on hyvin vaikea ymmärtää tai hyväksyä, että hallituksen joukot pidättivät noin 30 aktivistia, poliitikkoa ja bloginpitäjää, kun nämä olivat matkalla Etelä-Egyptissä sijaitsevaan Nag Hammadin kaupunkiin ilmaisemaan surunvalittelunsa kiihkouskonnollisissa väkivaltaisuuksissa surmansa saaneiden perheille. Nämä pidätykset ovat erityisen räikeä esimerkki Egyptin hallituksen käytännöksi muodostuneesta kansalaisten sananvapauden loukkaamisesta.
<P>
Jotakin on pahasti vialla, kun ihmisiä kohdellaan kuin rikollisia vain siksi, että he yrittävät osoittaa myötätuntoa ja solidaarisuutta maanmiehilleen. Yleisen järjestyksen säilyttämistä käytetään liian usein tekosyynä. Vuodesta 2008 egyptiläiset eivät ole voineet hankkia rekisteröimätöntä puhelinlinjaa, mutta valvonta ei ole täysin kattavaa. Nyt voimaan ovat tulleet uudet säännöt, joiden mukaan Wi-Fi-yhteyksien käyttäjien on maksettava yhteydestä, ja tätä varten heidän on ilmoitettava sähköpostiosoite, johon salasana ja käyttäjätunnus lähetetään. Näin hallitus voi aktiivisesti valvoa käyttäjiä. Lisäksi parlamentissa keskustellaan parhaillaan internetin sääntelyä koskevasta lakiluonnoksesta, jolla säädettäisiin vankeusrangaistuksia "multimediasisällön julkaisemisesta ilman hallituksen lupaa".
<P>
Egyptin perustuslain mukaan kuitenkin "sananvapaus ja mielipiteenvapaus taataan. Kaikilla on oikeus ilmaista mielipiteensä ja julkaista se sanallisesti, kirjallisesti, valokuvin tai muilla keinoin lain sallimissa rajoissa." Itsekriittisyys ja rakentava kritiikki ovat kansallisen rakenteen turvallisuuden tae.
<P>
Kehotan Egyptin hallitusta olemaan ottamatta käyttöön perusvapauksia rajoittavia poikkeuslakeja nykyisten uskonnollisten jännitteiden takia. On aivan oikein vastata uskonnon nimissä tehtyihin rikoksiin asianmukaisilla toimenpiteillä. Tätä ei kuitenkaan saa käyttää tekosyynä koko väestöön kohdistuvaan sortoon ja sanan- ja ilmaisunvapautta rajoittaviin lakeihin. Vasta kun perusvapaudet on turvattu perustuslaissa ja kaikki lainsäädännön kerrokset ovat vapaita, voidaan Egyptissä saada aikaan avoin yhteiskunta. Egyptin hallituksen olisi johdettava kansalaisiaan tiellä vapauteen, ja Euroopan olisi oltava sen vahvin kumppani tässä asiassa.
<SPEAKER ID="036" NAME="Fiorello Provera">
laatija. - (IT) Arvoisa puhemies, hyvät parlamentin jäsenet, jättämäni päätöslauselma on vastaus eräisiin Egyptissä ja muualla maailmassa - esimerkiksi juuri eilen Nigeriassa - äskettäin sattuneisiin traagisiin tapahtumiin, ja sen tarkoituksena on kiinnittää parlamentin huomiota yhä huolestuttavampaan ja kestämättömään tilanteeseen, jossa kristittyjen yhteisön jäseniä vainotaan ja surmataan.
<P>
Tätä päätöslauselmaa ei ole suunnattu Egyptin hallitusta vastaan, joka on toiminut vastuullisten saattamiseksi oikeuden eteen; se tarjoaa pikemminkin tilaisuuden pohtia laajaa ja huolestuttavaa kysymystä. Joka vuosi tuhansia kristittyjä surmataan ympäri maailman, Vietnamissa, Pohjois-Koreassa, Kiinassa, Nigeriassa, Malesiassa, ja miljoonia muita vainotaan heidän uskontonsa vuoksi monin eri tavoin päivittäin. Näiden hyökkäysten määrä ja kiivaus lisääntyvät hiljaisuuden ja välinpitämättömyyden keskellä, ja ne edellyttävät pikaista toimintaa.
<P>
Ensinnäkin kaikkien on sitouduttava muuttamaan uskonnollisen vihan ilmapiiriä, joka on leviämässä, ja kannustamaan suvaitsevaisuutta ja erilaisuuden hyväksymistä. Eurooppa tuntee hyvin katolisten ja protestanttien vuosisatojen ajan toisiaan vastaan käymien sotien tragedian, juutalaisten joukkomurhasta puhumattakaan. Juuri historiansa takia Euroopan on sitouduttava tässä asiassa.
<P>
Toinen aloite voisi olla tarkastella kansallisia lakeja sitä silmälläpitäen, sisältävätkö ne kristittyjä tai muita uskonnollisia vähemmistöjä sortavia säännöksiä. Kansalaisjärjestöjen yhteistyö voisi olla erittäin hyödyllistä tässä hankkeessa, mutta on huolehdittava valppaasti myös siitä, että jos oikeus uskonnonvapauteen on olemassa, sitä myös toteutetaan.
<P>
Tämä keskustelu voi tarjota tilaisuuden tehdä ehdotus uskonnonvapautta maailmassa käsittelevän Euroopan parlamentin mietinnön laatimisesta.
<SPEAKER ID="037" NAME="Mario Mauro">
laatija. - (IT) Arvoisa puhemies, hyvät parlamentin jäsenet, tämän päätöslauselman aiheena on itse asiassa uskonnonvapaus. Näin ollen se ei ole mikään identiteettiristiretki tai yritys aiheuttaa ongelmia tälle tai tuolle hallitukselle, vaan sillä tuomitaan se tosiseikka, että tämän päivän maailmassa ihmisiä kuolee siksi, että he uskovat Kristukseen, tai heitä syrjitään, koska heidän uskonsa on toinen kuin jonkun muun.
<P>
Tästä syystä kaikki poliittiset ryhmät ovat samaa mieltä siitä, että uskonnonvapautta koskeva ongelma on olemassa ja että siihen on puututtava vakavasti ja päättäväisesti kansainvälisessä yhteisössä.
<P>
Näin ollen pyydämme neuvostoa ja komissiota sekä varsinkin ulkoasioiden korkeaa edustajaa kiinnittämään erityistä huomiota vähemmistöjen, myös kristityn vähemmistön, tilanteeseen, jotta yhteisöjen välisen vuoropuhelun ja keskinäisen kunnioituksen edistämiseen tähtääviä hankkeita tuetaan ja toteutetaan, sekä kehotamme kaikkia uskonnollisia auktoriteetteja edistämään suvaitsevaisuutta ja torjumaan vihaa ja väkivaltaa.
<SPEAKER ID="038" NAME="Véronique De Keyser">
laatija. - (FR) Arvoisa puhemies, Egyptissä tapahtunut välikohtaus olisi epäilemättä voinut tapahtua muuallakin. Auto ajaa koptilaisen kirkon oven ohi, laukauksia ammutaan väkijoukkoon. Tulos: seitsemän kuollutta (kuusi koptikristittyä ja yksi poliisi). Egyptin viranomaiset reagoivat nopeasti. Egyptin yleinen syyttäjä päätti - ja lainaan päätöstä - että kolmea Nag Hammadin hyökkäyksestä epäiltyä vastaan nostetaan murhasyyte valtion turvallisuudesta vastaavassa tuomioistuimessa.
<P>
Malesiassa kristityt ja muslimit riitelevät nimestä "Allah", ja riita on johtanut kirkkojen ryöstelyyn ja tuhoamiseen.
<P>
Näillä uutisilla, joita voitaisiin pitää triviaaleina, on vaikutuksia kaikkialla maailmassa, myös Euroopassa. Uskonnollisen suvaitsemattomuuden ja fanatismin nousu vaarantaa yhden perusvapauden, uskonvapauden, joka kuuluu kaikille, niin uskovaisille kuin agnostikoille. Kaikkialla maailmassa tehdään rikoksia vähemmistöjä vastaan, olivat nämä kristittyjä, juutalaisia tai islaminuskoisia. Samoin kaikkialla maailmassa surmataan tai vangitaan uskonnottomia miehiä ja naisia, koska he eivät noudata menoja, oppeja tai uskonnollisia käytäntöjä, joista he ovat itsensä vapauttaneet.
<P>
Uskonnottomana henkilönä kannatan vilpittömästi tätä päätöslauselmaa, joka on vetoomus suvaitsevaisuuden puolesta, ei pyrkimys Egyptin tai Malesian leimaamiseen. Nyt mainittujen tapausten lisäksi korostan kuitenkin kansalaistensa sananvapaudesta huolehtivan valtion vastuuta. Katson, että maallinen valtio takaa rakenteensa ansiosta parhaiten vakaumusten monimuotoisuuden tarvitseman tilan. Tämä on se muoto, jolla valtio voi parhaiten suojella kansalaisiaan ja edistää eri yhteisöjen välistä vuoropuhelua.
<SPEAKER ID="040" NAME="Ryszard Antoni Legutko" LANGUAGE="EN">
Arvoisa puhemies, tiedot kristittyihin kohdistuneesta väkivallasta Egyptissä ja Malesiassa ovat vain jäävuoren huippu. Haluan tuoda esiin kolme näkökohtaa.
<P>
Ensinnäkin, kristityt ovat joutuneet raa'an väkivallan kohteeksi monissa maailman valtioissa, eivätkä vain kahdessa. Toiseksi, kristityistä on tullut maailman eniten vainottu yksittäinen uskonnollinen ryhmä. Luvut ovat äimistyttäviä - puhutaan miljoonista, ei tuhansista tai sadoista tuhansista. Kolmanneksi, eurooppalaisten yhteiskuntien, Euroopan valtioiden hallitusten ja EU:n reaktio on tähän asti ollut riittämätön: arka, epäröivä, pelkurimainen, poliittisesti korrekti tai täysin olematon.
<P>
Meidän on toimittava päättäväisesti, tai muutoin kristittyjä vainoavat luulevat, että annamme heille hiljaisen hyväksyntämme. Sitäkö me haluamme?
<SPEAKER ID="041" NAME="Heidi Hautala">
laatija. - (FI) Arvoisa puhemies, on valitettavaa, että maailmassa on niin paljon erilaisia konflikteja, jotka pukeutuvat uskontojen hahmoon. Tässä yhteydessä on sanottava, että hyvin monensuuntaisia fundamentalistisia virtauksia esiintyy maailmassa kristinuskon, islaminuskon ja monen muun uskonnon kanssa. Henkilökohtaisesti olen havainnut buddhalaisuudessa vähemmän tällaisia fundamentalistisia pyrkimyksiä, mutta on tärkeää, että joka kerta Euroopan parlamentti ottaa kantaa asiaan, kun tällaisia väkivaltaisuuksia ilmenee uskonnollisten ryhmien välillä.
<P>
Haluaisin kuitenkin sanoa, että eilen parlamentin tietoon on saatettu, että 33 ihmisoikeuspuolustajaa on mielivaltaisesti pidätetty, kun he lähtivät tukemaan tässä päätöslauselmassa tarkoitettuja kristittyjä kopteja, jotka joutuivat väkivallan kohteeksi. Haluaisin nyt Egyptin viranomaisille sanoa, että meidän on syytä huolehtia siitä, että tällä tavalla ei estetä ihmisiä osallistumasta toisten puolustamiseen. vaadittava, että missään olosuhteissa ihmisoikeuspuolustajia ei vangita ja heitä ei kohdella epäoikeudenmukaisesti. Tässä tapauksessa kiistämättä tapahtui sitä, että näitä 33:a koptien puolustajaa kohdeltiin vankilassa epähumaanisti. He olivat epäinhimillisissä olosuhteissa.
<P>
Toivon, että parlamentti kohdistaa jatkossa aina kulloiseenkin uskonnolliseen ryhmään kohdistuviin väkivaltaisuuksiin huomionsa, eikä kiinnitä huomiota ainoastaan kristittyjä kohtaan tapahtuviin vainoihin.
<P>
(Suosionosoituksia)
<SPEAKER ID="042" NAME="Bernd Posselt" LANGUAGE="DE">
Arvoisa puhemies, Tunisialla, Egyptillä ja Malesialla on pitkät suvaitsevaisuuden perinteet. Tästä ovat osoituksena sellaiset nimet kuin Tunku Abdul Rahman, itsenäisen Malesian valtion perustaja, tai presidentti Anwar Sadat, jonka täällä Euroopan parlamentissa pitämä puhe oli kuin kristittyjen ja islamilaisten rinnakkaiselon Magna Carta.
<P>
Juuri tästä syystä meidän on tuettava näiden maiden hallituksia niiden taistelussa ääri-islamilaisuutta ja kristittyihin kohdistuvia hyökkäyksiä vastaan. Euroopalla on luonnollisesti pääasiassa kristittynä maanosana erityinen velvollisuus puolustaa kristittyjä kaikkialla maailmassa, sillä jos me emme sitä tee, kuka sitten?
<P>
Kysymys on kuitenkin selvästi uskonnonvapaudesta sinänsä, ja haluaisin kiittää esimerkiksi Malesian hallitusta siitä, että hänen majesteettinsa Yang di-Pertuan Agong sekä maan pääministeri ottivat selkeästi kantaa tähän asiaan 9. tammikuuta. Toivotamme heille menestystä heidän taistelussaan uskonnollisen suvaitsevaisuuden puolesta, josta Malesia on ollut ja on edelleen loistava esimerkki, ja se on asia, joka meidän on ihmisoikeuksiin liittyvistä kysymyksistä avoimesti puhumaan pystyvinä kumppaneina säilytettävä Egyptissä, Tunisiassa ja Malesiassa.
<SPEAKER ID="043" NAME="Peter van Dalen">
ECR-ryhmän puolesta. - (NL) Arvoisa puhemies, uskonnonvapaus on keskeinen osa ihmisoikeuksia. Valitettavasti kristityt ovat erityisen vaikeassa asemassa monissa maissa, joissa islam on valtauskonto. Näin on muun muassa Egyptissä. Koptikristityt, mutta myös roomalaiskatoliset ja protestanttiset kristityt sekä juutalaiset asetetaan järjestelmällisellä tavalla epäedulliseen asemaan Egyptissä. Esimerkiksi kristinuskoon kääntyviä muslimeita sorretaan. Tämä on nähtävissä heidän henkilöllisyystodistuksestaan, jossa edelleen lukee, että he ovat muslimeja, koska uskosta luopuminen on kielletty lailla.
<P>
Parinkymmenen viime vuoden aikana erityisesti koptikristittyihin kohdistuva väkivalta on lisääntynyt valtavasti. On raportoitu jo yli sadasta hyökkäyksestä, jotka ovat vaatineet tuhansia uhreja. Egyptin hallituksen asenne on mielestäni selkärangaton. Kolme miestä on pidätetty, mutta yleisesti ottaen kristittyihin kohdistuvaa väkivaltaa suvaitaan. Kehotan neuvostoa ja komissiota aloittamaan suoran vuoropuhelun Egyptin kanssa ja varmistamaan, että sen hallitus muuttaa lähestymistapaansa. Jos Kairo ei suostu tähän, sillä on mielestäni oltava seurauksia kahdenvälisiin suhteisiimme Egyptin kanssa.
<SPEAKER ID="044" NAME="Joe Higgins">
GUE/NGL-ryhmän puolesta. - (EN) Arvoisa puhemies, kaikki ne, jotka ovat sitoutuneet demokraattisiin oikeuksiin ja uskonnonvapauteen, tuomitsevat kristittyjen suoranaiset murhat Egyptissä sekä polttopullohyökkäykset kristittyjä kirkkoja vastaan Malesiassa. Meidän olisi muistettava myös lisääntyvät hyökkäykset uskonnollisia vähemmistöjä kohtaan itse Euroopassa ja tuomittava myös ne.
<P>
Malesiassa taloudellisen ja hallitsevan eliitin eri elementit ovat jo pitkään käyttäneet rodullisia ja uskonnollisia jakolinjoja noudattelevaa hajota ja hallitse -taktiikkaa. Nykyinen Kansallinen rintama -koalition hallitus syyllistyy tässä suhteessa tekopyhyyteen: samalla, kun se julkisesti julistaa "yhden Malesian" politiikkaa ja väittää hyväksyvänsä kaikki uskonnot ja vähemmistöt, se vehkeilee kulissien takana käyttäen uskonnollisia ja rodullisia eroja pönkittääkseen omaa asemaansa islaminuskoisen malaijivaltaväestön keskuudessa, kuten se teki "Allah-tuomion" yhteydessä.
<P>
Malesiassa on myös valtavia taloudellisia eroja. Se on Kaakkois-Aasian eriarvoisin yhteiskunta. Nykyisen hallituksen hallinto perustuu kaverikapitalismiin. Tämä on tulos, kun riisto työpaikoilla rehottaa ja ammattiliittojen oikeuksia on vakavasti rajoitettu. Paras alusta uskonnonvapaudelle ja demokratialle Egyptissä, Malesiassa ja muualla onkin taloudellinen oikeudenmukaisuus ja demokratia, jossa vauraus ja valta ovat työväestön ja köyhien suuren enemmistön käsissä eikä suuryrityksillä ja toisiaan suosivilla kapitalisteilla.
<SPEAKER ID="045" NAME="Daniël van der Stoep" AFFILIATION="NI">
(NL) Arvoisa puhemies, eilen alkoi Alankomaissa kauhistuttava poliittinen oikeudenkäynti puolueemme johtajaa Geert Wildersiä vastaan. Wilders, joka on Alankomaiden parlamentin jäsen ja Alankomaiden vapauspuolueen johtaja parlamentissa, on asetettu syytteeseen siksi, että hän on ilmaissut mielipiteensä. Vasemmistoeliitti vainoaa Wildersiä, koska hän varoittaa Alankomaita, Eurooppaa ja koko maailmaa islamin nimellä kulkevasta fasistisesta ideologiasta. Tämä on pöyristyttävä skandaali!
<P>
Arvoisa puhemies, Alankomaiden ja Euroopan islamilaistuminen uhkaa Euroopan juutalais-kristillistä ja humanistista kulttuuria, ja vaikka monet, myös tämän parlamentin jäsenet, antavat periksi ja sallivat islamilaistumisen tsunamin pyyhkäistä ylitseen, Alankomaiden vapauspuolue taistelee eurooppalaisen kulttuurin puolesta. Arvoisa puhemies, Malesiassa, Egyptissä ja muualla maailmassa, kuten juuri tällä viikolla Nigeriassa, tehdyt barbaariset teot ovat tulosta islamina tunnetusta suvaitsemattomasta ja fasistisesta ideologiasta. Muita kuin muslimeja nöyryytetään ja murhataan islamilaisissa maissa järjestelmällisesti. Malesian ja Egyptin tapahtumia ei voida pitää yksittäisinä välikohtauksina, vaan niiden juuret ovat ideologiassa, joka vaatii kunnioitusta mutta ei osoita sitä. Euroopan parlamentti voi varmistaa, että tällaisia hirvittäviä tapahtumia ei koskaan tapahdu Euroopassa, ryhtymällä vapauspuolueen rinnalla taisteluun Euroopan islamilaistumista vastaan. Kehotamme teitä kaikkia tekemään niin.
<SPEAKER ID="046" NAME="Filip Kaczmarek" AFFILIATION="PPE">
(PL) Arvoisa puhemies, me keskustelemme Euroopan parlamentissa varsin usein erilaisista fobioista ja niiden haitallisista yhteiskunnallisista vaikutuksista. Ajattelen muukalaisvihaa ja homofobiaa. Valitettavasti nämä kaksi tapausta eivät kata tyhjentävästi fobioiden luetteloa. On olemassa myös ilmiö, jota kutsutaan "kristinuskofobiaksi" - pelko kristinuskoa kohtaan. Kuten muidenkin fobioiden kohdalla, sen yhteiskunnalliset vaikutukset ovat haitallisia ja joskus traagisia, ja juuri tästä syystä meidän olisi tartuttava tapauksiin, jossa kristittyjen oikeuksia loukataan eri puolilla maailmaa.
<P>
Me käsittelemme tapauksia, jotka koskevat eri uskontokuntien seuraajia ja jopa henkilöitä, jotka eivät tunnusta mitään uskoa. Kristittyjenkään ei pidä jäädä osattomiksi huolenpidostamme. Toimimme näin, koska uskonnonvapaus on yksi Euroopan unionin perusarvoista. Nimenomaan tästä syystä me tuomitsemme ja tulemme tuomitsemaan kaikenlaisen väkivallan, syrjinnän ja suvaitsemattomuuden kaikkien uskontokuntien johtajia ja edustajia kohtaan. Uhrin uskonnon vuoksi tehty väkivalta on kauhistuttavaa ja ansaitsee kiistatta tuomiomme.
<SPEAKER ID="047" NAME="Konrad Szymański" AFFILIATION="ECR">
(PL) Arvoisa puhemies, uskonnonvapaus on oikeus, joka on tunnustettu kansainvälisissä ja eurooppalaisissa ihmisoikeussopimuksissa yli 50 vuoden ajan. Samalla olemme vuosien ajan nähneet uskonnollisen vihan lisääntyvän, ja se on useimmiten kohdistunut kristittyihin kaikkialla maailmassa. Kristinuskonvastaisen kommunismin paikan on nykyään ottanut pääasiassa militantti islamilaisuus. Egyptissä ja Malesiassa on perustuslailliset takeet uskonnonvapaudesta, mutta radikaalien muslimipiirien painostuksen alla niiden hallitukset eivät suojele riittävästi kristittyjen uskonnonvapautta.
<P>
Euroopan unionin, jolla on käytössään uusia ulkopoliittisia välineitä, on osallistuttava nykyistä aktiivisemmin kristinuskofobian torjuntaan, koska se on pahoinpitelyjen, ryöstelyn ja murhien lähde. On pelkkää ideologista ennakkoluuloisuutta, että nykyisin Euroopan unioni tekee tätä vain epäröiden. Tässä on kyse uskottavuudestamme.
<SPEAKER ID="048" NAME="Bogusław Sonik" AFFILIATION="PPE">
(PL) Arvoisa puhemies, kannatan kollegani Fiorello Proveran ajatusta uskonnonvapautta käsittelevän mietinnön laatimisesta. Muistutan kaikkia siitä, että parlamentin edellisellä vaalikaudella Mario Mauro ja minä ehdotimme, että laadittaisiin mietintö kristittyjen tilanteesta maissa, joissa he ovat vähemmistönä ja islam valtauskonto. Valitettavasti puhemiehistö ei hyväksynyt ehdotusta, mutta ehkä sellainen mietintö kannattaisi laatia. Esitän saman ehdotuksen nyt uudelleen.
<P>
Päätöslauselmalla, jonka tänään hyväksymme, on tarkoitus lähettää selvä viesti. Koptivähemmistö muodostaa jopa 10 prosenttia Egyptin väestöstä, mutta vaikka osuus olisi vain 0,5 prosenttia, Euroopan parlamentin tehtävänä on reagoida, varsinkin kun ihmisoikeuksia loukataan näin räikeästi.
<P>
Luin huolellisesti Egyptin kansalliskokouksen puhemiehen puhemies Buzekille lähettämän kirjeen. Siinä hän vakuuttaa, että mainitsemani tapaukset olivat yksittäisiä välikohtauksia. Minun on vaikea uskoa sitä. Koptikristittyjä on vainottu Egyptissä monia vuosia. Tällä kertaa meidän on yritettävä varmistaa, että apumme tälle sorretulle vähemmistölle ei jää pelkiksi tyhjiksi julistuksiksi.
<SPEAKER ID="049" NAME="Ryszard Czarnecki" AFFILIATION="ECR">
(PL) Arvoisa puhemies, kristittyjä kohdellaan välttämättömänä pahana ja joskus vihollisina paitsi Egyptissä ja Malesiassa myös Sudanissa, Nigeriassa ja monissa muissa Afrikan maissa sekä monissa Aasian valtioissa ja yhteiskunnissa. Emme saa peitellä näitä tosiasioita ja käyttäytyä kuin strutsi, joka piilottaa päänsä hiekkaan. Tämä on todellinen ongelma, ja kristinuskon, kristillisten perinteiden ja kristillisen perinnön Euroopan parlamentin on puhuttava siitä.
<P>
Meidän on kuitenkin syytettävä myös itseämme. Minua edeltänyt puhuja puhui hetki sitten aivan oikein parlamentin laiminlyöntisynneistä viime vaalikaudella. Muistaman muutama viikko sitten käymämme keskustelun, jossa perustellusti tuomitsimme Kiinan islaminuskoisen uiguurivähemmistön kokemat hyökkäykset ja sorron. Tuolloin eräät poliittiset ryhmät kuitenkin hylkäsivät tarkistukset, joilla oli tarkoitus korosta, että myös kristityt kärsivät ja joutuvat syrjinnän uhreiksi Kiinassa. Emme voi hyväksyä tilannetta, jossa puolustamme tiettyjä uskonnollisia vähemmistöjä, mutta muita vähemmistöjä vähemmän tai emme lainkaan.
<SPEAKER ID="050" NAME="Eija-Riitta Korhola" AFFILIATION="PPE">
. - (FI) Arvoisa puhemies, olemme kuulleet useista lähteistä huolestuttavia uutisia kristittyihin kohdistuneista rikoksista Egyptissä ja Malesiassa. Malesian osalta haluaisin ensinnäkin ilmaista syvän huolemme kirkkoihin kohdistuneista hyökkäyksistä perinteisesti suvaitsevassa ja maltillisessa maassa.
<P>
Toiseksi haluan nostaa esiin islamilaisten kansalaisjärjestöjen esimerkillisen työn uskonnollisen suvaitsevaisuuden puolesta. Malesian pääministerin lausunnot liittyen Allah -sanan käyttämiseen rohkaisivat julkisen tyytymättömyyden osoittamiseen kristittyjä yhteisöjä kohtaan. Islamilaisten kansalaisjärjestöjen esimerkillinen suhtautuminen ja jyrkkä julkinen kanta ministerin lausuntoihin on kuitenkin rauhoittanut tilannetta. On ikävää ettemme saaneet kirjattua sitä lopulliseen päätöslauselmaamme, sillä mielestämme huomioimme täällä liian harvoin myönteisiä asioita. Eikö muslimeja sovi myös kiittää, kun aihetta on?
<P>
Uskonnollista suvaitsevaisuutta täytyy edistää sekä poliittista valtaa pitävien taholta että ruohonjuuritasolla. On yhtä lailla tärkeää havahtua laiminlyönteihin kuin huomioida edistysaskeleet ja tarjota tukea niihin.
<SPEAKER ID="051" NAME="Dominique Baudis" AFFILIATION="PPE">
(FR) Arvoisa puhemies, kristittyjä Egyptissä surmanneiden fanaattisten rikollisten teoista ei voida syyttää Egyptin koko väestöä ja sen hallitusta. Olisi epäoikeudenmukaista pitää Egyptiä ja egyptiläisiä vastuullisina tästä kauheasta joukkomurhasta, jonka tekijät saatetaan oikeuden eteen.
<P>
Emme saa sekoittaa yhden rikollisen tekoja ja kokonaisen valtion politiikkaa keskenään! Emme saa leimata koko väestöä fanaatikkojen toiminnan perusteella. Lopuksi, yrittämällä mennä koptikristittyjen ja heidän muslimimaanmiestensä väliin lisäämme vettä sellaisten ääriliikkeiden myllyyn, jotka haluavat esittää koptikristityt lännen agentteina.
<SPEAKER ID="052" NAME="László Tőkés" AFFILIATION="PPE">
(HU) Aivan tuoreiden uutisten mukaan Egyptin hallitus pidätti muutama päivä sitten useita koptien oikeuksien puolustajia, jotka olivat matkalla Nag Hammadissa tapahtuneiden rikosten tekopaikalle puolustaakseen ja tukeakseen koptikristittyjen yhteisöjä, joiden useita jäseniä oli murhattu joulupäivänä. Muslimienemmistöä suosivat Egyptin viranomaiset yrittävät vähätellä koptivähemmistöön kohdistuneita väkivallantekoja ja estävät nyt kristittyjen laillisen itsepuolustuksen painottamalla syrjivästi vain yhtä tämän kysymyksen puolta. Yhdysvaltojen hallinto on yksiselitteisesti ottanut kantaa tätä vastaan. Kun tiedetään, että syntyperäisinä egyptiläisinä pidettyjen koptikristittyjen yhteisö on joutunut yli 1 500 vuoden ajan usein julman vainon kohteeksi, Euroopan unionin on noustava puolustamaan sitä vielä painokkaammin ja selväsanaisemmin kuin se nyt tekee.
<SPEAKER ID="053" NAME="Anna Záborská" AFFILIATION="PPE">
(SK) Kiitoksia, että kiinnitätte taas huomiotamme eräissä valtioissa tapahtuviin uskonnonvapauden loukkauksiin, kuten vuosina 2007 ja 2008. Ihmettelen, johtuuko EU:n heikkoudesta vai sen välinpitämättömyydestä, että se ei edistä ihmisoikeuksien kunnioittamista tällä alalla johdonmukaisemmin. Kuulemme aina samoja valituksia ja ehdotamme samoja toimenpiteitä.
<P>
Egypti ja Malesia kuuluvat valtioihin, joissa kristityt elävät äärimmäisen vaarallisissa oloissa, heitä vainotaan, ajetaan pois kodeistaan, siepataan ja murhataan ja heidän kirkkojaan suljetaan. Tätä tapahtuu Maghreb-maissa, Iranissa, Intiassa, Kiinassa, Pakistanissa ja monissa muissa maissa. Kristittyjä vainoavat useimmiten ääriryhmät. Tämä muodostaa kuitenkin vaaran kaikille kristityille, juutalaisille ja muslimeille. Toivon, että EU:n edustajat ja Euroopan parlamentin valtuuskunnat käyttävät hyväkseen kaikki tilaisuudet edistääkseen vuoropuhelua, uskonnollista suvaitsevaisuutta ja kunnioitusta sekä eri kulttuurien rinnakkaineloa.
<SPEAKER ID="054" NAME="Mitro Repo" AFFILIATION="S&amp;D">
(FI) Arvoisa puhemies, olen erityisen huolestunut Egyptin tilanteesta sen tähden, että siihen liittyy historiallisia, etnisiä ja valtiollisia taustoja. Todella koptikristityt ovat vieläkin huomattava vähemmistö. Egyptissä noin 10 prosenttia, kahdeksan miljoonaa, kuuluu koptikristittyihin, ja juuri sen vuoksi, että he ovat entinen valtaväestö, he ovat ylpeitä tästä ja myös orientaalisesta kristillisestä traditiosta. Tämän tähden viime tammikuun joulujuhlassa tapahtunut provokaatio oli erityisen räikeä ja harkittu. Lisäksi monia koptinaisia on väkivallalla painostettu vaihtamaan uskontoa ja on tapahtunut raiskauksia ynnä muita.
<P>
Egyptin tilanne on erittäin huono esimerkki muille maille, joissa on mahdollisuudet samanlaiselle koston kierteelle, ja juuri tämän tähden EU:n pitää olla valpas ja on puututtava heti ja korostettava rauhanomaista vuoropuhelua uskontojen välillä.
<SPEAKER ID="055" NAME="Ivo Vajgl" AFFILIATION="ALDE">
(SL) Kun tapahtuu murha, ja etenkin kun sen motiivit ovat uskonnolliset, voimme luonnollisesti vain kauhistua ja tuomita sen.
<P>
Tämä Lähi-idässä tapahtunut uusin välikohtaus ja rikos on kuitenkin oire yleisemmästä kehityksestä ja jatkuvasta piittaamattomuudesta uskonnonvapaudesta sekä kunnioituksen puutteesta niitä kohtaan, jotka ovat erilaisia. Toisin sanoen on monia tahoja, jotka eivät kunnioita uskonnollisia arvoja.
<P>
Syy siihen, että Euroopan liberaalidemokraattien liiton ryhmä on ehdottanut tämän keskustelun lykkäämistä tai pikemmin sitä, että keskustelut ihmisoikeuksien ja uskonnonvapauden kunnioittamisesta Egyptissä ja Malesiassa käytäisiin erikseen, on se, että meidän on käsiteltävä tätä aihetta hyvin herkästi ja kunkin valtion osalta yksilöllisesti. Egypti ei todellakaan kuulu pahimpiin esimerkkeihin uskonnollisesta suvaitsemattomuudesta. Pikemminkin päinvastoin.
<SPEAKER ID="056" NAME="Charles Tannock" AFFILIATION="ECR">
(EN) Arvoisa puhemies, islamilaisessa maailmassa on valitettavasti vallinnut yleinen ilmapiiri, jossa muihin kuin muslimiyhteisöihin - varsinkin ja useimmiten kristittyihin - kohdistuva jihad-militanttisuus on lisääntynyt.
<P>
Kopteilla, jotka edustavat yhtä maailman vanhimmista kristillisistä kirkoista, on suuri pakolaisyhteisö Lontoossa, jota edustan. Heidän johtajansa ovat tulleet luokseni ja valittaneet Egyptissä vallitsevan tilanteen valitettavasta huononemisesta, jonka takana on Muslimiveljeskunta. Huolimatta presidentti Mubarakin hallituksen vilpittömistä ponnisteluista heidän suojelemisekseen tilanne on mennyt huonompaan suuntaan.
<P>
Saamme kuulla samanlaisia uutisia assyrialaiskristityistä Irakissa sekä kristityistä Palestiinassa ja Pakistanissa ja nyt ensi kertaa myös Malesiassa.
<P>
Euroopan parlamentti on - minun mielestäni liian kauan - jättänyt huomiotta kristittyjen vähemmistöjen oikeudet muualla maailmassa, mutta ne odottavat Euroopan unionilta ja Yhdysvalloilta suojelua. Näin ollen suhtaudun myönteisesti tähän päätöslauselmaan.
<SPEAKER ID="057" NAME="Gerard Batten" AFFILIATION="EFD">
(EN) Arvoisa puhemies, kristittyjen ja muiden uskonnollisten vähemmistöjen vainoaminen on lisääntymässä islamilaisissa maissa. Esimerkiksi Egyptissä ja Välimeren alueella lähes 2 000 vuotta asuneita kristittyjä vainotaan yhä enemmän ja heitä ajetaan pois heidän perinteisiltä kotiseuduiltaan. Tämä johtuu suvaitsemattoman fundamentalismin ja islamistisen ääri-ideologian - islamilaisfasismin - kasvavasta voimasta.
<P>
Länsimaiden tiedotusvälineet kertovat hyvin vähän kristittyjen ja muiden vähemmistöjen vainoamisesta koko islamilaisessa maailmassa. Viestinten pitäisi paitsi raportoida vainoista, kun niitä tapahtuu, myös selittää suurelle yleisölle niiden syyt. Niiden pitäisi selittää, ketkä tällaista tekevät, nimittäin muslimifanaatikot, ja miksi he sitä tekevät - nimittäin islamilaisen ideologian suvaitsemattomien ja väkivaltaisten jakolinjojen vuoksi.
<P>
Demokraattisten hallitusten kautta maailman olisi diplomatian keinoin painostettava mahdollisimman voimakkaasti Egyptin kaltaisia valtioita lopettamaan tämän vainoamisen, jota on mahdotonta hyväksyä.
<SPEAKER ID="058" NAME="Neelie Kroes" LANGUAGE="EN">
Arvoisa puhemies, komissio on syvästi järkyttynyt ja pahoillaan siitä, mitä Nag Hammadissa Etelä-Egyptissä tapahtui koptikristittyjen jouluaattona, kuuden koptikristityn ja muslimipoliisin traagisista kuolemista ohiajavasta autosta ammuttuihin laukauksiin.
<P>
Olemme varmoja siitä, että viranomaiset ryhtyivät ripeästi toimiin tästä kauheasta rikoksesta epäiltyjen löytämiseksi ja pidättämiseksi, ja perusteellinen tutkinta ja syyllisten saattaminen oikeuden eteen lähettää selvän viestin siitä, että Egyptin yhteiskunta ei hyväksy uskonnollisiin syihin perustuvaa väkivaltaa.
<P>
Egyptin perustuslaissa säädetään uskonnon ja sen harjoittamisen vapaudesta. Kuulemme kuitenkin valituksia siitä, että koptikristittyjä ja muita uskonnollisia vähemmistöjä, esimerkiksi Baha'i-yhteisöä, syrjitään työpaikoilla ja oikeuslaitoksen piirissä. Olemme tietoisia Maher El-Goharyn ja Mohammed Hegazyn kaltaisten kristinuskoon kääntyneiden henkilöiden vaikeuksista egyptiläisissä tuomioistuimissa. Olemme ottaneet nämä kysymykset esille Egyptin kanssa säännöllisesti käymässämme poliittisessa vuoropuhelussa.
<P>
Olemme ymmärtäneet, että hallitus pyrkii korjaamaan eräitä koptien tyytymättömyyden aiheita esimerkiksi poistamalla esteitä, jotka viivyttävät ja rajoittavat kirkkojen rakentamista ja kunnostamista. Me suhtaudumme tällaisiin toimiin myönteisesti ja kannustamme niitä ja kehotamme hallitusta tunnistamaan ja ratkaisemaan Egyptin yhteiskunnassa vallitsevien uskonnollisten jännitteiden perimmäiset syyt sekä lopettamaan muihin uskontokuntiin kuuluvien kaikenlaisen syrjinnän.
<P>
Malesiassa kirkkoihin kohdistunut vandalismi ylioikeuden sanan "Allah" käytöstä antaman päätöksen jälkeen herättää vakavaa huolta. Niin hallitus kuin oppositiokin, mukaan luettuna Malesian islamilainen puolue ja 130 islamilaista kansalaisjärjestöä, ovat kaikki tuominneet hyökkäykset voimakkain sanoin. Hallitus on tehostanut turvallisuustoimia kaikkien uskonnonharjoituspaikkojen suojelemiseksi sekä vahvistanut sitoumuksensa suojella Malesian yhteiskunnallista ja uskonnollista sopua sekä uskonnollisen ja etnisen monimuotoisuuden kulttuuria.
<P>
Malesian liittovaltion perustuslain mukaan liittovaltion uskonto on islam, mutta muita uskontoja voidaan harjoittaa rauhassa ja sovussa liittovaltion kaikissa liittovaltion osissa.
<P>
Kannustamme viranomaisia käynnistämään mahdollisimman pian kattavan uskontojen välisen vuoropuhelun kaikkien uskontokuntien kanssa edistääkseen niiden keskinäistä ymmärrystä, jotta Malesia voi edelleen kehittyä rauhanomaisesti etnisessä ja yhteiskunnallisessa sopusoinnussa. Tässä suhteessa Malesian sisäministeriöllä on erityinen vastuu siitä, että se selittää kansalaisille perusteellisesti ja puolueettomasti, mistä asiassa on kysymys.
<P>
Tuomitsemme jyrkästi kaikenlaisen keneen tahansa kohdistuvan uskontoon tai vakaumukseen perustuvan suvaitsemattomuuden riippumatta siitä, missä sitä tapahtuu. Valitettavasti yksikään valtio ei ole sille immuuni. Kehotamme viranomaisia suojelemaan tehokkaasti kaikkia uskonnollisia yhteisöjä, myös kristittyjä, syrjinnältä ja sorrolta.
<P>
Komissio korostaa uskonnon ja vakaumuksen vapautta hyvin tärkeänä EU:n ihmisoikeuspolitiikan keskeisenä periaatteena ottamalla sen esiin poliittisessa vuoropuhelussa niiden valtioiden kanssa, jossa ongelmaa yhä esiintyy, tukemalla paikallisia ihmisoikeushankkeita sekä edistämällä aktiivisesti uskonnon ja vakaumuksen vapautta kaikilla YK:n foorumeilla.
<SPEAKER ID="059" NAME="Puhemies">
(ES) Keskustelu on päättynyt.
<P>
Äänestys toimitetaan kello 12.00.
<P>
Kirjalliset lausumat (työjärjestyksen 149 artikla)
<SPEAKER ID="060" NAME="Carlo Casini" AFFILIATION="PPE">
kirjallinen. - (IT) Arvoisa puhemies, hyvät parlamentin jäsenet, äänestämällä yhteisen päätöslauselman puolesta korostan Malesiassa pelkän nimitystä koskevan kysymyksen vuoksi harjoitetun väkivallan erityistä vakavuutta.
<P>
On totta, että sekä kristityt että muslimit uskovat yhteen ainoaan jumalaan, joka on kaikkien ihmisten, niin uskovien kuin ei-uskovien jumala. Se, että jumalaan viitataan eri nimillä on täysin toissijaista. Väite, jonka mukaan muslimien jumala on ainoastaan heidän jumalansa ja siksi vain muslimit voivat vedota häneen käyttämällä perinteistä islamilaista nimeä, merkitsee paluuta siihen vanhakantaiseen ja heimoperinteeseen nojaavaan käsitykseen, että kaikilla ihmisryhmillä on oma jumalansa. Toisin sanoen se on vastoin sitä monoteististä ajatusta, johon kristinuskon ja islamin kaltaiset kuvainpalvontaa ja monijumalaisuutta vastustavat yleismaailmalliset, suuret ja lähellä ihmisiä olevat uskonnot perustuvat.
<P>
Koptikristittyjen vaino Egyptissä on aivan yhtä vakava asia. Juuri Välimeren rannoilla syntyivät monoteistiset uskonnot, jotka väittävät olevansa ja ovatkin veljeyttä ja rauhaa edistäviä voimia. On kuitenkin merkillistä, että juuri Välimeren alueella sijaitseva Jerusalem - kristittyjen jumalaan, Allahiin ja Jehovaan uskovien pyhä kaupunki - on konfliktin merkittävin kasvualusta.
<P>
Juuri Egypti on tämän alueen voimakkain valtio, ja kristittyjen ja muslimien on pystyttävä elämään siellä rauhanomaisesti rinnakkain voidakseen hoitaa rauhaa rakentavan tehtävänsä koko Välimeren eteläpuolisella alueella.
<SPEAKER ID="999" NAME="Edite Estrela  " LANGUAGE="PT">
Kannatan kristittyjä yhteisöjä vastaan tehtyjä äskettäisiä hyökkäyksiä käsittelevää päätöslauselmaesitystä, koska siinä tuomitaan jyrkästi kaikenlainen uskontoon tai vakaumukseen perustuva väkivalta, syrjintä ja suvaitsemattomuus. Mielestäni on erittäin tärkeää tukea kaikkia aloitteita, joilla pyritään rohkaisemaan vuoropuhelua ja yhteisöjen keskinäistä kunnioitusta sekä turvaamaan ajatuksenvapauden, omantunnonvapauden ja uskonnonvapauden kaltaiset perusoikeudet.
<SPEAKER ID="998" NAME="Diogo Feio  " LANGUAGE="PT">
Miehiä ja naisia kaikkialla maailmassa vainotaan mitä julmimmin tavoin vain siksi, että he uskovat jumalaan, jota palvotaan samalla tavoin Atlantin rannikolta Ural-vuorille. Muun muassa Kiinan, Intian, Irakin, Pakistanin, Turkin ja Vietnamin antamien lausuntojen jälkeen parlamentti tuomitsi tänään kristittyjen häirinnän Egyptissä ja Malesiassa.
<P>
Eurooppa katselee tätä kaikkea suhteellisen välinpitämättömänä. Eräät jopa puolustavat tätä toimettomuutta vetoamalla kunnioitukseen muiden kulttuuria ja palvonnan vapautta kohtaan. Euroopan hiljaisuus tästä kysymyksestä on todella hämmästyttävää, koska sen juuret, kulttuuri ja perinteet liittyvät erottamattomasti kristinuskoon, ja se uhkaa käydä korviahuumaavaksi...
<P>
Tämä tuo mieleen Bolognan kardinaaliarkkipiispan aikaisemmista vainoista esittämän huomion, joka kuvaa hyvin ajan henkeä. Hän huomautti, että ihmiset huolehtivat enemmän jääkarhujen kohtalosta kuin tuhansista uhan alaisina elävistä kristityistä.
<SPEAKER ID="997" NAME="Jacek Olgierd Kurski  " AFFILIATION="ECR">
kirjallinen. - (PL) Taas yksi vuosi, 2010, on alkanut kristittyjen verisellä vainoamisella monissa osissa maailmaa. Euroopan parlamentti ei voi jäädä toimettomaksi näiden rikosten ja väkivaltaisuuksien suhteen. Kristittyjen tilanne on yhtä vaikea monissa valtioissa, joita ei tämän päivän päätöslauselmassa mainita, kuten Pohjois-Koreassa, Irakissa, Intiassa ja Sudanissa. Katolisiin kohdistuvat hyökkäykset lisääntyvät Vietnamissa. Puolassa on syvälle juurtunut kristillinen perinne sekä pitkät monien uskonnollisten yhteisöjen keskinäisen kunnioituksen ja rinnakkaiselon perinteet, ja sitä edustavana Euroopan parlamentin jäsenenä haluan ilmaista solidaarisuuteni uhrien perheitä kohtaan. Egyptin ja Malesian viranomaisten on taattava kristityille ja muiden yhteisöjen ja uskonnollisten vähemmistöjen jäsenille mahdollisuus nauttia kaikista ihmisoikeuksista ja perusvapauksista tai kärsittävä Euroopan unionin asettamat seuraamukset. Tästä syystä meidän olisi hyväksyttävä päätöslauselma äskettäisistä hyökkäyksistä kristittyjen yhteisöjä vastaan.
<SPEAKER ID="061" NAME="Csaba Sógor  " LANGUAGE="HU">
Äskettäisiä hyökkäyksiä kristittyjen yhteisöjä vastaan Egyptissä ja Malesiassa voidaan tarkastella kahdesta eri näkökulmasta. Ensinnäkin meidän on painotettava, että Euroopan unioni korkeatasoisen demokratian ja oikeusvaltion saavuttaneiden eurooppalaisten valtioiden yhteisönä ei uskonnollisen suvaitsevaisuuden, ihmisoikeuksien ja vähemmistöjen oikeuksien nimessä saa vaieta tällaisista tapauksista riippumatta siitä, missä päin maailmaa ne tapahtuvat. Meidän on tehtävä selväksi hallituksille, jotka pyrkivät edelleen pitämään yllä hyviä suhteita meihin, että Eurooppa vaatii kumppaniensa kunnioittavan yleismaailmallisten ihmisoikeuksien laajasti hyväksyttyjä normeja ja että ihmisoikeusongelmat voivat vaikeuttaa suhteiden kehittymistä tulevaisuudessa. Samalla emme saa unohtaa Euroopan unionin alueella tapahtuvia ihmisoikeusloukkauksia.
<P>
Joissain tapauksissa uskonnollista suvaitsevaisuutta, ihmisoikeuksia ja vähemmistöjen oikeuksia - vähemmistökirkkojen jäsenet mukaan lukien - on tarpeen kehittää myös EU:n jäsenvaltioissa. Jos Eurooppa haluaa toimia esimerkkinä muulle maailmalle, se ei voi sallia kenenkään alueellaan kärsivän syrjintää uskonnollisen vakaumuksen, etnisen alkuperän tai kansalliseen vähemmistöön kuulumisen perusteella. Voimme nähdä, että Egyptin voimassa oleva lainsäädäntö takaa uskonnonvapauden, mutta kristittyjen kokemusten mukaan totuus on käytännössä päinvastainen. Valitettavasti vastaavia esimerkkejä lainsäädännön ja jokapäiväisen käytännön ristiriitaisuuksista voidaan löytää myös EU:n jäsenvaltioista.
