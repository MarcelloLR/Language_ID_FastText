<CHAPTER ID="006">
Juhlaistunto - Palestiinalaishallinto
<SPEAKER ID="999" NAME="Puhemies">
(DE) Arvoisat kollegat, olen hyvin iloinen ja liikuttunut voidessani toivottaa tänne tervetulleeksi tänään Mahmud Abbasin, palestiinalaishallinnon presidentin. Erittäin lämpimästi tervetuloa Euroopan parlamenttiin, arvoisa presidentti.
<P>
(Suosionosoituksia)
<P>
Kutsuimme myös Israelin presidentin Shimon Peresin. Sovittua tapaamista ei valitettavasti voitu pitää voimassa Israelin kansan 60-vuotisjuhlallisuuksien takia. Toivomme, että presidentti Peresin vierailu toteutuu pian.
<P>
Arvoisa presidentti, tämä ei ole ensimmäinen vierailunne Euroopan parlamentissa. Nyt kun toivotan teidät tervetulleeksi tänne Strasbourgiin Lähi-idän ja erityisesti teidän kansanne, palestiinalaisten, kannalta erittäin vaikeana aikana, muistan edellisen tapaamisemme Lähi-idässä miltei kaksi vuotta sitten - toukokuun 2007 lopussa - Gazassa. Te otitte minut vastaan palestiinalaishallinnon virallisessa päämajassa. En ikinä unohda tapaamistamme, koska tilanne oli erittäin jännittynyt. Johditte silloin arkaluonteisia keskusteluja, joiden tavoitteena oli teidän energisesti ja kaukokatseisesti luomanne kansallisen yhtenäisyyden hallituksen pelastaminen. Kymmenen päivää myöhemmin kunniaton vallankaappaus valitettavasti lopetti nämä ponnistelut.
<P>
Tänään te olette tullut suoraan Kairosta Pariisissa Ranskan presidentin tapaamista varten tehdyn pysähdyksen kautta. Kairossa on muutamana viime päivinä käyty joitakin hyvin lupaavia keskusteluja Palestiinan kansallisen konsensushallituksen luomisesta.
<P>
Euroopan parlamentti on tarkkaillut huolestuneena Palestiinan kansan kärsimyksiä Gazan alueen tragediassa. Euroopan parlamentti ei ole ollut hiljaa. Me vaadimme välitöntä tulitaukoa. Me tuomitsimme kohtuuttoman reaktion, johon Hamasin aseistettujen joukkojen lisäksi syyllistyivät siviilit ja kansainväliset humanitaariset järjestöt. Päätimme myös tuomita Hamasin provokaatiot ja raketti-iskut, joita valitettavasti - ja me tuomitsemme sen - jatkettiin Israelia vastaan tulitauosta huolimatta. Sen on loputtava.
<P>
(Suosionosoituksia)
<P>
Arvoisat kollegat, haluaisin osoittaa kunnioitusta Yhdistyneiden Kansakuntien avustus- ja työelimen (UNRWA) henkilökunnalle esimerkillisestä rohkeudesta ja uhrautuvaisuudesta, jolla he ovat suorittaneet tehtävänsä ja jatkavat tehtäviensä suorittamista. Euroopan parlamentin puolesta kiitämme näitä Yhdistyneiden Kansakuntien miehiä ja naisia mitä vilpittömimmin.
<P>
(Suosionosoituksia)
<P>
Kehotamme jatkamaan rauhanneuvotteluja mahdollisimman pian, koska olemme vakuuttuneita siitä, että Israelin ja Palestiinan välistä konfliktia ei yksinkertaisesti voida ratkaista sotilaallisesti. Meillä on poliittisena toimijana nyt velvollisuus ja vastuu tehdä kaikki voitavamme, jotta Lähi-idän ihmiset voivat elää yhdessä rauhassa. Israelin ja Palestiinan välisen rauhan ennakkoedellytys on Palestiinan sisäinen sovinto. Euroopan parlamentti tukee varauksetta meneillään olevia, erityisesti Egyptin johtamia neuvotteluja, jotta niiden avulla voitaisiin tasoittaa tietä Palestiinan kansallisen konsensuksen hallituksen muodostamiseen. Vain tällainen hallitus voi varmistaa Palestiinan kansan vaaditun yhtenäisyyden.
<P>
(Suosionosoituksia)
<P>
Me vaadimme ja odotamme, että kyseinen hallitus noudattaa rauhanprosessin perusperiaatteita, pidättäytyy väkivallasta ja sitoutuu Israelin kanssa käytäviin rauhanneuvotteluihin. Euroopan unioni on valmis tekemään yhteistyötä sellaisen hallituksen kanssa.
<P>
Yhdysvaltain uuden presidentin Barack Obaman sitoutuminen ja George Mitchellin nimittäminen Lähi-idän erityislähettilääksi ovat myönteisiä merkkejä. Euroopan unionin päättäväisyys - ja olen iloinen, että toimivaltainen komission jäsen Benita Ferrero-Waldner on kanssamme täällä, sekä hänen kollegansa - käyttää tässä asiassa kaikki poliittinen ja taloudellinen painoarvonsa sekä monien arabikumppaneiden poliittinen tahto osoittavat, että rauhanprosessin jatkaminen ja menestyksekäs loppuunsaattaminen Yhdistyneiden Kansakuntien päätöslauselmien ja arabien rauhanaloitteen nojalla voisi olla mahdollista.
<P>
Arvoisa presidentti Abbas, olemme kiitollisia, että olette täällä tänään, ja sanon tämän Euroopan parlamentin puolesta, mutta erityisemmin itseni puolesta. Kunnioitamme ja arvostamme paljon sitä, mitä teette hyvin vaikeissa olosuhteissa. Me luotamme teihin, koska te olette sovittelun, sovinnon ja siten myös rauhan mies. Toivomme teille menestystä.
<P>
Pyydän teitä nyt käyttämään puheenvuoron ja antamaan viestinne Euroopan parlamentille. Erittäin lämpimästi tervetuloa Euroopan parlamenttiin, arvoisa presidentti Mahmud Abbas.
<P>
(Suosionosoituksia)
<SPEAKER ID="096" NAME="Mahmud Abbas">
palestiinalaishallinnon presidentti (alun perin arabiaksi pidetyn puheen englanninkielisestä tulkkauksesta). - (EN) Jumalan, laupiaan armahtajan nimeen. Arvoisa Euroopan parlamentin puhemies Hans-Gert Pöttering, hyvät naiset ja herrat, Euroopan parlamentin jäsenet, aivan ensiksi haluaisin esittää kiitokseni arvoisalle Euroopan parlamentin puhemiehelle Hans-Gert Pötteringille ja teille siitä, että annoitte minulle tämän tilaisuuden puhua teille täällä kunnianarvoisassa parlamentissa.
<P>
Olen tullut luoksenne Palestiinasta, jonka kansa kärsii yhdestä aikamme pisimmästä sotilaallisesta miehityksestä. Palestiinaa on haavoittanut syvästi hyvin väkivaltainen, suora ja hirvittävä sotilashyökkäys, hyökkäys, joka on kohdistunut lasten, naisten ja vanhusten elämään sekä heidän taloihinsa, toimeentuloonsa, tiloihinsa, viljelyksiinsä ja kouluihinsa. Se on kohdistunut juomaveteen, viemärijärjestelmiin ja sähköön sekä sairaaloihin, laitoksiin, teihin ja siltoihin.
<P>
Kyllä, Israelin sota on kohdistunut ennen kaikkea kansani toimeentuloon, sen infrastruktuuriin ja sen tulevaisuuteen sekä sen Palestiinan valtion tulevaisuuteen, jonka puolesta olemme kauan tehneet yhteistyötä ja jonka perustamisen puolesta teemme edelleen työtä.
<P>
Te olette koko muun maailman kanssa nähneet lasten palaneita ja hajallaan olevia jäännöksiä. Te olette kuulleet niiden miesten huudot, niiden lasten ja naisten valitukset, jotka ovat menettäneet useimmat perheenjäsenistään. Kyllä, te olette nähneet äidin murhattavan hänen pitäessään lastaan sylissään. Te olette nähneet isän, joka menetti viisi lastaan raketti-iskujen takia, ja Balousha-tytön, joka nukkui sisartensa vieressä ja heräsi räjähdykseen, joka tappoi heidät kaikki, ja satoja lapsia, joiden kodit romahtivat heidän päälleen.
<P>
Te olette nähneet myös Al-Fahuran koulun, jota Jabalian asukkaat pitivät turvallisena ja johon he pakenivat, ja miten pommit vaativat noiden syyttömien pakolaisten hengen, ja yli 40 ihmistä menehtyi. Näillä ihmisillä oli perheitä, heillä oli nimet, heillä oli tarinoita, tavoitteita ja toiveita. Lisäksi yli sata ihmistä loukkaantui.
<P>
Näiden syyttömien uhrien myötä hävisivät myös ihmisen omatunnon arvot, Yhdistyneiden Kansakuntien periaatteet ja sen velvollisuudet suojata kansainvälistä rauhaa ja turvallisuutta. Saatatte myös muistaa, että Yhdistyneiden Kansakuntien päämaja, sen koulut, klinikat ja elintarvike- ja lääkevarastot eivät myöskään säästyneet tältä Gazan rauhanomaisia ja sitkeitä ihmisiä vastaan suunnatulta sodalta.
<P>
Hyvät naiset ja herrat, olen tullut luoksenne Palestiinasta mukanani kysymys Luay-nimiseltä pojalta, joka menetti pommien takia näkönsä. Hän kysyi minulta, kuka palauttaisi hänen silmiinsä toivon valon, elämän valon, ja hänen kansalleen vapauden ja rauhan valon.
<P>
Kyllä, hyvät naiset ja herrat, ne olivat hirvittäviä näkymiä ja kuvia. Nämä olivat jälkiseurauksia tästä sodasta, joka johti yli 1 400 marttyyrin kuolemaan, yli 5 000 haavoittuneeseen, joiden enemmistö oli syyttömiä siviilejä ja joista suuri osa oli lapsia, naisia ja vanhuksia. Noin 500 haavoittunutta on edelleen kriittisessä tilassa, ja heitä kuolee päivittäin, ja sen lisäksi yli 4 000 kotia, rakennusta ja noin 20 000 muuta taloa on kokonaan tuhoutunut.
<P>
Tämä tarkoittaa, että noin 90 000 ihmistä joutui kodittomaksi ja joutui lähtemään kotoaan.
<P>
Sähköjärjestelmien, vesijärjestelmien ja viemärijärjestelmien laajan tuhon lisäksi, teiden ja elintärkeiden laitosten, julkisten ja yksityisen rakennusten lisäksi tämä Israelin sota on vaatinut Palestiinan kansamme verellä ja hiellä aikaansaadut hedelmät, niiden satojen tuhansien palestiinalaisten työn hedelmät, jotka ovat työskennelleet koko elämänsä ja menettäneet tämän työn hedelmät.
<P>
Se on myös tuhonnut sen, mitä palestiinalaishallinto on luonut yli 15 vuoden aikana.
<P>
Paljosta tästä infrastruktuurista ja monista näistä laitoksista kuuluu kiitos maidenne ja muiden ystävällisten maiden panokselle.
<P>
Se on tämän sodan jälkiseurausten näyttämö. Tämä vastaa maitamme, viljelijöitämme ja kansallista talouttamme vastaan suunnattua toisenlaista hyökkäystä, joka on käynnissä päivittäin Länsirannalla.
<P>
Israelin asutustoiminta ei ole lainkaan pysähtynyt. Asutuspolitiikka johti muurin rakentamisen jatkamiseen sekä tiesulkujen, tarkastuspisteiden ja kaupunkeja, kyliä ja pikkukaupunkeja ja pakolaisleirejä saartavien esteiden lisääntymiseen Länsirannalla, myös Jerusalemissa.
<P>
Päinvastoin, siirtokuntien yksikköjä koskevat tarjoukset lisääntyivät 17-kertaisesti viime vuonna verrattuna Annapolisia edeltävään vuoteen. Tarkastuspisteet ovat lisääntyneet 580:sta 660:een.
<P>
Sotilashyökkäykset eivät ole loppuneet, eivät myöskään kansalaisten päivittäiset pidätykset ja salamurhat, siirtokuntalaisten harjoittama pelottelu ja heidän aseelliset hyökkäyksensä ja kotien polttamisensa, joita tapahtui Hebronissa, Nablusissa ja muilla alueilla, eivätkä siirtokuntalaisten terroristihyökkäykset viljelijöitä vastaan oliivien satokaudella, jota kansamme pitää rauhan ja elämän vertauskuvana eikä pelkästään kymmenien tuhansien palestiinalaisperheiden toimeentulona.
<P>
Tämä Israelin hyökkäysten ja tunkeutumisten traaginen näyttämö Länsirannalla, myös Itä-Jerusalemissa, vahvistaa meille ja maailmalle, että nyt on käynnissä hyökkäys koko Palestiinan kansaa, sen tulevaisuutta ja sen oikeutettuja kansallisia oikeuksia vastaan. Se on hyökkäys ja sota rauhan tulevaisuutta vastaan ja niitä erityisiä kansainvälisiä ponnisteluja vastaan, joita on toteutettu sen luomiseksi.
<P>
Tämä epäoikeudenmukaisen kansamme saarto Gazassa ja sota sitä vastaan olivat vain yksi osa sellaisten toimenpiteiden ketjua, joilla pyritään erottamaan Gaza muista miehitetyn Palestiinan maista sekä saattamaan Gaza ja koko meidän kansamme syrjään ja estämään kansaamme saavuttamasta perimmäistä tavoitettaan: miehityksen lopettamista, vapauden ja itsemääräämisoikeuden saavuttamista ja itsenäisen Palestiinan valtion perustamista vuonna 1967 miehitetyille maille Itä-Jerusalem pääkaupunkina.
<P>
Tämän vahvistaa laajenevia siirtokuntia koskeva politiikka huolimatta kaikista ponnisteluista ja sopimuksista, mukaan luettuna myös George Mitchellin raportti vuonna 2001, joista viimeisin oli Annapolisin sopimus, jossa Palestiinan kansalle luvattiin valtio vuoden 2008 lopussa. Annapolisin sopimuksen huippukohta oli kuitenkin tuhoisa sota Gazassa ja siirtokuntia koskeva sota Länsirannalla, myös Jerusalemissa.
<P>
Maailma julisti Annapolisissa, että yksipuoliset ja sotilaalliset ratkaisut ovat epäonnistuneet. Me myös julistimme, että Israelin pitäisi sitoutua lopettamaan siirtokuntia koskevat toimet tasoittaakseen tietä sellaiselle poliittiselle prosessille, joka lopettaa miehityksen ja jolla saavutetaan oikeus kahden valtion ratkaisuun, Palestiinan valtioon ja Israelin valtioon. Todellisuus kuitenkin osoittaa meille, että sotilas- ja siirtokunta-ajattelu hallitsevat edelleen Israelia, vaikka sen johtajat puhuvat kahden valtion ratkaisusta.
<P>
Meidän ei pidä toimia Israelin kanssa aivan kuin se olisi vastuuvelvollisuuden, kansainvälisen oikeuden yläpuolella oleva valtio. Meidän on lopetettava sellainen käytäntö ja meidän on pidettävä Israelin johtajia vastuussa heidän kansainvälisen ja humanitaarisen oikeuden loukkauksistaan.
<P>
(Suosionosoituksia)
<P>
Samalla meidän pitäisi korostaa, että avustus- ja tukitoimien menestys sekä kotinsa menettäneiden perheiden uudelleenasuttaminen edellyttää saartojen poistamista, tarkastuspisteiden ja rajanylityspaikkojen avaamista sekä Israelin pitämistä vastuussa vuoden 2005 liikkumis- ja pääsysopimuksessa tekemästä sitoumuksesta, mikä johtaisi jälleenrakennuksessa ja tavaroiden ja henkilöiden tavanomaisessa liikkumisessa tarvittavien materiaalien, laitteiden ja avun virtaan. Tämä koskee kaikkia Gazan rajanylityspaikkoja, ei vain Rafahin rajanylityspaikkaa, ja se koskee myös liikkumisen vapautta Länsirannalla ja turvakäytäviä Länsirannan ja Gazan välillä Palestiinan maan ja sen talouden yhtenäisyyden korostamiseksi.
<P>
Haluaisin tässä vaiheessa kiittää UNRWA:ta sen ponnisteluista ja jatkuvasta työstä, kaikista esteistä ja vastuksista huolimatta, kansamme auttamiseksi. Kehotan järjestöänne ja muita järjestöjä tukemaan sen ponnisteluja kaikilla aloilla.
<P>
Kansallinen sovinto ja kansallisen sovinnon hallituksen perustaminen on yksi ensisijaisista tavoitteistamme. Olemme avanneet oven tälle sovinnolle, joka lopettaa jaot ja kuohunnan sekä kehotukset Gazan ja Länsirannan väliseen jakoon. Varoitimme putoamasta tähän ansaan, johon Israel haluaa meidän putoavan.
<P>
Siksi me pyysimme kesäkuun alussa ehdotonta vuoropuhelua. Hyväksyimme Egyptin työasiakirjan. Ovemme ovat edelleen avoinna, emme salli kansamme ja maantieteellisen yhtenäisyyden jakamista, jatkamme erityisiä ponnistelujamme selvitäksemme kaikista erotusyrityksistä.
<P>
Tunnemme alueellisten voimien aikeet ja suuntaukset, joilla tuetaan ja kannustetaan erottamista. Nämä voimat haittaavat Egyptin ratkaisua, joka lopettaa sisäiset kiistat ja jaot. Tämän ratkaisun tukena arabien puolelta on arabiliitto ja turvallisuusneuvoston päätöslauselma 1860, jonka laatimiseen osallistuin henkilökohtaisesti yhdessä arabimaiden ja Euroopan maiden ministerien kanssa.
<P>
Haluaisin korostaa, että meidän on jatkettava ponnistelujamme saavuttaaksemme kunniakkaimman tavoitteemme, joka on ratkaisun löytäminen arabien ja palestiinalaisten asiaan, koska vallitseva asema tekee tulevaisuudesta tuntemattoman ja kansastamme sodan, väkivallan ja ääriliikkeiden politiikan uhrin.
<P>
Kun saamme aikaan kansallisen sovinnon hallituksen, joka perustuu arabiosapuolten ja kansainvälisten osapuolten hyväksymään ohjelmaan, voimme valvoa rajanylityspaikkoja sekä jälleenrakennusponnisteluja kansamme ja presidentin- ja parlamenttivaalien valmistelujen eduksi.
<P>
Toivon, että se saa tukenne, ja toivon myös, että voitte auttaa meitä järjestämään kyseiset vaalit ja valvomaan niitä, kuten tapahtui vuonna 1996 ja 2006. Toivomme myös voivamme luottaa tukeenne Palestiinan lakiasäätävän neuvoston puheenjohtajan ja kaikkien niiden parlamentin jäsenten vapauttamisessa, jotka pidätettiin ja jotka yhä ovat vangittuina Israelissa.
<P>
(Suosionosoituksia)
<P>
Alueemme konfliktin ydin on Israelin miehitys. Se on konflikti sen välillä, että kansamme toivoo vapautuvansa miehityksestä ja pyrkii siihen, ja sen välillä, että Israel yrittää tuhota nämä toiveet sekä estää kansainvälisiä ponnisteluja, joilla pyritään perustamaan Palestiinan valtio rauhanomaisin keinoin.
<P>
Kansamme katsoo teihin ja kaikkiin rauhaa ja oikeutta rakastaviin kansoihin ja kehottaa näin: on tullut aika, että kansainvälinen yhteisö kantaa oikeudellisen, poliittisen ja moraalisen vastuunsa tarjotakseen kansallemme riittävää kansainvälistä suojelua, jotta se voi päästä eroon tästä miehityksestä ja elää rauhassa ja vapaudessa. Nyt haluaisin jälleen kerran korostaa pyyntöämme ja teidän pyyntöänne kansainvälisten joukkojen lähettämisestä suojelemaan kansaamme.
<P>
Olemme kuulleet kansainvälisistä ponnisteluista ja arabien ponnisteluista Gazan jälleenrakentamiseksi. On totta, että nämä ponnistelut pitäisi käynnistää mahdollisimman pian, jotta kansamme voisi saada uutta toivoa ja luottamusta, mutta ihmettelemme, miten kauan Israelille annetaan vapaat kädet tuhota arabien varoja ja infrastruktuuria.
<P>
Kansainvälisen yhteisön on siksi estettävä noiden aiempien tapahtumien toistuminen, ja sen pitäisi myös kehottaa Israelia lopettamaan tuhoisa politiikkansa. Haluaisin toistaa kiitokseni Euroopan komissiolle sen avusta palestiinalaishallinnon laitosten ja elinten jälleenrakentamisessa. Haluaisin korostaa, että vakavia ja kattavia neuvotteluja ei voida jatkaa ilman siirtokunta-asutuksen, kaikkien siirtokunta-alueiden ja kaikenlaisten saartojen täydellistä pysäyttämistä - mukaan luettuna se, mitä kutsutaan luonnolliseksi laajentumiseksi.
<P>
Haluaisin vakuuttaa teille, että mikään osapuoli ei voi jättää huomioimatta palestiinalaishallituksen saavutuksia rauhan, yleisen järjestyksen ja vakauden vahvistamisessa. Israelin pitäisi sitoutua määräaikoihinsa ja sen pitäisi lopettaa myös palestiinalaishallituksen ponnistelujen heikentäminen hyökkäyksillä ja pidätyksillä. Sen pitäisi myös kunnioittaa palestiinalaishallinnon oikeudellista asemaa ja turvallisuusasemaa ja lisäksi antaa hallituksen panna täytäntöön sen olennaiset taloudelliset hankkeet käyttämättä G-alueiden ja muiden esimerkkien kaltaisia verukkeita.
<P>
Emme voi enää neuvotella miehityksen lopettamisesta. Se, mitä tarvitsemme, on miehityksen täydellinen loppuminen, eli sen maan miehityksen, joka on ollut miehitettynä 5. päivästä heinäkuuta 1967 alkaen, kuten etenemissuunnitelmassa todettiin. Emme voi palata neuvottelemaan osa- ja sivuasioista, kun pääasiaa - miehityksen lopettamista - ei ratkaista, ja kun siirtokunnat laajenevat pyrkien vahvistamaan ja syventämään tätä miehitystä ja kun 11 000 palestiinalaista vankia on pidätettynä. Tällä, ja vain tällä rauhanprosessi saa takaisin uskottavuutensa meidän kansamme silmissä ja koko alueen kansojen silmissä.
<P>
Hyvät naiset ja herrat, meidän on jälleenrakennettava Gaza, mutta meidän on jälleenrakennettava myös rauhanprosessi. Se on meidän yhteinen velvollisuutemme. Euroopan, joka puolusti aiemmin - ja puolustaa edelleen - turvallisuuden ja oikeudenmukaisuuden periaatteita alueellamme ja maailmassa, on nyt enemmän kuin koskaan korostettava asemaansa kattavassa ja selkeässä kumppanuudessa presidentti Obaman hallinnon, kvartetin ja kansainvälisen yhteisön kanssa. Presidentti Obaman valinta ja hänen ilmoittamansa kannat sekä hänen aloitteensa George Mitchellin nimittämisestä erityislähettilääksi ovat rohkaisevia aloitteita, jotka tasoittavat neuvottelujen ja koko poliittisen prosessin tietä.
<P>
Haluaisin kaikessa rehellisyydessä sanoa, että meidän arabien päätös on panna täytäntöön arabien rauhanaloite - arabien rauhanaloite, joka on osa etenemissuunnitelmaa ja josta on kehittynyt 57 muslimimaata käsittävä islamilainen rauhanaloite. Tämä aloite pitäisi saattaa täysin loppuun.
<P>
Kuten aiemmin sanoin, tämä aloite on osa turvallisuusneuvostossa päätöslauselman 1515 mukaisesti hyväksyttyä etenemissuunnitelmaa. Emme voi poimia ja valita sen kansainväliseen oikeuteen nojaavia perustoja ja neuvotella niistä. Tämä on viimeinen mahdollisuutemme todelliseen ja oikeudenmukaiseen rauhaan alueellamme. Kaikkien osapuolten, erityisesti Israelin ja kvartetin, pitäisi sanoa se kovaan ääneen ja rehellisesti.
<P>
Meidän on pantava merkille, että arabien rauhanaloitteesta on kehittynyt myös islamilainen aloite. Se on aloite, jossa kehotetaan maata rauhaan. Heti, kun Israel vetäytyy kaikilta miehitetyiltä alueilta, 57 arabi- ja muslimimaata on valmiina normalisoimaan suhteensa Israeliin. Tämä on historiallinen tilaisuus, jota ei saa hukata.
<P>
Hyvät naiset ja herrat, kuoleman ja tuhon näyttämöt järkyttivät miljoonien ihmisten omatuntoa ja tunteita koko maailmassa, myös Euroopan ystävällisissä maissa. Kansamme arvosti tätä voimakasta inhimillistä omatuntoa, mutta meidän on tässä suhteessa korostettava, että Palestiinan kansa ei menetä haluaan vapauteen ja elämään. He odottavat tukeanne taistelussaan vapautta ja itsenäisyyttä koskevan oikeutensa saavuttamiseksi voidakseen rakentaa tulevaisuutensa ja voidakseen antaa lapsilleen näiden oikeuden turvalliseen elämään, kehittyneeseen kouluun ja valoisaan tulevaisuuteen heidän kotimaassaan, tässä kotimaassa, joka ansaitsee elämän ja turvallisuuden.
<P>
Hyvät naiset ja herrat, suuri palestiinalainen runoilija, Mahmud Darwish, sanoi kerta toisensa jälkeen: Tämä maa on elämisen arvoinen. Tässä suhteessa haluaisin esittää syvimmät kiitokseni ja kiitollisuuteni tämän suuren runoilijan kansan puolesta teille siitä, että isännöitte hänen muistojuhlaansa liittyviä toimia. Tämä runoilija on palestiinalaisten isänmaanrakkauden symboli. Hän on ihmisyyden runoilija.
<P>
Mahmud Darwishille sanon: Teidän runonne, jotka ovat vielä kirjoittamatta Gazan lapsista, heidän kärsimyksistään ja toiveistaan, kirjoittaa runoilija noiden lasten joukosta, jotka pitivät yllä henkeänne aivan kuten te piditte yllä heidän asiaansa ja heidän pieniä toiveitaan. Kiitos kuuntelemisesta.
<P>
(Pitkään jatkuvia suosionosoituksia)
<SPEAKER ID="097" NAME="Puhemies">
(DE) Arvoisa presidentti Abbas, haluaisin kiittää teitä lämpimästi Euroopan parlamentin puolesta siitä, että tulitte tänne Strasbourgiin ja puhuitte meille. Meillä on nyt yhteinen tehtävä rauhan työstämisessä. Me Euroopan unionissa ja Euroopan parlamentissa haluamme olla rauhan rehellisiä välittäjiä. Haluamme, että Israelin kansalla on turvalliset rajat, ja haluamme, että Palestiinan kansalla on turvalliset rajat. Lähtöpisteemme on ihmisarvo. Palestiinalaiset tytöt työskentelevät koulussa yhtä ahkerasti kuin israelilaiset tytöt. Israelilaiset pojat rakastavat jalkapallon pelaamista yhtä paljon kuin palestiinalaiset pojat. On tultava aika sellaiselle rauhanomaiselle yhteiselolle kuin meillä on Euroopassa. Tämä on toiveemme Lähi-idän osalta.
<P>
Toivomme teille, arvoisa presidentti Abbas, kaikkea menestystä kaikissa ponnisteluissanne rauhan aikaansaamiseksi. Turvallinen Palestiinan valtio sekä turvallinen Israelin valtio, ja tämä huomio on osoitettu Israelille, ne eivät saa jäädä tulevaisuuden haaveeksi. Niistä on tultava totta, ja sen on tapahduttava meidän elinaikanamme. Jos todella haluamme sen tapahtuvan, pystymme sen myös saavuttamaan.
<P>
(Suosionosoituksia)
<P>
Arvoisa presidentti, haluaisin kiittää teitä. Jos olosuhteet sallivat, tapaamme uudelleen 23. ja 24. helmikuuta. Euro-Välimeri-alueen parlamentaarisen edustajakokouksen puhemiehistö on pyytänyt minua vierailemaan Palestiinassa ja Israelissa. Johdan valtuuskuntaa, joka matkustaa Gazaan, ja käymme myös Etelä-Israelin alueilla. Jos aikataulunne sallii, ja toivon, että se on mahdollista, tapaamme Ramallahissa. Käyn tietysti myös Jerusalemissa.
<P>
Haluamme auttaa - ja tämä on sekä järkemme että sydämemme ääni - tekemään rauhasta mahdollista Israelin ja Palestiinan välillä, Palestiinan ja Israelin välillä Lähi-idässä.
<P>
Arvoisa presidentti Abbas, haluaisimme kiittää teitä ankarasta työstänne ja rohkaista teitä jatkamaan sovinnon, kompromissin ja rauhan tiellä. Haluaisimme kiittää teitä vierailustanne Euroopan parlamenttiin.
<P>
(Suosionosoituksia)
<SPEAKER ID="099" NAME="Urszula Gacek" AFFILIATION="PPE-DE">
(EN) Arvoisa puhemies, viisi kuukautta sitten Pakistanissa siepattiin puolalainen insinööri. Talibanin sieppaajat pitävät häntä vankina, ja he uhkaavat teloittaa hänet tänään, ellei heidän vaatimuksiinsa suostuta. Pyydän tätä parlamenttia tukemaan Puolan ja Pakistanin hallituksia niiden ponnisteluissa varmistaa maanmieheni turvallinen vapauttaminen.
