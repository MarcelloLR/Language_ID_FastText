<CHAPTER ID="014">
EU:n ja Mongolian suhteet (keskustelu) 
<SPEAKER ID="717" NAME="Puhemies">
(EN) Esityslistalla on seuraavana keskustelu Paolo Bartolozzin, Vito Bonsignoren, Mario Mauron, Gabriele Albertinin, Roberta Angelillin, Aldo Patriciellon, Lara Comin, Giovanni Collinon, Salvatore Iacolinon, Raffaele Baldassarren, Cristiana Muscardinin, Barbara Materan, Erminia Mazzonin, Sergio Paolo Frances Silvestrisin, Carlo Fidanzan, Iva Zanicchin, Alfredo Pallonen, Licia Ronzullin, Antonio Cancianin, Alfredo Antoniozzin, Giovanni La Vian, Marco Scurrian, Sergio Berlaton, Amalia Sartorin, Elisabetta Gardinin, Potito Salatton, Alfreds Rubiksin, Bart Staesin, Britta Thomsenin, Piotr Borysin, Joachim Zellerin, Niccolò Rinaldin, Bogdan Kazimierz Marcinkiewiczin, Jaromír Kohlíčekin, Hannes Swobodan, Vilja Savisaar-Toomastin, Herbert Dorfmannin, Jarosław Kalinowskin, Kyriacos Triantaphyllidesin, Béla Kovácsin, Inese Vaideren, Elisabeth Jegglen, Ivari Padarin, Vilija Blinkevičiūtėn, Rolandas Paksasin, Ivars Godmanis komissiolle esittämästä suullisesta kysymyksestä EU:n ja Mongolian suhteista - B7-0410/2011).
<SPEAKER ID="718" NAME="Paolo Bartolozzi" LANGUAGE="IT">
Arvoisa puhemies, hyvät kuulijat, Keski-Aasian ja Mongolian suhteista vastaava valtuuskunta, jonka puheenjohtajana minulla on kunnia toimia, matkusti Mongoliaan vain kolme viikkoa sitten Euroopan parlamentin ja Mongolian välisen kahdeksannen parlamenttien välisen tapaamisen yhteydessä. Se oli hyvin hyödyllinen ja mielenkiintoinen kokemus. Mongolia on maa, joka ansaitsee tulla paremmin tunnetuksi, eikä Euroopan parlamentissa ole kovin monia tilaisuuksia osoittaa sille sen ansaitsemaa huomiota.
<P>
Maan erityispiirre on parlamentaarinen monipuoluejärjestelmä, toimivallan jako, suhteellisen vapaa yleisen mielipiteen ilmaisun mahdollisuus sekä ihmisoikeuksien suojelun taso, joka erottuu verrattuna monen muun alueen maan tilanteeseen. Tällä maalla on myös kehitysongelmia, ja se kamppailee vaikean ympäristötilanteen ja jatkuvan aavikoitumisen keskellä. Sitä ovat myös hiljattain koetelleet äärimmäisen vaikeat sääolot. Samaan aikaan sillä on erittäin paljon luonnonvaroja, kuten kuparia, kultaa, uraania ja maametalleja, jotka voisivat houkutella huomattavia pääomavirtoja jopa lähitulevaisuudessa.
<P>
Kaikista näistä syistä mielestäni on tärkeää välittää Mongolialle kannustava viesti sen tärkeässä kehitysvaiheessa ja edistää demokratian ja oikeusvaltion sekä parlamentaarisen valvonnan lujittamista, jotta Mongolian saamia rahoitusvaroja voidaan käyttää tulevaisuudessa ihmisten hyväksi.
<P>
Meidän on rohkaistava Mongoliaa sen pyrkimyksissä kehittää nykyistä tiiviimpiä suhteita Euroopan unionin kanssa ja kehotettava sitä noudattamaan standardejamme ja teollisuutta koskevia sääntöjämme. Meidän olisi autettava sitä siirtymään eteenpäin kohti markkinataloutta ja kauppasuhteita, jotka oikeudellisen varmuuden sekä oikeusvaltion kehityksen ilmapiiri mahdollistavat. Kumppanuus- ja yhteistyösopimuksella, josta Euroopan unioni ja Mongolia parhaillaan sopivat, on ratkaiseva merkitys tässä yhteydessä.
<P>
Kaikista näistä syistä muut 45 jäsentä ja minä olemme jättäneet tämän suullisen kysymyksen käsiteltäväksi. Kysymyksessä pyydämme komissiota antamaan lisää yksityiskohtia sopimuksen pääseikoista sekä sen ratifioinnin ennustettavissa olevasta ajankohdasta. Haluaisin korostaa, että sopimus on jo parafoitu, mutta sen allekirjoittamisessa on nyt ajauduttu umpikujaan, koska ilmeisesti eräs jäsenvaltio on esittänyt epäilyjä siitä oikeusperustasta, jota on käytetty eräissä sopimuksen lausekkeissa.
<P>
Lisäksi kysymme komissiolta mahdollisuudesta perustaa Euroopan unionin valtuuskunta Ulaanbaatariin lähitulevaisuudessa. Tällainen aloite voisi merkittävästi edistää poliittisen ja taloudellisen yhteistyömme lisäämistä maan kanssa.
<SPEAKER ID="719" NAME="Štefan Füle" LANGUAGE="EN">
Arvoisa puhemies, olen iloinen saadessani puhua parlamentille EU:n ja Mongolian suhteista.
<P>
Nyt on erittäin hyvä ajankohta keskustella Mongoliasta. Mongolia on 19. suurin maa maailmassa, ja se sijaitsee strategisessa tienhaarassa sekä Kiinan että Venäjän nopeasti kasvavien markkinoiden välissä. Se on nuorekas ja energinen maa, jolla on pitkät ja ylpeilemisen arvoiset perinteet ja historia. Mongolia edistyy hyvin valitsemallaan demokratian polulla. Haluan onnitella Mongoliaa sen rauhanomaisista vaaleista, sen elinvoimaisesta kansalaisyhteiskunnasta ja vapaasta tiedonvälityksestä. Nämä ovatkin merkkipaaluja Mongolian matkalla poliittista pluralismia.
<P>
Euroopan unioni suhtautuu erityisen myönteisesti Mongolian presidentin ilmoitukseen kuolemantuomioiden täytäntöönpanon keskeyttämisestä, mikä sai maassa osakseen vastustusta eräiltä tahoilta.
<P>
Mongolian esittämän pyynnön mukaisesti Euroopan unioni jakaa jo kokemuksiaan, erityisesti ottamalla vastaan ja viemällä eteenpäin eurooppalaisia periaatteita, normeja ja standardeja. Sen vuoksi olen iloinen voidessani vahvistaa Mongolian kokeilumaaksi, jolle Euroopan unionin antaa tukea demokratian kehittämiseen. Tämä merkitsee sitä, että tarjoamme sille enemmän taloudellista ja teknistä tukea.
<P>
Haluaisin myös käyttää tilaisuutta hyväkseni ja onnitella Mongoliaa, kun se juhlistaa tänä vuonna 100. vuosipäiväänsä demokraattisen liikkeen perustamisen kunniaksi, ja lisäksi haluan onnitella sitä sen demokratioiden yhteisön puheenjohtajuudesta.
<P>
Puhun nyt Mongolian talouden kehityksen näkymistä. Mongolia on taloudellisessa tienhaarassa, kun se vaihtaa suuntaa pitkälti maalais- ja paimentolaisyhteiskunnasta kohti mineraalien tuotantoon perustuvaa yhteiskuntaa. Valtavat mineraalivarat ovat Mongolialle kirjaimellisesti erinomainen tilaisuus luoda lisää vaurautta ja hyvinvointia kansalaisilleen. Toivomme, että nämä hyödyntämättömät mineraalivarat osoittautuvat siunaukseksi pikemmin kuin kiroukseksi, kuten eräissä maissa on tapahtunut.
<P>
Kansainvälisten suhteiden maailmassa arvostamme Mongolian joukkojen osallistumista Yhdistyneiden kansakuntien rauhanturvatehtäviin ympäri maailman. Mongolian joukot palvelevat Sierra Leonessa, Kongon demokraattisessa tasavallassa, Sudanissa, Länsi-Saharassa ja Tšadissa. Haluan korostaa, että Mongolian pyrkimyksiä auttaa Afganistanin vakauttamisessa pidetään kovasti arvossa.
<P>
Mongolian ja Euroopan unionin välisten suhteiden hallinnasta totean, että olen erityisen mielissäni siitä, että kumppanuus- ja yhteistyösopimus, joka korvaa vuonna 1993 tehdyn kauppa- ja yhteistyösopimuksen, neuvoteltiin vuodessa valmiiksi, ja se parafoitiin 20. joulukuuta 2010 Ulaanbaatarissa. Tämä sopimus avaa strategisen luvun suhteissamme.
<P>
Korkea edustaja ja varapuheenjohtaja Ashton suhtautui myönteisesti kumppanuus- ja yhteistyösopimukseen ja totesi sen olevan Euroopan unionin ja sen jäsenvaltioiden uusi ponnahduslauta kohti entistä tiiviimpää poliittista ja taloudellista osallistumista Mongolian kehitykseen.
<P>
Kumppanuus- ja yhteistyösopimuksella teemme työtä tasavertaisina kumppaneina tehdäksemme yhteistyötä useilla eri aloilla, joita ovat poliittiset kysymykset, kuten terrorismin torjunta ja ihmisoikeuksien edistäminen, sekä kaupankäynti ja investointitoiminta raaka-aineiden kaltaisilla avainaloilla.
<P>
Sitten, kun jäsenvaltiot ovat hyväksyneet tekstin, toivomme, että voimme toivottaa tervetulleeksi Mongolian pääministerin Brysseliin allekirjoittamaan sopimuksen korkea edustaja Ashtonin kanssa.
<P>
Kun otamme huomioon tämän poliittisen ja taloudellisen yhteistyömme syvenemisen entisestään sekä Lissabonin sopimuksen voimaantulon, Euroopan unionin valtuuskunnan perustaminen Ulaanbaatariin on mahdollinen vaihtoehto. Ulkosuhdehallinto tarkastelee parhaillaan Euroopan unionin edustustoja ympäri maailman. Toivon olevan mahdollista selvitä taloudellisista ja henkilökohtaisista esteistä, jotta Ulaanbaatariin voitaisiin perustaa todella toimintakykyinen Euroopan unionin valtuuskunta.
<P>
Kiitos kovasti huomiostanne. Odotan mielipiteitänne ja kommenttejanne.
<SPEAKER ID="720" NAME="Miroslav Mikolášik" LANGUAGE="SK">
Arvoisa puhemies, EU:n ja Mongolian väliset suhteet ovat kehittyneet myönteiseen suuntaan kahden viime vuosikymmenen aikana, etenkin, kun otetaan huomioon Mongolian asteittainen demokratiakehitys ja nykyaikaistaminen.
<P>
Tiivis yhteistyö EU:n kanssa riippuu kuitenkin luottamuksen rakentamisesta Mongolian poliittisen järjestelmän pitkäaikaiseen vakauteen vahvistamalla takeita ihmisoikeuksista ja oikeusvaltion perusperiaatteita. Sen on tietenkin turvattava oikeusjärjestelmän asianmukainen toiminta ja korruption kitkeminen julkiselta sektorilta.
<P>
Siirtymisen kohti aitoa markkinataloutta on tapahduttava myös jatkuvan rakenneuudistamisen, kauppaoikeuden ja investointioikeuden uudistusten kautta sekä niin, että yksityinen sektori ottaa vastuulleen aikaisempaa suuremman osan taloudellisesta toiminnasta. Pidän myönteisenä kehitysaskeleena sitä, että maa on hyväksynyt lain kilpailun suojelemisesta tavoitteenaan ehkäistä yksityisten tai valtion omistamien yhtiöiden hallitsevan aseman väärinkäyttö tai kartellisopimusten tekeminen muiden yritysten ja kuluttajien kustannuksella. Olen vahvasti sitä mieltä, että uudistukset auttavat houkuttelemaan ulkomaisia sijoittajia ja näin ollen lisäämään vaurautta Mongolian asukkaille, jotka kärsivät edelleen köyhyydestä maaseutualueilla sen vuoksi, että he ovat riippuvaisia maataloudesta.
<P>
Hyvät kuulijat, päätteeksi haluaisin todeta, että tuen hyvin vahvasti - komission jäsen Füle on jo ilmaissut tämän mielestäni hyvin myönteisellä äänensävyllä - EU:n pysyvän valtuuskunnan perustamista Mongoliaan, koska uskon mahdollisuuksiin poliittisten ja kaupallisten suhteiden kehittämisessä. Samalla on pidettävä mielessä se tärkeä asia, että tässä strategisesti Kiinan ja Venäjän välissä sijaitsevassa maassa on laajat raaka-ainevarat. Näin ollen katson, että EU:n ja sen jäsenvaltioiden poliittisia ja kaupallisia suhteita Mongolian kanssa olisi edelleen kehitettävä.
<SPEAKER ID="721" NAME="Kristiina Ojuland" LANGUAGE="EN">
Arvoisa puhemies, arvoisa komission jäsen, Mongolialla on runsaasti mineraalivaroja, kuten kuparia, hiiltä, volframia, tinaa ja kultaa. Tämä tekee siitä hyvin houkuttelevan talouskumppanin.
<P>
Samalla, kun tavoittelemme taloudellisia etujamme, meidän olisi myös käytettävä tilaisuutta soveltaa ehtoja, joilla rohkaistaan Mongoliaa aloittamaan kipeästi kaivatut uudistukset. Mongoliassa on vakavia ongelmia, hillitöntä korruptiota, hyvän hallintotavan puutetta ja riittämätöntä kansainvälistä yhteistyötä.
<P>
Lisäksi on eräitä kiireellisiä asioita, jotka liittyvät maan luonnonvarojen hallintaan. Useat ulkomaiset yritykset käyttävät nyt perusteellisesti hyväksi Mongolian mineraalivaroja Mongolian hallituksen avulla. Tämä on johtanut sellaiseen tilanteeseen, jossa Mongolian kansalaiset eivät hyödy maan varoista. Heidän on esimerkiksi työskenneltävä hyvin kehnoissa oloissa, ja jotkut työntekijät joutuvat esimerkiksi uuttamaan kultaa elohopean avulla. Elohopeahöyryt aiheuttavat peruuttamatonta vahinkoa tällaisten työntekijöiden terveydelle. Mutta tässä ei ole vielä kaikki. Mongoliassa on syntynyt monia lapsia, joilla on epämuodostumia ja parantumattomia sairauksia työpaikan haitallisten olojen seurauksena.
<P>
Mongolian talous kohtaa myös haasteita sekä Venäjän ja Kiinan asettamien vientitullien että teknisten puutteiden vuoksi.
<P>
Karjankasvatus muodostaa noin 80 prosenttia Mongolian maataloustuotannosta, mutta lihaa ei voi viedä muihin maihin, koska laadunvalvontapuitteet ovat riittämättömät.
<P>
Jos sitoudumme saamaan aikaan kumppanuus- ja yhteistyösopimuksen, siinä tapauksessa meidän olisi autettava Mongoliaa selviämään kohtaamistaan ongelmista, jotta voisimme kehittää sosiaalisesti, taloudellisesti ja ekologisesti kestävät suhteet.
<SPEAKER ID="722" NAME="Béla Kovács" AFFILIATION="NI">
(HU) Arvoisa puhemies, minäkin olin mukana Ulaanbaatariin kolme viikkoa sitten matkustaneessa valtuuskunnassa, joka piti siellä kahdeksannen kokouksensa. Minulla oli siellä tilaisuus nähdä itse, että Mongolian poliittisesta rakenteesta ja yhteiskunnasta on todella tulossa entistä demokraattisempia. Maa on saavuttanut merkittävää edistystä ihmisoikeusasioissa ja osallistuimme kokouksiin kansalaisjärjestöjen kanssa, jotka vahvistivat meille, että Mongolian hallitus on jo tunnustanut ne. Tiedonvälityksen vapaus on nyt hyväksytty, mitä voidaan pitää joka tapauksessa myönteisenä asiana. Kumppanuus- ja yhteistyösopimuksen allekirjoittaminen on äärimmäisen tärkeä asia, koska se saattaa mahdollistaa eurooppalaisten standardien käyttöönoton Mongoliassa sen puitteiden mukaan. Tämän lisäksi nyt teknisenä toimistona toimivan EU:n edustuston kunnostaminen on ehdottoman tärkeä asia näiden kahden osapuolen välisten suhteiden parantamisen kannalta.
<SPEAKER ID="723" NAME="Joachim Zeller" AFFILIATION="PPE">
(DE) Arvoisa puhemies, hyvät kuulijat, olen hyvin kiitollinen jäsen Bartolozzille siitä, että hän otti Mongolian keskustelunaiheeksi Euroopan parlamentissa tekemällä aloitteen tämän kysymyksen esittämiseen. Parlamentissa on käsitelty entisten Keski-Aasian neuvostotasavaltojen eri piirteitä, mutta sen sijaan Mongolia ja sen tilanne ovat saaneet osakseen hyvin vähän huomiota.
<P>
Se on melko anteeksiantamatonta, koska entisen kommunistimaiden blokkiin kuuluvana valtiona Mongolia hyödynsi itsenäisyyttään hyvin varhaisessa vaiheessa ja aloitti tien kohti yhteiskuntansa demokratisointia. Mongolia laati demokraattisen perustuslain jo vuonna 1992, ja siitä lähtien maassa on pidetty useita vaaleja, jotka ovat tarkkailijoiden mukaan yleisesti sujuneet demokraattisesti ja korrektisti. Tätä ei voi mitenkään pitää itsestään selvänä asiana alueen valtioissa.
<P>
Joitakin vuosia Mongolian hallitus on pyrkinyt torjumaan korruptiota lain keinoin, ja vuonna 2010 se hyväksyi kuolemantuomioiden täytäntöönpanon lopettamisen. Siitä huolimatta kolme miljoonaa ihmistä, jotka elävät tässä laajassa maassa äärimmäisen vaikeissa ilmasto-oloissa, kärsivät edelleen käynnissä olevan muutosprosessin seurauksista. Maan väestö, jonka elämäntapa on tähän asti ollut ylivoimaisesti paimentolaiselämää, tungeksii niihin muutamiin maan kaupunkeihin, joilla ei ole tarvittavia infrastruktuureja, jotta ihmiset voisivat pärjätä niissä.
<P>
Maan mineraalivaroja ei hyödynnetä ympäristön kannalta kestävällä tavalla. Energiaongelmat tekevät siviili- ja talouselämästä entistäkin vaikeampaa. Mongolia on naapureidensa Venäjän ja Kiinan puristuksissa, ja uhkana on, että se on tulevaisuudessa vielä riippuvaisempi kyseisistä valtioista kuin aikaisemmin. Mongolian pyrkimykset ja edistysaskeleet (tässä asiassa lasi on mielestäni puoliksi täynnä eikä puoliksi tyhjä) yhteiskunnan demokratisoimisessa olisi tunnustettava, koska ne toimivat esimerkkinä muulle alueelle ja osoittavat, mitä voidaan saavuttaa vaikeasta menneisyydestä huolimatta.
<P>
Mongolian olisi saatava jatkossakin tukea meiltä, eikä pelkästään tukiohjelmien muodossa vaan siten, että Euroopan unionilla on suora läsnäolo Mongolian pääkaupungissa erillisen valtuuskunnan muodossa. Se olisi merkki siitä, että Eurooppa ei suhtaudu välinpitämättömästi Mongolian kohtaloon, eikä Euroopan etujen valvomisesta pitäisi enää vastata Pekingissä sijaitseva valtuuskunta. Pahoittelen kovasti sitä, että puheenjohtajakokous ei ollut valmistautunut korostamaan tätä enemmän hyväksymällä parlamentin päätöslauselman.
<SPEAKER ID="724" NAME="Niccolò Rinaldi" AFFILIATION="ALDE">
(IT) Arvoisa puhemies, meidän olisi perustettava valtuuskunta Ulaanbaatariin, eikä sitä pitäisi enää pitkittää erityisesti siksi, että suhteiden ylläpitäminen Pekingistä käsin on hyvin huono asia symbolisista syistä. Tämän ja pitkään odotetun kumppanuussopimuksen lisäksi olemme kaikki tietoisia maan mineraalivaroista ja sen heikkouksista sosiaaliseen oikeudenmukaisuuteen liittyvissä asioissa, vaikka Mongolia on omalla tavallaan kehittänyt eräänlaisen demokraattisen yhteenkuuluvuuden muodon.
<P>
Haluan erityisesti kysyä komission jäseneltä, mihin Mongolia olisi sijoitettava geostrategisesta näkökulmasta. Maa ei kuulu Keski-Aasian strategian piiriin. Joitakin siihen strategiaan kuuluvista toimista voitaisiin kuitenkin mielestäni kenties laajentaa koskemaan Mongoliaa, kun otetaan huomioon sen kulttuurihistoria, joka on samankaltainen kuin näiden muiden maiden. Maalla on nyt myös tarkkailijan asema Euroopan turvallisuus- ja yhteistyöjärjestössä, ja Euroopan unioni tutkii mahdollisuuksia, joilla se voisi auttaa sitä pääsemään täydeksi jäseneksi, kun otetaan huomioon Euroopan ja Mongolian väliset vanhat kulttuuriyhteydet.
<SPEAKER ID="725" NAME="Elena Băsescu" AFFILIATION="PPE">
(RO) Arvoisa puhemies, ensinnäkin haluan onnitella kollegaani, jäsen Bartolozzia tästä aloitteesta. EU:n ja Mongolian välisiä suhteita olisi tarkistettava niin, että tavoitteena on kumppanuus- ja yhteistyösopimuksen ratifiointi. Tämä asiakirja vahvistaa kummankin osapuolen välisiä suhteita ja kannustaa tekemään talousuudistuksia.
<P>
Mongolia tarjoaa huomattavia mahdollisuuksia energiavarojen ja kaupan muodossa. Tähän mennessä suhteet EU:n kanssa ovat pohjautuneet yksinomaan vuoden 1993 kauppasopimuksen ehtoihin. Sen vuoksi kaupan määrää koskevat luvut ovat olleet suhteellisen alhaiset. Kulttuurialalla on ilmennyt ongelmia opiskelijavaihtojen järjestämisessä. Erasmuksen kaltaisten ohjelmien laajentaminen tälle alueelle parantaisi tätä yhteistyön alaa. Olen sitä mieltä, että EU:n valtuuskunta on perustettava kaikkien näiden toimintojen koordinoimiseksi paremmin. Tämä mahdollistaa suoran yhteydenpidon viranomaisten kanssa niin, että kumppanuus- ja yhteistyösopimuksen tehokas täytäntöönpano voidaan varmistaa.
<SPEAKER ID="726" NAME="Andreas Mölzer" AFFILIATION="NI">
(DE) Arvoisa puhemies, arvoisa komission puheenjohtaja, Sisä-Mongolia on tunnettu hiili- ja maakaasurikkauksistaan. Vaikka Kiinan laissa määrätään, että maankäyttöoikeudet kuuluvat alkuperäisille mongolialaisille, todellisuus paljastuu olevan hieman erilainen. On esitetty arvostelua siitä, että kiinalaisyritykset käyttävät valtavia määriä pohjavettä paljon vettä kuluttavalla hiilikaivosalalla. Tämä johtaa arojen aavikoitumiseen. Arvostelua on esitetty myös siitä, että laidunmaat kärsivät hiilen kuljetuksen seurauksena.
<P>
Mongolialaisten nykyiset protestit ovat leimahdus keskellä toista pitkää kytevää etnistä konfliktia Kiinassa Tiibetin vuonna 2008 ja islaminuskoisten uiguurien vuonna 2009 tekemän kansannousun seurauksena. Kiinan jatkuvan vedenpuutteen ja sen valtavan raaka-ainetarpeen vuoksi on odotettavissa, että Mongolian konflikti kiihtyy entisestään. Mongolian kanssa luotu kumppanuus, joka on ollut olemassa jo monia vuosia, merkitsee sitä, että nämä asiat vaikuttavat nyt myös Euroopan unioniin, ja sen on varmasti kaksinkertaistettava toimensa ihmisoikeuksien ja vähemmistöjen oikeuksien takaamiseksi.
<SPEAKER ID="727" NAME="Štefan Füle" LANGUAGE="EN">
Arvoisa puhemies, haluan kiittää kunnianarvoisia parlamentin jäseniä tästä Mongoliaa koskevasta arvokkaasta keskustelusta. Tämä oli lyhyt mutta hyvin mielenkiintoinen keskustelu kahdenvälisistä suhteista Euroopan unionille tärkeän kumppanin kanssa.
<P>
Käsiteltyämme yhtä tai kahta tämän keskustelun aikana esiin tullutta kysymystä totean, että kumppanuus- ja yhteistyösopimus kattaa yhteistyön neljällä tärkeimmällä alalla. Ensinnäkin ovat tärkeimmät standardit ja normit, toiseksi kestävä kehitys, johon sisältyy ympäristön ja yhteiskunnan kehittäminen, kolmas asia on kauppa ja investoinnit, joissa on keskityttävä erityisesti raaka-aineisiin, ja viimeisenä alana oikeus ja vapaus sekä niihin liittyvä siirtolaisuuskysymys.
<P>
Ajoitusasiassa Euroopan unionin jäsenvaltioille on esitelty hyväksymämme asiakirja, jonka jäsenvaltioiden on hyväksyttävä, jotta se voidaan allekirjoittaa. Yhdistyneen kuningaskunnan alahuoneen European Scrutiny Committee (Euroopan sääntelyä käsittelevä komitea) tutkii parhaillaan Yhdistyneen kuningaskunnan suostumusta oikeus- ja sisäasioissa, joita on käsitelty useissa kumppanuus- ja yhteistyösopimuksissa.
<P>
En halua puhua Yhdistyneen kuningaskunnan alahuoneen puolesta, mutta menettelyn odotetaan kestävän kuudesta kahdeksaan viikkoon. Näin ollen se voi merkitä mahdollista allekirjoittamista syyskuussa EU:n ja Mongolian seuraavassa yhteisessä komiteassa.
<P>
Vaikka Euroopan unioni ja Mongolia ovat kaukana toisistaan, ja niillä on kokemusta erilaisista poliittisista järjestelmistä, kumpikin on noudattanut suvaitsevaisuuden, avoimuuden ja yhdenvertaisuuden perinteitä. Kumppanuus- ja yhteistyösopimuksen voimaantulon myötä Euroopan unionista tulee Mongoliassa niin kutsuttu kolmas naapuri, eikä pelkästään puheissa vaan myös teoissa.
<P>
Ennen puheenvuoroni päättämistä haluan palata toiseen konkreettiseen kysymykseen, joka jäi minulta mainitsematta. Pahoittelen tätä tarkkaamattomuutta. Huomenna järjestetään erityiskokous Wienissä Etyjin pysyvän neuvoston puitteissa. Mongolian ulkoasiain- ja kauppaministeri puhuu jäsenvaltioille. Minulla on edessäni EU:n lausuntoluonnos. Voin vain todeta tänään, että suhtaudumme myönteisesti Mongolian aikeisiin vauhdittaa suhteita Euroopan turvallisuus- ja yhteistyöjärjestön kanssa. Päätämme huomenna, annammeko lisää yksityiskohtia asiasta.
<P>
Mongolialla on tekemiensä sitoumusten ansiosta (haluan korostaa tätä asiaa) vahvat mahdollisuudet toimia hyvänä esimerkkinä omalla alueellaan.
<SPEAKER ID="728" NAME="Puhemies">
(EN) Keskustelu on päättynyt.
