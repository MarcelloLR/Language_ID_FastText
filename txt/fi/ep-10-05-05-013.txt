<CHAPTER ID="013">
Äänestykset
<SPEAKER ID="019" NAME="Puhemies">
(EL) Esityslistalla on seuraavana äänestykset.
<P>
(Äänestysten tulokset ja niiden kulkua koskevat yksityiskohdat: ks. pöytäkirja)
<P>
Olen vastaanottanut tämänpäiväistä äänestystä koskevan muutosehdotuksen: Puhemies Jerzy Buzekin ja pääministeri José Luis Zapateron eilisen kokouksen jälkeen päätettiin yhteisymmärryksessä käynnistää välittömästi toimielinten korkeimman tason vuoropuhelu määrätyistä neuvostoa koskevan vastuuvapausmenettelyn näkökohdista. Näin ollen puheenjohtajavaltio ehdottaa asiaa koskevan äänestyksen siirtämistä seuraavalle istuntojaksolle.
<SPEAKER ID="020" NAME="Martin Schulz">
S&D-ryhmän puolesta. - (DE) Arvoisa puhemies, minäkin kuulin puhemies Jerzy Buzekin ja José Luis Zapateron kokouksesta. Oletettavasti kysymykseen neuvoston vastuuvapaudesta liittyy niin arkaluonteisia erimielisyyksiä parlamentin ja neuvoston välillä, että lisäneuvottelujen käyminen on järkevää. Seuraukset ovat vakavat, jos tänään päättäisimme lykätä neuvoston vastuuvapauden myöntämistä. Tästä syystä ryhmämme neuvotteli siitä jälleen kerran tänä aamuna, ja totesimme, että jos avoimiin kysymyksiin on mahdollista löytää parlamenttia tyydyttävä vastaus, tätä mahdollisuutta pitäisi hyödyntää. Kenties se olisi myös neuvostoa kohtaan luottamusta herättävä ele: kyse on paitsi vastuuvapauteen myös muihin aloihin liittyvästä luottamuksesta, ja siksi voimme suostua tähän ehdotukseen.
<SPEAKER ID="021" NAME="Bart Staes" LANGUAGE="NL">
Arvoisa puhemies, hyvät kollegat, olen kuunnellut Martin Schulzia keskeyttämättä. Olen talousarvion valvontavaliokunnan varapuheenjohtaja ja kuuluin niihin Euroopan parlamentin jäseniin, jotka osallistuivat neuvoston kanssa käytyihin epävirallisiin neuvotteluihin. Talousarvion valvontavaliokunta äänesti 27 äänen enemmistöllä vastuuvapauden lykkäämiseen liittyvän mietinnön puolesta. Kukaan ei äänestänyt vastaan eikä tyhjää, joten mietintö hyväksyttiin yksimielisesti. Olemme kahdesti käyneet neuvoston kanssa epäviralliset sopimusneuvottelut. Neuvosto on johdonmukaisesti kieltäytynyt tekemästä tällaista sopimusta. Ainoa mahdollinen syy äänestyksen lykkäämiseen olisi se, että neuvosto ilmoittaisi olevansa heti valmis laatimaan kaikki siltä vaatimamme asiakirjat.
<P>
Toinen ongelma on lainsäädännöllinen. Parlamentin työjärjestyksen ja varainhoitoasetuksen mukaan vastuuvapaus on myönnettävä ennen vuoden n + 2 toukokuun 15. päivää. Kyse on vuoden 2008 talousarviosta, joten n + 2 = 15. toukokuuta 2010. Huomista täysistuntoa lukuun ottamatta seuraava täysistunto on vasta 17. toukokuuta, joten jos emme äänestä nyt, rikomme omaa varainhoitoasetustamme, mikä olisi mielestäni merkki erittäin huonosta asioiden hoidosta.
<SPEAKER ID="022" NAME="Ryszard Czarnecki" LANGUAGE="PL">
Arvoisa puhemies, olen nyt kuudetta vuotta Euroopan parlamentissa, ja vaikka en haluakaan saarnata kenellekään, hyvät tavat edellyttävät, että tästä keskeisestä asiasta pyydetään lausuntoa esittelijältä. Haluan muistuttaa kaikille, että parlamentti on jo myöntänyt neuvostolle vastuuvapauden tällä vaalikaudella, vasta viime vuoden marraskuussa - vuoden 2007 osalta. Voimme siis todeta, että jälleen kerran neuvosto ei ole toimittanut oikeita asiakirjoja.
<P>
Henkilökohtaisesti hämmästelen sitä, että käsitellessämme vuoden 2008 talousarvion toteuttamista saimme vuotta 2007 koskevia asiakirjoja, mikä oli täysin vastoin odotuksiamme ja vaatimuksiamme. Olen kuitenkin tunnettu kompromissihalukkuudestani ja haluaisin antaa neuvostolle tietynlaisen mahdollisuuden, ja se saattaa todellakin olla neuvoston viimeinen mahdollisuus laatia kaikki asianmukaiset asiakirjat ja luopua vuonna 1970 tehdystä valitettavasta herrasmiessopimuksesta, jossa ei neuvoston mukaan tosiasiallisesti anneta parlamentille lupaa valvoa neuvostoa.
<P>
Tästä syystä kannatan poikkeuksen tekemistä ja äänestyksen lykkäämistä, jotta neuvostolle jäisi vielä muutama viikko aikaa - kahdesta kuuteen viikkoa - ja sen jälkeen kannatan Bart Staesin ehdotuksen mukaisesti äänestyksen toimittamista välittömästi, viimeistään kesäkuussa.
<SPEAKER ID="023" NAME="Puhemies">
(EL) Esityslistalla on seuraavana äänestykset.
<P>
(Äänestysten tulokset ja niiden kulkua koskevat yksityiskohdat: ks. pöytäkirja)
