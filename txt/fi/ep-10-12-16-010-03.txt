<CHAPTER ID="010-03">
3. Siinailla panttivankeina pidetyt eritrealaiset pakolaiset
<SPEAKER ID="301" NAME="Puhemies">
(DE) Esityslistalla on seuraavana keskustelu kuudesta Siinailla panttivankeina pidettyjä eritrealaisia pakolaisia käsittelevästä päätöslauselmaesityksestä.
<SPEAKER ID="302" NAME="Marietje Schaake">
laatija. - (EN) Arvoisa puhemies, noin 250:tä eritrealaista maahanmuuttajaa uskotaan pidettävän panttivankeina Siinain autiomaassa, ja tiedot kertovat epäinhimillisestä kohtelusta ja raiskauksista näiden ihmisten odotellessa lunnaita, jotka ihmiskauppiaille on maksettava näiden ihmisten vapauttamisesta.
<P>
Viimeaikaiset tapahtumat liittyvät maahanmuuttajia Saharan eteläpuolisesta Afrikasta Egyptin ja Israelin kautta salakuljettavaan verkostoon, joka on toiminut Siinailla vuodesta 2007 lähtien. Egyptin viranomaiset ovat onneksi ryhtyneet ponnisteluihin tutkiakseen UNHCR:ltä saatuja tietoja. YK:n pakolaisasiain päävaltuutetun on tarkoitus vauhdittaa diplomaattisia menettelyjä Egyptin viranomaisten kanssa ihmiskauppaverkostojen poistamiseksi ja ihmisten salakuljetuksen estämiseksi.
<P>
Egyptin olisi samanaikaisesti parannettava pakolaisten kohtelua kansainvälisten normien mukaisesti. Tämä tarkoittaa sitä, että rajojen oikeutettuun puolustamiseen ei saisi liittyä liiallisen tai jopa kuolettavan voiman käyttöä maahanmuuttajia tai pakolaisia vastaan, ja tästä neuvosta voisimme mekin EU:ssa silloin tällöin ottaa vaarin.
<SPEAKER ID="303" NAME="David-Maria Sassoli">
laatija. - (IT) Arvoisa puhemies, tilanne on hyvin vakava. Olemme sitä mieltä, että tätä asiaa - jota myös eurooppalaiset tiedotusvälineet seuraavat - olisi käsiteltävä Euroopan unionissa ja parlamentissa, sekä myös saatava komissio kiinnittämään siihen huomiota, sillä kyse on todellisesta humanitaarisesta hätätilanteesta.
<P>
Tässä tapauksessa jäsenvaltioiden on tehtävä kaikkensa voidakseen auttaa näitä pakolaisia pääsemään pois alueelta, ja mielestämme heidät voitaisiin päästää eurooppalaisiin valtioihin. Kehotamme komissiota tekemään kaikkensa tämän asian hyväksi, Euroopan pakolaisrahaston varojen käyttäminen mukaan luettuna.
<SPEAKER ID="304" NAME="Charles Tannock" LANGUAGE="EN">
Arvoisa puhemies, ECR-ryhmä tuomitsee sen kauhean kohtelun, josta nämä viattomat ja pääosin eritrealaiset uhrit kärsivät ja joka on uudenaikainen, ihmiskauppiaista johtuva orjuuden muoto. Pidämme myös hyvänä Egyptin hallituksen pyrkimyksiä tutkia väitteet ja varmistaa pakolaisten vapauttaminen, mutta meidän olisi myös keskityttävä siihen, miksi nämä ihmispolot alun pitäen pakenevat.
<P>
Vastaus on se, että Eritrean presidentti Afewerki on yksi ahdasmielisimmistä ihmisistä, joita maa päällään kantaa. Kaikki, jotka kykenevät pakenemaan hänen diktatuuriaan, tekevät niin, ja jotkut onnistuvat rakentamaan itselleen paremman elämän toisaalla. Ne, jotka eivät kykene lähtemään Eritreasta, joutuvat joko määrittelemättömäksi ajaksi armeijaan tai heidän on hankittava elantonsa kitkuttelemalla taloudessa, joka on ajautunut vararikkoon naapurimaa Etiopian kanssa vuosikausia käydyn turhan sodan, laajalle levinneen korruption ja talouden huonon hallinnoinnin vuoksi. Eritreassa ei ole koskaan pidetty kansallisia vaaleja.
<P>
WikiLeaksin viimeaikaisten paljastusten mukaan amerikkalaiset diplomaatit ovat kuvailleet Afewerkia julmaksi ja uhmakkaaksi johtajaksi. Minun ei ole vaikea lausua tätä ääneen. Meidän olisi tehtävä kaikkemme suistaaksemme vallasta tämä luotaantyöntävä afrikkalainen tyranni, meidän olisi lopetettava kaikki EU:n tuki hänen hallinnolleen ja lakkautettava ne Cotonoun sopimuksen mukaiset etuudet, joita tämä valtio nauttii.
<SPEAKER ID="305" NAME="Cristian Dan Preda" LANGUAGE="RO">
Arvoisa puhemies, joka vuosi tuhannet ihmiset yrittävät ylittää Egyptin ja Israelin välisen rajan Afrikan sarvessa vallitsevan vaikean tilanteen vuoksi. Monet näistä ihmisistä päätyvät valitettavasti beduiinikaupustelijoiden käsiin. Kyse on rikollisverkostoista, jotka eivät pidä ihmisarvoa minään näiden ihmisten hengen ollessa pelkkiä pelinappuloita. Maastamuuttajien suojelemiseen pyrkiviltä kansalaisjärjestöaktivisteilta saatujen tietojen mukaan summat, joita vaaditaan, ovat uskomattomia, jopa 8 000 Yhdysvaltain dollaria yhden ihmisen vapauttamista kohden.
<P>
On selvää, ettemme voi suhtautua välinpitämättömästi näiden poikkeuksellisen julman kohtelun uhreiksi joutuneiden ihmisten kärsimykseen. Lisäksi haluan kiinnittää huomionne siihen, miten haavoittuvia ovat naiset, jotka joutuvat toistuvasti raiskauksen uhreiksi. Toisaalta olen sitä mieltä, että meidän on suhtauduttava tilanteeseen rakentavasti. Tämä tarkoittaa sitä, että meidän olisi tunnustettava pyrkimykset, joihin Egyptin viranomaiset ovat ryhtyneet heidän vapauttamisekseen, ja etenkin kyseisen maan tukemiseksi ihmiskaupan torjunnassa. Tämän vuoksi pelkät kovat sanat eivät riitä, vaan tässä äärimmäisen monimutkaisessa kysymyksessä, johon yksi valtio ei kykene löytämään ratkaisua, tarvitaan myös yhteistyötä ja konkreettisia toimia.
<SPEAKER ID="306" NAME="Rui Tavares" LANGUAGE="PT">
Arvoisa puhemies, hyvät kollegat, Siinain autiomaassa tällä hetkellä olevien eritrealaisten pakolaisten tilanne on hyvin vakava, kuten useat kollegat ovat jo kertoneet. Meidän on luonnollisesti kohdeltava ankarasti ihmiskauppiaita, jotka parhaillaan pitävät näitä pakolaisia panttivankeina ja pyytävät heistä äärimmäisen korkeita lunnaita. Samanaikaisesti meidän on kuitenkin myös suojeltava uhreja, koska emme voi ainoastaan haluta toimia tiukasti ihmiskauppiaiden kanssa ja unohtaa sitten uhrit kokonaan. Meidän on myös tunnustettava syyt, jotka johtivat heidät Siinain autiomaahan: heidän muuttoreittinsä kulki ennen Libyan kautta, mutta Italian ja Libyan väliset ja EU:n ja Libyan väliset sopimukset, joita komissio on niin usein pitänyt täällä hyvänä asiana, merkitsevät sitä, että ihmisillä, jotka tulevat tästä "jättimäiseksi keskitysleiriksi" tai "Afrikan Pohjois-Koreaksi" aivan oikeutetusti nimitetystä kolkasta, ei ole paikkaa mihin mennä.
<P>
Tarvitaankin toimia: ei ainoastaan toimia Egyptissä, joka tekee selvästi paljon vähemmän kuin sen pitäisi, vaan myös itse Euroopan unionin alueella. Aluksi pyydän Euroopan komissiota lähettämään nopeasti valtuuskunnan Egyptiin selvittämään, mikä tilanne on paikan päällä. Toimintaa tarvitaan myös kaikissa toimielimissämme, koska eritrealaiset ovat selkeä kohde uudelleensijoittamista varten. Kyse on politiikasta, jota harjoitamme Euroopan pakolaisrahaston rinnalla. Pakolaiset eivät voi palata Eritreaan, eivätkä he voi jäädä kauttakulkumaahan: ainoa ratkaisu on uudelleensijoittaminen. Hyvät kollegat, tiedättekö miksi uudelleensijoittamispaketti ei etene? Se ei etene siksi, että toukokuussa parlamentti oli jo hoitanut osuutensa uudelleensijoittamista koskevasta yhteispäätösmenettelystä, mutta kuuluisan delegoituihin säädöksiin liittyvän kiistan vuoksi neuvosto kieltäytyi hoitamasta omaa osuuttaan. Jos uudelleensijoittamispaketti olisi hyväksytty, meillä olisi nyt käytettävissä kiireellisyysmenettely, jonka parlamentti lisäsi laatimaani mietintöön, joka hyväksyttiin täällä 500 äänen turvin; Euroopan komissio voisi käynnistää kiireellisyysmenettelyn näiden pakolaisten uudelleensijoittamiseksi. Koska neuvosto ei hoitanut omaa osuuttaan menettelyssä, jota pitäisi kutsua "yhteispäättämättömyysmenettelyksi", kyseiset ihmiset ovat Siinain autiomaassa ties kuinka kauan. Tästä yhteispäättämättömyysmenettelystä aiheutuu seurauksia oikeiden ihmisten oikeaan elämään ja neuvoston on aika hoitaa oma osuutensa velvollisuuksista.
<SPEAKER ID="307" NAME="Barbara Lochbihler" LANGUAGE="DE">
Arvoisa puhemies, on Italiassa asuvan eritrealaisen papin ja eritrealaisen pakolaisen välisen puhelinkeskustelun ansiota, että Euroopassa ylipäätään saatiin tietää, että järkeä vailla olevat ihmiskauppiaat uhkaavat nyt ampua pulaan jääneet eritrealaiset pakolaiset, jos lunnaita ei makseta. Panttivankien ottajat eivät ole osoittaneet minkäänlaisia tunnontuskia, ja he ovat jo hakanneet ja ampuneet joitakin ihmisiä.
<P>
Tämä julma rikos sai kiinnittämään lähemmin huomiota siihen, mitä tapahtuu Egyptin ja Israelin rajalla. Se on alue, jolle yhä useammat pakolaiset jäävät jumiin pyrkiessään pääsemään Eurooppaan tai Israeliin ilman, että heillä on tarvittavia papereita. Egyptin puolella on armeijan alue. Jokainen alueelle saapuva joutuu vastaamaan asiasta sotarikostuomioistuimessa. Human Rights Watch -järjestön mukaan alueella on vuoden 2007 jälkeen ammuttu ainakin 85 aseetonta rajan yli pyrkinyttä pakolaista. Israelin hallitus puhuu yli 1 000 maahanmuuttajasta, jotka pyrkivät maahan joka kuukausi ilman papereita, ja se on alkanut suojata ja valvoa rajaa paremmin. Lisäksi Negevin autiomaahan on perustettu suuri pidätyskeskus.
<P>
Kehotamme asianosaisia hallituksia tekemään yhteistyötä YK:n pakolaisviraston kanssa ja takaamaan pakolaisten suojelun ja oikeudet rajoillaan. Tästä huolimatta tunnustamme kuitenkin selkeästi, että me Euroopassa olemme vastuussa niiden maahanmuuttajien kohtalosta, jotka käännytetään takaisin ulkorajoiltamme ja jotka eivät kykene palaamaan koteihinsa ja kärsivät siis ihmisoikeusloukkauksista, kuten näiden eritrealaisten pakolaisten tapauksessa.
<SPEAKER ID="308" NAME="Filip Kaczmarek">
PPE-ryhmän puolesta. - (PL) Arvoisa puhemies, eritrealaisten pakolaisten tilanne Siinailla on järkyttävä. He hakevat parempaa elämää, mutta kohtaavat usein kuolemaa, kidutusta ja sortoa. Heitä käytetään hyväksi ja petetään. Egyptin viranomaiset yrittävät torjua ihmiskauppaongelmaa, mutta heidän toimensa eivät aina ole tehokkaita. Meidän on autettava pakolaisia, panttivankeja ja kaikkia apuamme tarvitsevia. Meidän olisi tuettava Israelin ja Egyptin viranomaisia heidän pyrkiessään torjumaan ihmiskauppaa.
<P>
On myös syytä pysähtyä miettimään, mitä syitä näiden vaarallisten tapahtumien taustalla on. Mielestäni meidän olisi pyrittävä parantamaan tilannetta itse Eritreassa ja muissa Afrikan sarven valtioissa, koska tilanteen parantaminen Afrikan valtioissa saattaa vähentää muuttopainetta. Emme pysty ratkaisemaan ongelmaa torjumalla sosiaalisia epäkohtia, jotka myös johtuvat muuttoliikkeestä. Voimme ainoastaan rajoittaa epätoivottuja vaikutuksia, ja pakolaisten määrätietoisuuden hyväksikäytön laajuutta. Kehotan teitä kannattamaan Euroopan kansanpuolueen (kristillisdemokraatit) ryhmän päätöslauselmaesitystä. Olemme vakuuttuneita siitä, että päätöslauselmaesityksemme merkitsee parannusta yhteiseen päätöslauselmaesitykseen.
<SPEAKER ID="309" NAME="Ana Gomes" LANGUAGE="PT">
Arvoisa puhemies, Egypti ei ainoastaan sulje silmiään omasta maastaan, etenkin Somaliasta ja Eritreasta, Siinain kautta Israeliin pyrkivien afrikkalaisten pakolaisten kauhealta kohtalolta ja hyväksikäytöltä. Egypti myös karkottaa heitä, vaikka he ovat ilmiselvästi pakolaisia ja turvapaikanhakijoita tullessaan joko valtiosta, jossa käydään kauheaa kamppailua terrorismia vastaan ilman yleistä järjestystä, tai toisesta valtiosta - Eritreasta -, joka on yksi niistä maailman valtioista, joissa turvaudutaan eniten painostukseen ja tyranniaan. Egyptin viranomaiset harjoittavat itse asiassa politiikkaa, jossa ammutaan tappamistarkoituksessa, ja Human Rights Watch -järjestön mukaan 85 maahanmuuttajaa onkin jo kuollut Siinailla vuoden 2007 jälkeen.
<P>
Kehotamme Egyptin viranomaisia noudattamaan ihmisoikeuksiin ja etenkin maahanmuuttajiin ja pakolaisiin liittyviä velvoitteitaan ja tekemään yhteistyötä Yhdistyneiden Kansakuntien pakolaisvaltuutetun toimiston kanssa. Lisäksi kehotamme eurooppalaisia viranomaisia toimimaan samoin ja antamaan täyden tuen sille, mitä Rui Tavares sanoi asiasta uudelleensijoittamismahdollisuuden osalta.
<SPEAKER ID="310" NAME="Judith Sargentini">
Verts/ALE-ryhmän puolesta. - (NL) Arvoisa puhemies, hyvät parlamentin jäsenet, olkaamme rehellisiä. Päätöslauselmat nykyisessä sanamuodossaan ovat vesitetty versio siitä, mikä oli lähtökohtanamme tämän viikon alussa.
<P>
Selvyyden vuoksi totean jälleen kerran, että tilanne on vakava. Korostamme myös sitä seikkaa, että eritrealaisia pakolaisia Siinailla pidetään panttivankeina. Silti emme ole valmiita keskustelemaan Italian ja Libyan välisistä yhteyksistä ja Euroopan sulkemisesta maahanmuuttajilta, minkä seurauksena poliittisten pakolaisten on pitänyt paeta muualle. Nyt heidän on käytettävä reittejä, jotka ovat jopa aiempaa vaarallisempia.
<P>
Jokaisesta, joka lähtee Eritreasta, tulee automaattisesti poliittinen pakolainen, koska on mahdotonta palata, ja jos sen tekee, saattaa perheensä vaaraan. Minua ärsyttää se, että me tässä parlamentissa emme ole valmiita sanomaan, että jos Eurooppa kerran haluaa niin kovasti suojella itseään pakolaisilta, sen on avattava lähetystönsä Eritreassa tehdäkseen turvapaikan hakemisen helpommaksi ihmisille. Emme saaneet sisällyttää tätä ehdotusta tähän päätöslauselmaan.
<P>
Kun kuulen Euroopan kansanpuolueen (kristillisdemokraatit) ryhmän viittaavan kaikkiin asioihin, joita Egyptissä on tapahduttava, ajattelen mitä meidän on tehtävä ja kuinka voimme kieltäytyä hyväksymästä sitä, että ihmisiä on vaarassa, vain sen vuoksi, että olemme vastahakoisia kantamaan vastuuta? Suljemme ihmisiä ulkopuolelle ja tehdessämme niin vaarannamme ihmishenkiä.
<SPEAKER ID="311" NAME="Jaroslav Paška" LANGUAGE="SK">
Arvoisa puhemies, Siinain rajasta on tullut reitti, jota pitkin tuhannet eritrealaiset, jotka pakenevat omasta maastaan, yrittävät päästä parempaan elämään.
<P>
Laittomalla vaelluksellaan vapauteen he ovat kuitenkin riippuvaisia salakuljettajien avusta. Salakuljettajat ovat valmiita maksua vastaan auttamaan pakolaiset Siinain rajan yli jopa ilman tarvittavia papereita. Tässä laittomassa kaupankäynnissä salakuljettajajengien armoilla olevilla pakolaisilla ei ole juuri mitään oikeuksia, ja he ovat riippuvaisia kohtalon käänteistä ja niiden henkilöiden oikuista, joiden käsiin he ovat maksua vastaan antaneet oman kohtalonsa.
<P>
Egyptin ja Israelin välisellä rajalla surmattujen seitsemän eritrealaisen pakolaisen kuolema paljastaa meille jotakin laittomasti vapauden perässä matkaavien pakolaisten ahdingosta. Hyvät parlamentin jäsenet, tämän vuoksi on ihan oikein, että sitoudumme etsimään ratkaisua tähän ongelmaan, ja pyrimme yhdessä asianosaisten maiden hallitusten kanssa löytämään sivistyneen ratkaisun eritrealaisia pakolaisia koskevaan ongelmaan.
<SPEAKER ID="312" NAME="Monica Luisa Macovei" AFFILIATION="PPE">
(EN) Arvoisa puhemies, UNHCR toi 7. joulukuuta esille huolensa siitä, että beduiinisalakuljettajat pidättelevät noin 250:tä eritrealaista pakolaista Siinailla.
<P>
Olemme selvillä siitä, että näiden pakolaisten oli pakko maksaa tietty rahasumma toiveestaan elää paremmissa oloissa. Tietojen mukaan pakolaisia pidetään autiomaassa sijaitsevissa konteissa ja usein heitä hakataan. Eritrean hallituksen oma asenne on hälyttävä: sen sijaan, että se suojelisi omia kansalaisiaan, se pitää heitä ei-toivottuina toisinajattelijoina.
<P>
Vaadimme etenkin Egyptiltä ja Israelilta nopeita ja yhteisiä toimia ihmiskauppiaiden pysäyttämiseksi, tämän järjestäytyneen rikollisuuden verkoston purkamiseksi ja tietysti nykyisten ja tulevien pakolaisten suojelemispyrkimysten vahvistamiseksi panemalla UNHCR:n määräykset ja normit täytäntöön.
<SPEAKER ID="313" NAME="Elena Băsescu" AFFILIATION="PPE">
(RO) Arvoisa puhemies, heti aluksi haluan painottaa, että tuen varauksetta Euroopan kansanpuolueen (kristillisdemokraatit) jättämää päätöslauselmaesitystä. Tekstin selkeydestä huolimatta muiden ryhmien kanssa ei ole päästy sopuun yhteisen päätöslauselman hyväksymisestä, mikä on valitettavaa. Afrikan sarven tilanne on hälyttävä. Tästä alueesta on tullut yksi järjestäytynyttä rikollisuutta edustavien ryhmien tärkeistä toimintapisteistä, sillä alueen läpi kulkee paljon afrikkalaisia maastamuuttajia.
<P>
250 panttivankia on kärsinyt epäinhimillisestä ja halventavasta kohtelusta, ja heidän tilanteensa on pahenemassa. Lisäksi edellytyksiä välittömälle vapauttamiselle ei ole, koska panttivankien perheet eivät pysty maksamaan vaadittuja lunnaita. Euroopan parlamentin olisi siis lähetettävä selkeä viesti heidän vapauttamisensa puolesta. Rikollisjärjestöjä vastaan on ryhdyttävä kiireesti toimiin, ne olisi saatettava oikeuden eteen ja kidutusleirit olisi suljettava pysyvästi.
<SPEAKER ID="314" NAME="Csanád Szegedi" AFFILIATION="NI">
(HU) Arvoisa puhemies, hyvät kollegat, tuomitsen luonnollisesti vahvasti sen, miten eritrealaisia pakolaisia kohdellaan, ja samoin tietysti tuen sitä, että Euroopan unionin olisi ryhdyttävä toimiin näiden pakolaisten tilanteen ratkaisemiseksi mahdollisimman nopeasti. Tässä mietinnössä omaksuttu suunta on kuitenkin yksinkertaisesti sanottuna umpikuja. Kahta seikkaa pidän erityisen hämmentävinä. Sitä, että perustamme rahaston auttaaksemme näitä pakolaisia, on minusta täysin mahdotonta hyväksyä, koska EU:ssa on miljoonia kansalaisia, jotka elävät perustavassa epävarmuudessa ja äärimmäisessä köyhyydessä. Unkarissa yli kolme miljoonaa ihmistä elää köyhyysrajan alapuolella, suurimmalla osalla eläkeläisistä ei ole varaa maksaa lääkkeitään ja itse asiassa tämä kehityssuunta on ollut nousussa kaikkialla Euroopassa. Meidän olisi näin ollen ensiksi pyrittävä auttamaan ihmisiä Euroopassa, samalla kun tietysti ilmaisemme myötätuntomme pakolaisia kohtaan. Toinen seikka on se, että jäsenvaltioiden olisi otettava pakolaiset vastaan vapaaehtoisesti. Koska oikein tajuatte, että Euroopan unioni pullistelee pakolaisista? EU:n olisi toimittava välittäjänä Eritrean ja eritrealaisten pakolaisten välillä heidän turvallisen kotiinpaluunsa varmistamiseksi.
<SPEAKER ID="315" NAME="Corina Creţu" AFFILIATION="S&amp;D">
(RO) Arvoisa puhemies, valtaosa Siinain autiomassa parhaillaan olevista Eritrean kansalaisista on paennut sortohallintoa ja siten heitä olisi YK:n normien mukaan pidettävä pakolaisina. Mielestäni meidän on vaadittava, että Egypti täyttää kansainväliset velvoitteensa tarjota heille apua. Suurin huolenaihe on kuitenkin mielestäni se epäinhimillinen kohtelu, jota nämä maahanmuuttajat saavat osakseen, kun heitä pidetään panttivankeina autiomassa lunnaita odoteltaessa. Etenkin kymmenien naisten esittämät raiskaussyytökset ovat ikäviä ja niiden olisi saatava kansainvälinen yhteisö liikkeelle.
<P>
Ihmiskauppa Afrikassa on saanut myös hälyttävät mittasuhteet. Egyptin turvallisuuspalvelu on surmannut viime vuosina kymmeniä maahanmuuttajia heidän pyrkiessään laittomasti Israelin puolelle. Mielestäni ihmiskauppaa alueella olisi torjuttava toisin keinoin, ja olen sitä mieltä, että YK:n pakolaisasiain päävaltuutetun (UNHCR) on päästävä alueelle, jotta elintärkeä apu näille ihmisille kyetään varmistamaan.
<SPEAKER ID="316" NAME="Zbigniew Ziobro" AFFILIATION="ECR">
(PL) Arvoisa puhemies, eritrealaisten pakolaisten tilanne on karmaiseva. Kun käsittelemme tätä murhenäytelmää, meidän olisi kuitenkin myös muistettava, mikä on syynä tähän asiaintilaan. Tosiasia on, että perusihmisoikeuksia rikotaan laajalti Eritreassa. Joukkovainoa esiintyy laajalti, ja sen uhreiksi joutuvat poliittiset vastustajat, kristityt ja myös tuhannet tavalliset ihmiset. Tämä on todellinen syy sen traagisen ongelman taustalla, josta tänään keskustelemme, ja tämän vuoksi meidän on tehtävä kaikkemme muuttaaksemme EU:n politiikkaa Eritrean viranomaisten osalta - varsinkin kun muistamme, että Euroopan komissio otti maan nykyisen johtajan lämpimästi vastaan Brysselissä vuonna 2007. Näin tapahtui, vaikka hän on vastuussa siitä, että niin monet ihmiset kärsivät suuresti, mikä pakottaa heidät pakenemaan ja aiheuttaa entistä enemmän tämänkaltaisia surullisia kohtaloita. Nyt on siis aika turvautua käytännönläheiseen ja päättäväiseen politiikkaan tämän tyrannin osalta.
<SPEAKER ID="317" NAME="Andris Piebalgs">
komission jäsen. - (EN) Arvoisa puhemies, komissio jakaa Euroopan parlamentin kantaman huolen. Saaduissa raporteissa puhutaan Eritreasta, Etiopiasta, Sudanista ja Somaliasta tulleista sadoista pakolaista, joita ihmiskauppiaat ilmeisesti pitävät panttivankeina Siinailla vaatien heidän vapauttamisestaan suuria rahasummia.
<P>
Olemme seuranneet tapausta ensimmäisestä ilmoituksesta lähtien selvittämällä tosiasioita, arvioimalla tilannetta ja tukeutumalla asianmukaisiin toimiin. Euroopan unionin edustustolla Kairossa on tiiviit yhteydet paikallisten kansalaisjärjestöjen kanssa ja se tekee yhteistyötä YK:n pakolaisasiain päävaltuutetun Kairossa sijaitsevan alueellisen toimiston kanssa.
<P>
Kyseiset tahot seuraavat tilannetta tarkasti. Egyptin ulkoasianministeriöön on otettu yhteyttä yhdessä EU:n jäsenvaltioiden suurlähetystöjen kanssa. EU on tuonut esiin huolestuneisuutensa samoin kuin sen, että uskomme vahvasti, että Egyptin viranomaisten olisi ryhdyttävä asianmukaisiin toimiin, jotta nämä ihmiset vapautettaisiin ja heille taattaisiin asianmukainen suojelu. Pakolaisryhmän löytämiseksi käynnissä olevista tutkimuksista on raportteja, ja toivomme, että tilanteeseen saadaan selvyyttä lähipäivien aikana.
<P>
Tämä tapaus ei ole ainoa huolenaihe. Egyptin maahanmuuttajat ja pakolaiset kärsivät monista aukoista suojelussa. Vakavimmat tapaukset sattuvat Siinailla. Monia maahanmuuttajia, joiden tarkoituksena on päästä Israeliin Siinain rajan kautta, kohdellaan kaltoin. Olemme ottaneet asian esille useaan otteeseen egyptiläisten kollegojemme kanssa säännöllisissä alakomitean kokouksissa, joissa keskustellaan joko maahanmuuttokysymyksistä tai poliittisista asioista, ihmisoikeudet mukaan luettuina.
<P>
Viimeksi asia otettiin esille EU:n ja Egyptin assosiaatiokomitean kokouksessa, joka pidettiin Kairossa 14. joulukuuta. EU on säännöllisesti kehottanut Egyptin viranomaisia parantamaan turvapaikanhakijoille ja pakolaisille tarjotun avun ja suojelun laatua, ja se on tarjonnut tätä varten rahoitusapua ja teknistä tukea. EU on myös kehottanut Egyptin viranomaisia varmistamaan, että palauttamiskieltoa noudatetaan kaikkien kansainvälistä suojelua tarvitsevien maahanmuuttajien kohdalla, eritrealaiset mukaan luettuina.
<P>
EU on pyytänyt, että UNHCR saisi täydet valtuudet käyttää valtuuksiaan kaikkialla Egyptin alueella, Siinain alue mukaan luettuna. Jonkin verran myönteistä, huomionarvoista kehitystä on saatu aikaan. Tämän vuoden keväällä Egyptissä hyväksyttiin uutta lainsäädäntöä, jolla kriminalisoidaan ihmiskauppa ja suojellaan sen uhreja.
<P>
Toinen osoitus myönteisestä kehityksestä oli myös elinsiirtolaki, joka tekee elinten kauppaamisen rangaistavaksi teoksi. Toivomme, että Egyptin hallinto ryhtyy nyt tehokkaisiin toimiin tämän oikeudellisen kehyksen tehokkaan täytäntöönpanon varmistamiseksi, ja olemme tarjoutuneet tekemään yhteistyötä kyseisellä alalla.
<P>
Me jatkamme UNHCR:n ja kansalaisjärjestöjen työn tukemista parempien elinolojen sekä kunnollisen oikeussuojan varmistamiseksi maassa asuville maahanmuuttajille ja pakolaisille. Seuraamme jatkossakin tarkasti Siinain panttivankipakolaisten tapausta ja jatkamme tähän liittyvää yhteydenpitoamme Egyptin viranomaisiin.
<P>
Toivon hartaasti, että tilanne laukeaa pian, ja pahoittelen, että raporttien mukaan tähän mennessä on menetetty kahdeksan ihmishenkeä.
<SPEAKER ID="318" NAME="Rui Tavares" AFFILIATION="GUE/NGL">
(EN) Arvoisa puhemies, komission jäsen luki hyvin valmistellun vastauksensa aivan kuin kellään ei olisi ollut esittää komissiolle mitään erityisiä huomioita.
<SPEAKER ID="319" NAME="Puhemies">
(EN) Pyysitte työjärjestykseen liittyvän puheenvuoron. Teidän olisi puhuttava sen mukaisesti eikä jostain muusta.
<SPEAKER ID="320" NAME="Rui Tavares" AFFILIATION="GUE/NGL">
(EN) Arvoisa puhemies, totta kai kyse on työjärjestyspuheenvuorosta. Me pyysimme komissiota nimenomaan kertomaan, aikooko se lähettää Egyptiin valtuuskunnan tarkastamaan tilanteen paikan päällä. Komissio voisi edes pyytää uudelleensijoittamisen toteuttamista. Yhteispäätösmenettely antaa valtuudet...
<P>
(Puhemies keskeytti puhujan.)
<SPEAKER ID="321" NAME="Puhemies">
(DE) Valitettavasti tämä ei ole työjärjestyspuheenvuoro. Luonnollisesti voitte vapaasti esittää tämän kysymyksen komissiolle, ja komissio saa päättää, vastaako se teille. Kyse ei kuitenkaan ole työjärjestysasiasta.
<P>
Keskustelu on päättynyt.
<P>
Äänestys toimitetaan keskustelun päätteeksi.
