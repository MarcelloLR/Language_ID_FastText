<CHAPTER ID="018">
Minuutin puheenvuorot poliittisesti tärkeistä asioista
<SPEAKER ID="032" NAME="Puhemies">
Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Arvoisa puhemies, olen kuunnellut erittäin tarkkaavaisesti viestiänne irlantilaisten kielteisestä äänestystuloksesta. Olemme täysin samaa mieltä lausunnostanne ratifiointiprosessin jatkamisen tarpeesta.
<P>
On todellakin hämmentävää, että irlantilaiset sanovat ei, kun EU on kasvavassa määrin demokraattinen, avoin ja tehokas. Meidän on kuitenkin, arvoisa puhemies, tulkittava kielteiseen tulokseen vaikuttaneiden tekijöiden viesti. Irlannin kansalaiset ovat tehneet päätöksensä ja käyttäneet demokraattista oikeuttaan; tämä kielteinen tulos edellyttää meitä kuitenkin ryhtymään rakentavaan itsekritiikkiin. Ehdotan, että itsekritiikissä painotetaan kahta seuraavaa asiaa: Arvoisa puhemies, me hukumme komission liialliseen sääntelyyn; me, Euroopan parlamentti, emme voi keskittyä kyseisen oikeudellisen muodollisuuden ja liiallisen sääntelyn kaikkiin yksityiskohtiin.
<P>
Arvoisa puhemies, tunnen hyvin omistautumisenne Eurooppaa koskeviin asioihin ja pyydänkin Euroopan parlamenttia vastaamaan tilanteen haasteisiin poliittisena elimenä, poliitikkokuntana, ja toimimaan Euroopan yhdentämisen suuntaa koskevien julistusten kokoajana.
<SPEAKER ID="034" NAME="Puhemies">
(DE) Kiitän teitä rohkaisevista sanoistanne Georgios Papastamkos, mutta minun on pyydettävä teitä noudattamaan yhden minuutin aikarajaa, joka on määrätty äänestystulosta koskeville selvityksille. Minulle kerrottiin tämän lisäksi, että halusitte keskustella eri aiheesta.
<SPEAKER ID="035" NAME="Teresa Riera Madurell" AFFILIATION="PSE">
(ES) Arvoisa puhemies, vaikka puheelleni ei löytynyt aikaa viime istunnossa ja vaikka siitä on nyt jo kulunut kuukausi, minusta tuntuu siltä, että minun on mainittava, että 12. toukokuuta oli maailmanlaajuinen fibromyalgian ja kroonisen väsymyssyndrooman päivä. Nämä kaksi sairautta vaivaavat pääsääntöisesti naisia.
<P>
Ne ovat molemmat sukupuolikohtaisia tauteja, joita on vaikea diagnosoida ja joiden tutkimiseen ja hoitoon on tarjolla vain vähän resursseja. Ne aiheuttavat yleensä työelämään liittyviä ongelmia, sillä ihmiset eivät ymmärrä, millä tavoin ne heikentävät sairastavien työkykyä ja tekevät sairastavista kykenemättömiä työhön.
<P>
Meidän on suhtauduttava tilanteeseen vakavasti ja meidän on pikaisesti selvitettävä näiden tautien aiheuttajat, tarjottava enemmän tehokasta hoitoa, vertailtava tuloksia sekä lisättävä yhteiskunnallista tietämystä ja tarjottava enemmän tietoa kyseisten tautien sosiaalisista, oikeudellisista ja työelämään liittyvistä vaikutuksista.
<P>
Tautia sairastavat ihmiset eivät saa tuntea jäävänsä vaille suojelua. Olemme sen velkaa kansalaisillemme.
<SPEAKER ID="036" NAME="Metin Kazak" AFFILIATION="ALDE">
(BG) Ranskan Euroopan unionin tuleva puheenjohtajakausi osuu Euroopan yhdentymisen kannalta kriittisen ajankohtaan. Kestävän kehityksen strategian, Euroopan maahanmuuttosopimuksen, Euroopan puolustuksen ja yhteisen maatalouspolitiikan uudistuksen kaltaiset aiheet ovat ratkaisevan tärkeitä Euroopan kannalta. Mutta tärkein kysymys tällä hetkellä on se, miten unionin uudistusta voidaan jatkaa ja miten yhdentymistä voidaan syventää Irlannin kielteisen tuloksen jälkeen.
<P>
Lissabonin sopimuksen hylkääminen Irlannissa asettaa taas jälleen koetukselle eurooppalaisten halukkuuden ratkaista yhdessä globalisaation mukanaan tuomat haasteet. Euroopan unionin perustajavaltion Ranskan ja sen presidentin Nicolas Sarkozyn on yhdistettävä jälleen kerran kaikkien kahdenkymmenenseitsemän jäsenvaltion ponnistelut ja kehitettävä oikeudellinen järjestely ja toimintasuunnitelma, joiden avulla voidaan selvitä Lissabonin kriisistä. Sillä jos me emme ratkaise tätä kriisiä, saatamme joutua tilanteeseen, jossa hajottavat ja nationalistiset aatteet pääsevät etulyöntiasemaan ja jäädyttävät Euroopan unionin laajentumisen. Tämä ratkaisevan tärkeä hetki vaatii meitä tiedostamaan kyseiset uhat ja täyttämään velvollisuutemme ja odotukset, joita on Euroopan kansalaisten enemmistöllä, jolle Oodista ilolle on tullut jo toinen kansallislaulu.
<SPEAKER ID="037" NAME="Hanna Foltyn-Kubicka" AFFILIATION="UEN">
(PL) Arvoisa puhemies, haluaisin tänään puhua tapauksesta, joka tapahtui hiljattain Varsovassa. Puolassa sijaitsevaan Kiinan suurlähetystöön läheisesti liittyvä henkilö hyökkäsi opposition The Epoch Times -lehteä jakaneen naisen kimppuun. Samankaltaisia tapahtumia on havaittu New Yorkissa, jossa Kiinan konsulaatin organisoimat ryhmät ovat hyökänneet Falun Gongin kannattajien sekä Tiibetin puolesta rauhanomaisesti mieltään osoittaneiden ihmisten kimppuun.
<P>
Jos samanlaisia tapauksia tapahtuu myös muissa maissa, kyseessä on vuonna 1961 hyväksytyn diplomaattisista suhteista tehdyn Wienin yleissopimuksen räikeä rikkominen. Huolimatta siitä, että Kiinan hallinto tekee kaikkensa näyttääkseen paremman puolensa olympialaisten aikana, se on kuitenkin jatkanut kaikkien sellaisten ryhmien vainoamista, jotka eivät jaa kommunistista maailmankatsomusta. Kiina menee teoissaan entistä pidemmälle, sillä se on lisännyt ponnistelujaan, ja se on viemässä kyseistä toimintaansa demokraattisten läntisten valtioiden alueille.
<P>
Tästä syystä pyydän EU:n viranomaisia ja jäsenvaltioita valvomaan tarkasti tilannetta ja toimimaan päättäväisesti, jos kuvaamani tilanteet toistuvat.
<SPEAKER ID="038" NAME="Kyriacos Triantaphyllides" AFFILIATION="GUE/NGL">
Arvoisa puhemies, yleisten asioiden neuvosto kokoontuu tänään. En tiedä vielä kokouksen antia, mutta kokouksessa käsitellään muun muassa ehdotusta parantaa EU:n suhteita Israelin kanssa.
<P>
Tämän lisäksi Gazan alueen kalastajat osoittavat tänään mieltään Israelin hallituksen heihin kohdistamia epäinhimillisiä toimia vastaan. Israel ei ainoastaan kiellä heitä kalastamasta avoimilla vesillä, vaan se epää heiltä riittävän polttoaineen, minkä vuoksi kalastajat joutuvat kalastamaan matalalla vesialueella, johon päästetään likavettä ilman tarkistuksia. Tämä tilanne uhkaa välittömästi ja hälyttävästi johtaa epidemioihin.
<P>
Esitän teille, arvoisa puhemies, näiden kalastajien pyynnön siitä, että EU:n ei pidä tällaisten olosuhteiden vallitessa parantaa suhteitaan Israelin kanssa.
<P>
Suhteita ei pitäisi myöskään parantaa nyt siitä syystä, että Israel on osoittanut etenkin meille parlamentin jäsenille, että se ei edes arvosta meidän ihmisoikeuksiamme. Israelin joukot yrittivät väkivaltaisesti tukahduttaa rauhanomaisen mielenosoituksen, joka vastusti rasistisen ja jakavan muurin rakentamista; joukot vahingoittivat mielenosoittajia, mukaan lukien kollegaamme Luisa Morgantinia.
<SPEAKER ID="039" NAME="Dimitar Stoyanov" AFFILIATION="NI">
(BG) Täällä parlamentissa, komissiossa ja Bulgariassa puhutaan paljon hallitusten korkealla tasolla esiintyvän korruption vastaisesta taistelusta. Korruptio ei ole kuitenkaan vain sana, joka on olemassa todellisuudesta erillään. Sen takaa paljastuu todellisia ihmisiä. Haluan näyttää teille Bulgarian johdossa esiintyvän julkisen vallan korruption kasvot.
<P>
Bulgarian suurin päivittäinen sanomalehti julkaisi eilen kuvia turkkilaisen etnisen puolueen MRL:n johtajasta, Ahmed Doganista, jolle annettiin kolme vuotta sitten tehtäväksi muodostaa Bulgarian hallitus. Nämä järkyttävät kuvat paljastavat, että Dogan asuu neljän tähden hotelliksi rekisteröidyssä valtavassa seraljissa, jossa hän omistautuu luksukselle. Kyseinen henkilö, Dogan, julisti, että hänen puolueensa on yhtiöiden piirin ympäröimä ja että äänien ostaminen kuuluu eurooppalaiseen käytäntöön. Hän kertoi Trud-sanomalehdelle, että hänen keskeisin toimensa oli liiketoimien harjoittaminen, mitä hän ei voi tehdä laillisesti ollessaan Bulgarian parlamentin jäsen.
<P>
Arvoisa puhemies, hyvät parlamentin naiset ja herrat, arvoisat komission jäsenet, Dogan on yksi Bulgarian korruptiopedon päistä. Tämän hirviön tuhoaminen voidaan aloittaa Ahmed Doganin yhtiöiden ja liiketoimien tutkimisella.
<P>
Arvoisa puhemies, välitän teille sanomalehden, jotta voitte lukea siitä itse.
<SPEAKER ID="040" NAME="Gerard Batten" AFFILIATION="IND/DEM">
(EN) Arvoisa puhemies, haluaisin onnitella niitä 862 415 irlantilaista, jotka äänestivät Lissabonin sopimusta vastaan viime torstain kansanäänestyksessä. He äänestivät vapauden, demokratian ja terveen järjen puolesta. Jos Yhdistyneen kuningaskunnan kansalaisille olisi sallittu kansanäänestys, he olisivat aivan varmasti äänestäneet vielä irlantilaisia selvemminkin kielteisesti. Jos muille Euroopan unionin jäsenvaltioille olisi annettu tilaisuus, niin ne olisivat äänestäneet sopimusta vastaan, aivan kuten Ranska ja Hollanti tekivät vuonna 2005.
<P>
Euroopan eliitti aikoo puskea eteenpäin sopimuksen ratifioinnissa tyrmistyttävällä pöyhkeydellä ja piittaamattomuudella demokratiaa kohtaan. Sopimus on kuollut, mutta EU ei suostu hautaamaan sitä. EU:n nykyinen ihastus sopimukseen on poliittista nekrofiliaa. Mutta sen ruumis alkaa jo haista, ja mitä kauemmin kestää ennen kuin se haudataan, sitä pahemmalta se alkaa haista. Meidän on haudattava sopimus. Se saastuttaa poliittista ilmapiiriä.
<SPEAKER ID="041" NAME="Puhemies">
(DE) Gerard Batten, jos saan esittää oman kommenttini, teidän vertailunne on täysin epäasiallinen. Olette parlamentissa, joka on erittäin eloisa. Jos tämä parlamentti ei puhuisi, te elävänä olentona ette olisi voineet puhutella sitä.
<P>
(Suosionosoituksia)
<SPEAKER ID="042" NAME="Pál Schmitt" AFFILIATION="PPE-DE">
(HU) Kiitos, arvoisa puhemies. Puhun unkarin kielellä. Slovakian parlamentti on antanut uuden opetusta koskevan asetuksen ja sen voimaan saattamiseksi tarvitaan vain Slovakian tasavallan presidentin allekirjoitus. Uuden lain mukaan paikannimien ja historiallisten henkilöiden nimien on noudatettava slovakin kirjoitussääntöjä unkaria äidinkielenään puhuvien opiskelijoiden historian oppikirjoissa, mikä jättää huomioimatta meidän vuosisatoja pitkät historialliset ja kielelliset perinteemme. Uusi laki loukkaa olennaisesti Slovakiassa olevan unkarilaisen vähemmistön oikeutta käyttää äidinkieltään. Slovakia allekirjoitti ja ratifioi alueellisia kieliä tai vähemmistökieliä koskevan eurooppalaisen peruskirjan vuonna 2001. Komission jäsen Leonard Orban uskoo henkilökohtaisesti, että kansallisten vähemmistöjen äidinkielien suojeleminen on strategisesti tärkeää. On valitettavaa ja mahdotonta hyväksyä sitä, että Slovakia toiminta on vastoin Euroopan käytäntöä etenkin Euroopan kulttuurienvälisen vuoropuhelun teemavuonna. Vähemmistöjen oikeuksien laajentamisen sijaan se toimii päinvastoin ja rajoittaa niitä. Trianonin sopimuksen seurauksena useita tuhansia unkarinkielisiä asutuksia joutui Unkarin rajojen ulkopuolelle, ja meillä on oikeus käyttää näistä paikoista niiden unkarilaisia nimiä. Kielellinen monimuotoisuus on osa Euroopan kulttuuriperintöä ja se on ainutlaatuinen rikkaus, jota meidän kaikkien on suojeltava. Kiitos puheenvuorosta.
<SPEAKER ID="043" NAME="Inés Ayala Sender" AFFILIATION="PSE">
(ES) Arvoisa puhemies, terroristijärjestö ETA hyökkäsi aikaisin aamulla 8. kesäkuuta El Correo -sanomalehden tiloihin, kun lehden 50 työntekijää oli rakennuksessa tekemässä sunnuntain numeroa. Onneksi kukaan ei loukkaantunut, mutta hyökkäys aiheutti huomattavia aineellisia vahinkoja.
<P>
Olisin kiitollinen, jos voisitte osoittaa solidaarisuutta. Haluaisin myös kommentoida, ja haluaisin, että parlamentin pöytäkirjaan merkitään, että ETAn tiedotusvälineitä vastaan kohdistuvat väkivaltaiset terroriteot on lopetettava ja että ilmaisunvapauden kokonaisvaltainen harjoittaminen on turvattava. Tämä on hyvä syy, miksi eurooppalaisten pitäisi tukea Lissabonin sopimusta, joka mahdollistaa yhteisten oikeus- ja turvallisuuskäytäntöjen ja terrorismin vastaisten toimien kehittämisen riippumatta yksinomaan kahden valtion välisestä tai hallitusten välisestä yhteistyöstä. Solidaarisuuttamme on tästä syystä myös ilmaistava Lissabonin sopimuksen ratifioinnilla.
<SPEAKER ID="044" NAME="Puhemies">
(DE) Arvoisa Inés Ayala Sender, koska osoititte sananne minulle henkilökohtaisesti, haluaisin sanoa, että me muodostamme solidaarisuuteen perustuvan yhteisön ja että solidaarisuutta sovelletaan kaikkiin tapauksiin, myös nykyiseen. Olen kiitollinen, että ymmärrätte tämän.
<SPEAKER ID="045" NAME="Viktória Mohácsi" AFFILIATION="ALDE">
(HU) Hyvä naiset ja herrat, viimeisessä täysistunnossa ryhmämme johtaja Graham Watson esitti tälle parlamentille yhden minuutin puheensa Italiassa tapahtuvien romaneihin kohdistuvien julmuuksien vuoksi. Valitettavasti minun on ilmoitettava, että samanlaisia tapauksia tapahtuu nykyään omassa maassani, Unkarissa. Kolme järjestyksenvalvojaa heitti noin viikko sitten kymmenisen polttopulloa kolmeen romanien asuttamaan taloon 70 kilometriä Budapestistä sijaitsevassa Pátkan kylässä. Tunnistamattomat henkilöt heittivät polttopulloja kahteen kotiin 16. huhtikuuta Fadd-nimisessä kylässä Unkarin Tolnan alueella. Viime viikolla ääriliikkeen kannattajat hyökkäsivät työtoverini kimppuun huutaen: ”Likainen mustalainen, lähde pois meidän maastamme!” Useimmat Pátkan asukkaat väittävät yhä, että järjestyksenvalvojat ovat viattomia, vaikka yksi epäillyistä on tunnustanut osallisuutensa. Tästä huolimatta noin 150 natsien periaatteita huutavaa henkilöä osallistui perjantain mielenosoitukseen, ja myöhemmin joukko tunnistamattomia naamioituneita henkilöitä yritti tehdä hyökkäyksen sadan mellakkapoliisin ollessa paikalla. Olin itsekin paikalla. Samaan aikaan poliisi piti salaisena Pátkan tapauksessa vahingoittuneen henkilön henkilöllisyyden. Italiassa EU:n kansalaiset asuvat vankiloissa, jotka on varattu pakolaisia varten; he ovat tietenkin romaneja. Arvoisa komission jäsen Jacques Barrot, toivon, että kun teidän uusi kabinettinne on muodostettu, me romanit voimme myös nauttia Euroopan unionin demokratian tarjoamasta turvallisuudesta, ja että EU:n kansalaisuuden määritettä laajennetaan koskemaan minua ja lapsiani sekä muita kuin romanikansalaisia. Suuret kiitokset.
<SPEAKER ID="046" NAME="Ewa Tomaszewska" AFFILIATION="UEN">
(PL) Arvoisa puhemies, myös selviin tapauksiin liittyvissä ratkaisussa on otettava huomioon asiayhteys ja eri tavoitteiden väliset suhteet, kyseessä olevan ongelman tärkeys ja tavoitteiden saavuttamiseen liittyvät kustannukset. Jokaisessa ongelmassa, erityisesti sellaisessa, joka vaikuttaa miljardien ihmisten elämään kuten ilmastonmuutos, on toimittava maltillisesti ja käytettävä tervettä järkeä ja oikeudenmukaisuutta ratkaistaessa ongelmaa.
<P>
En näe minkäänlaista oikeudenmukaisuutta ehdotuksessa vähentää hiilidioksidipäästöjä. Asiaan liittyy kaksi ratkaisua, jotka ovat tässä yhteydessä erityisen loukkaavia: Ensinnäkin se, että pitkälle kehittyneitä maita, jotka ovat aiheuttaneet suuren osan hiilidioksidipäästöistä ja saasteista tähän päivään saakka mutta joilla on paremmat teknologiset valmiudet, kohdellaan samoin kuin vähemmän kehittyneitä maita, etenkin niitä kansantalouksia, jotka perustuvat hiilivoimaan. Toiseksi se, että suurten autojen, joiden osalta 20 prosentin hiilidioksidivähennykset pystytään saavuttamaan helpommin, valmistajia kohdellaan samoin kuin pienimoottoristen ja vähän saastuttavien autojen valmistajia, joille kyseiset vähennykset aiheuttavat suurempia kustannuksia. Näyttää siltä, että ilmastonmuutos ei ole tärkeää tämän asian osalta vaan tärkeitä ovat liiketoiminnalliset asiat.
<SPEAKER ID="047" NAME="James Nicholson" AFFILIATION="PPE-DE">
(EN) Arvoisa puhemies, Euroopan mehiläisiä uhkaa sukupuuttoon kuoleminen vuosikymmenen sisällä. Taudit ja virukset ovat jo tuhonneet yhden kolmanneksen Amerikan yhdyskunnista ja ne uhkaavat nyt meidän yhdyskuntiamme. Amerikan tilanne tarjoaa vaarallisen esimerkin siitä, millaiseksi tilanne voi kehittyä Euroopassa, jos emme ryhdy nyt toimiin. Vähintään 70 viljelyskasvia, joilla on merkittävä kokonaistaloudellinen vaikutus, ovat suoraan riippuvaisia mehiläisten avulla tapahtuvasta pölytyksestä.
<P>
Yhdysvaltojen on tuotava maahan mehiläisiä korjatakseen menetykset. Nykyisen ilmastotilanteen vallitessa EU:n kykyyn tuottaa tarpeeksi ruokaa kysyntään vastaamiseksi liittyy vakavia kysymyksiä, ja jos samanlainen tilanne tapahtuisi Euroopassa, sillä olisi tuhoisat seuraukset.
<P>
Eurooppalaiset mehiläishoitajat tiedostavat mehiläisyhdyskuntia tuhoavien varroapunkkien muodostaman uhan. Heidän on käsiteltävä mehiläisyhdyskunnan romahtamisilmiötä jossa mehiläiset hylkäävät järjestelmällisesti pesänsä ja kuolevat nopeasti sukupuuttoon.
<P>
Meidän on tarjottava rahoitusta ja tuettava asianmukaista tieteellistä tutkimusta tällä alalla. Yhdistyneen kuningaskunnan hallitus myöntää tällä hetkellä vain 250 000 Englannin puntaa mehiläistutkimukseen. Se on vain kuin pisara meressä näinkin tärkeälle asialle. Mehiläiset ovat olennainen osa ruokaketjua: mehiläisten puute vaikuttaa haitallisesti mehiläishoitajiin viljelykasveihin, hedelmiin ja pähkinöihin.
<SPEAKER ID="048" NAME="Gérard Onesta" AFFILIATION="Verts/ALE">
(FR) Arvoisa puhemies, esityslistan mukaan tarkastelemme pyörillä varustettuihin maatalous- ja tai metsätraktoreihin kaatumisen varalta asennettuja suojarakenteita koskevan direktiivin kodifioitua toisintoa. Minun mielestäni Dublinin äänestystulos edellyttää, että käsittelemme muita ja kiireellisempiä asioita. Emme voi teettää niin tärkeää asiaa kuin Lissabonin sopimusta pelkästään Euroopan neuvostolla. Meillä Euroopan parlamentin jäsenillä on täysi oikeus osallistua etenkin, jos tiedämme, mitä tarvitaan ratkaisun löytämiseksi.
<P>
Olennaisten kysymysten on ensinnäkin liityttävä tiettyihin tärkeisiin institutionaalisiin näkökohtiin eikä niillä pidä kattaa useita satoja sivuja. Me tarvitsemme eurooppalaisen kansanäänestyksen vahvistuksen ja niille maille myönnettävää mahdollisuudesta jättäytyä siitä pois, jotka eivät halua seurata kyseistä suuntaa, ja lopuksi, kuten puhemies sanoi, me tarvitsemme erittäin tiukan aikataulun - vuosi 2009 - muutoin vaalikampanjaa on mahdotonta toteuttaa. Kukaan ei voi sanoa minulle, että suunnitelma on mahdoton; se ei ole yhtään epätodennäköisempi kuin se, jonka haasteiden kanssa painimme tällä hetkellä. Olen omalta osaltani valmis joka tapauksessa.
<SPEAKER ID="049" NAME="Richard Corbett" AFFILIATION="PSE">
Arvoisa puhemies, komissio käsittelee tällä hetkellä tiettyjen yksityisyritysten Espanjassa, Ranskassa ja Italiassa nostamia kanteita osuuskuntia vastaan ja osuustoimintaliikettä vastaan siihen sovellettavien sääntöjen ja verokohtelun osalta.
<P>
Kehottaisinkin komissiota ottamaan asianmukaisesti huomioon osuustoimintaliikkeiden erityistarpeet ja ominaispiirteet käsittelyn aikana. Ne eivät ole samanlaisia kuin voittoa tekevät osakeyhtiöt. Osuuskunnan omistavat sen jäsenet, ja sen voitot jaetaan tasaisesti, eikä niitä vain makseta osakkaille.
<P>
Euroopan unioni tunnusti osuustoimintaliikkeen erityisen luonteen vuonna 2003 hyväksymällä asetuksen eurooppaosuuskunnan säännöistä. Kehotan komissiota ottamaan asianmukaisesti huomioon, että osuuskunnat työllistävät 55 miljoonaa henkilöä Euroopassa ja että niillä on Euroopassa 163 miljoonaa jäsentä, ja ansaitsemaan kyseisten ihmisten kiitollisuuden.
<SPEAKER ID="050" NAME="Milan Horáček" AFFILIATION="Verts/ALE">
(DE) Arvoisa puhemies, Kiina vaati viime viikolla Tiibetin mielenosoitusten päättymistä ehdoksi dalai-laman edustajien kanssa käytäville jatkokeskusteluille. Kiinan ulkoministerin mukaan tiibetiläisten on lopettava aikeensa olympialaisten pilaamiseksi.
<P>
Protestoivien tiibetiläisten ei kuitenkaan odoteta hyväksyvän nöyrästi viime maaliskuisten mielenosoitustensa tukahduttamista. Kiinalaishallinnolla on nyt mahdollisuus muuttaa olennaisesti Tiibetin tilannetta. Mikäli vuoropuhelu on rehellistä eikä sille ole ennakkoehtoja, tiibetiläiset osallistuvat muutoksen rakentavaan prosessiin. Tärkeintä on lähettää selvä signaali, sallimalla muun muassa ulkomaisten tarkkailijoiden päästä maahan arvioimaan itsenäisesti tilannetta.
<SPEAKER ID="051" NAME="Puhemies">
Kiitos, hyvä Milan Horáček! Haluan myös viitata 10. huhtikuuta tekemäämme päätökseen, jossa pyysimme kaikkia EU:n poliitikkoja olemaan osallistumatta 8. elokuuta järjestettävään avajaisseremoniaan, jos tiibetiläisten oikeuksia ei ole turvattu. Suosittelen vielä kerran tuota 10. huhtikuuta laadittua lausuntoa kaikille.
<SPEAKER ID="052" NAME="László Tőkés" AFFILIATION="Verts/ALE">
(HU) Arvoisa puhemies, paavi Benedictus XVI:n puhe unkarilaisille piispoille pitkän kommunistisen kauden raskaasta taakasta oli erittäin osuva. Hänen kommenttinsa ovat erittäin ajankohtaisia tällä hetkellä, kun vietetään marttyyrikuoleman kärsineen pääministerin Imre Nagyn teloituksen 50-vuosipäivää ja raakojen uskonnollisten vainojen alkamisen sekä kardinaali József Mindszenthyn vangitsemisen 60-vuotispäivää. Magda Kósáné Kovács, tämän parlamentin jälkikommunistinen jäsen, nosti tämän piinallisen ajanjakson, jonka aikana valtion harjoittama väkivalta yhdistyi taistelunhaluiseen uskontoja vastustavaan aatteeseen, haamut esille viimeisimmässä tässä täysistunnossaan pitämässään puheenvuorossaan, jossa hän yritti puolustaa eurooppalaisia arvoja paavi Benedictukselta tai pikemminkin katoliselta kirkolta. Muutama vuosi sitten entinen puoluejohtaja Magda Kósáné Kovács väitti loukkaavasti, että Vatikaani oli paavi Johannes Paavalin aikana halunnut vaikuttaa koko Eurooppaan ja saada sen vaikutusvaltansa alaiseksi. Reformoidun kirkon piispana tiedän, että kristilliset kirkkokunnat ovat auttaneet muokkaamaan Euroopan aitoja arvoja Euroopan unionissa, jonka juuret ovat kristillisdemokraattisessa liikkeessä, enkä hyväksy ainuttakaan uskonnon vastaista ideologiaa tai suvaitsemattomuutta. Kutsukaamme paavi Benedictus Euroopan parlamenttiin.
<SPEAKER ID="053" NAME="József Szájer" AFFILIATION="PPE-DE">
(HU) Arvoisa puhemies, hyvät naiset ja herrat, viisikymmentä vuotta sitten Unkarissa, 16. kesäkuuta 1958, Imre Nagy, joka oli Unkarin vuoden 1956 kansannousun ja vapaustaiston aikainen pääministeri, tuomittiin ja teloitettiin näytösoikeudenkäynnin päätteeksi puolustusministeri Pál Maléterin ja työtovereidensa Miklós Gémesin ja József Szilágyiin kanssa; Géza Losonczi kuoli puolestaan vankeutensa aikana. Heidän ruumiinsa sidottiin langoilla ja käärittiin paperiin, ja heidät haudattiin kasvot alaspäin. Heidän oikeudenkäyntinsä oli yksi 1900-luvun kunniattomimmista tapahtumista ja suurimmista epäoikeudenmukaisuuksista. Imre Nagy oli intohimoinen kommunisti, mutta siltä hän toivoi maansa palaavan vapaaseen Eurooppaan sen sijaan, että se olisi jäänyt Neuvostoliiton leiriin. Tämä seikka teki hänestä kansallisen sankarin, kansannousun marttyyrin, eurooppalaisen poliitikon. Hänen moraalinen asenteensa teki hänestä vapauden ja eurooppalaisen Unkarin vertauskuvan. Imre Nagyn ansaitsema uudelleenhautaaminen suoritettiin vasta 16. kesäkuuta 1989, jolloin kommunistinen hallinto oli tullut jo tiensä päähän ja Unkari pystyi liittymään uudelleen vapaiden eurooppalaisten valtioiden joukkoon. Näiden tapahtumien viesti on selkeä: vapaus ja kansallinen itsenäisyys innoittivat Unkaria vapautumaan kommunismin ikeestä. Ne, jotka kuolivat viisikymmentä vuotta sitten ja antoivat henkensä kyseisten arvojen vuoksi, eivät tehneet uhraustaan turhaan.
<SPEAKER ID="054" NAME="Martin Schulz" AFFILIATION="PSE">
(DE) Arvoisa puhemies, kuuntelin hyvin tarkkaavaisesti parlamentin jäsentä, joka puhui ennen József Szájeria ja joka hyökkäsi kollegaaniMagda Kósáné Kovácsia vastaan täysin asiaankuulumattomalla tavalla.
<P>
Magda Kósáné Kovács on sosialidemokraattisen ryhmän johtavan elimen varapuheenjohtaja. Hän ei ole paikalla tänään, minkä vuoksi hän ei voi puolustaa itseään tältä hyökkäykseltä. Tiedän, että Magda Kósáné Kovács on vakaumuksellinen demokraatti ja sitoutunut edistämään eurooppalaista yhtenäisyyttä. Hän ei todellakaan ansaitse sitä, että kukaan parlamentin jäsenistä käyttää väärin tämän parlamentin mahdollistamia etuoikeuksia kotimaisen kaunan tai jonkin muun heidän välillään Unkarissa olevan ongelman selvittämiseksi. Pidän kyseisiä huomautuksia täysin asiaankuulumattomina ja Magda Kovácsin törkeänä mustamaalauksena, jota pidän erittäin vastenmielisenä.
<SPEAKER ID="055" NAME="Brigitte Fouré" AFFILIATION="PPE-DE">
(FR) Arvoisa puhemies, suhtaudun myönteisesti komission aloitteeseen myöntää kalastajille hätäapua. Vaikka kyseinen apu ei todennäköisesti ole riittävä ratkaisemaan kyseisen toimialan ongelmia, se vaikuttaa ainakin tällä hetkellä tarpeelliselta. Nykyinen tilanne on todellakin kriittinen: dieselöljyn litrahinta on noussut 35 sentistä 73 senttiin yhden vuoden aikana. Öljyn hinnan noususta on maksattava iso lasku ja minun vaalipiirini, Baie de Sommen, ammattikalastajat ovat hyvin huolestuneita ja erittäin katkeria tilanteen vuoksi. Öljyn hintaan liittyvän ongelman lisäksi kalastajat haluavat ennen kaikkea myydä kalojaan oikeaan hintaan ja he vastustavat välikäsien ottamia suhteettomia marginaaleja. Tämä tilanne on vakavampi kuin kriisi; tämä on rakenteellinen ongelma kalastusalalle ja se on selvitettävä Euroopan tasolla. Protestiliike on saanut eurooppalaisen ulottuvuuden, kuten olemme havainneet. Tämä on loogista ottaen huomioon, että kalastuspolitiikka on yksi Euroopan vanhimmista politiikoista. Meidän on autettava kalastusalaa uudistumaan, jotta se voi omatoimisesti hankkiutua eroon dieselöljyn luomista rajoitteista samalla, kun noudatamme luonnonsuojeluun ja kalavarojen hallintaan liittyviä sitoumuksiamme. Tästä syystä toivon, että keskiviikolle suunnitellussa täysistunnossa päästään päätöslauselmaan, joka edistää tällä hetkellä uhattua eurooppalaista kalataloutta.
<SPEAKER ID="056" NAME="István Szent-Iványi" AFFILIATION="ALDE">
Arvoisa puhemies, Chee Soon Juan vapautettiin Singaporen Queenstownin vankilasta kaksi päivää sitten. Hänet on tuomittu ja vangittu useita kertoja viimeisten vuosien aikana. Chee Soon Juan ei ole rikollinen. Hänen ”rikoksensa” on hyvin yksinkertainen: hän on demokraattisen opposition johtaja. Hän taistelee omassa maassaan taukoamatta vapauden ja demokratian puolesta.
<P>
Hänen vapautumisen jälkeen Singaporen valtion hallinnoimat tiedotusvälineet ovat alkaneet häpäistä häntä ja tuhota hänen uskottavuuttaan perättömillä henkilökohtaisilla hyökkäyksillä ja mustamaalauksella. Osoitamme voimakasta solidaarisuutta Chee Soon Juanille ja hänen tovereilleen, jotka kärsivät ja taistelevat demokratian ja ihmisoikeuksien puolesta Singaporessa.
<P>
Pyydämme Singaporen viranomaisia lopettamaan demokraattisen opposition vainoamisen ja häirinnän, lopettamaan ihmisoikeuksien rikkomisen ja noudattamaan perusoikeuksia ja ilmaisunvapautta. Toivomme hartaasti, että Singapore suostuu vankan toiveemme mukaisesti noudattamaan perusoikeuksia.
<SPEAKER ID="057" NAME="Eoin Ryan" AFFILIATION="UEN">
(EN) Arvoisa puhemies, viime viikolla Irlannin kansalaiset tekivät demokraattisen päätöksen Lissabonin sopimuksesta ja sitä päätöstä on kunnioitettava täysin. Vaikka monet meistä, jotka äänestivät tai kampanjoivat sopimuksen puoltamisen puolesta, ovat pettyneitä tulokseen, on tärkeää, että me mietimme kyseistä äänestystulosta.
<P>
Vastauksena Gerard Battenin huomautuksiin haluan painottaa, että Irlanti ei ole Euroopan vastainen maa. Irlanti on yhä täysin sitoutunut eurooppalaiseen aatteeseen. Olemme tietoisia siitä, että Irlanti on yksi 27 jäsenvaltioista, mutta tämä ei ole vain irlantilainen ongelma. Tämä on kaikkien jäsenvaltioiden ongelma. Eurooppa on aiemmin kohdannut monia haasteita, ja se on selviytynyt niistä haasteista kypsän ja viisaan johtamisen avulla. Pyydänkin, että asian ja kohtaamiemme haasteiden osalta osoitetaan samanlaista johtamista. Olemme tuntemattomilla vesillä ja omasta mielestäni on tärkeää, että vältämme automaattisia reaktioita ja hätäisiä päätöksiä. Tarvitsemme harkintakykyä ja kypsyyttä, jotta voimme varmistua siitä, että voimme käsitellä nykyistä ongelmaa kokonaisvaltaisesti ja että voimme yrittää saada Eurooppaa takaisin sen aiemmalle kurssille siten, että se on täysin vastuullinen Euroopan kansalaisille.
<SPEAKER ID="058" NAME="Manolis Mavrommatis" AFFILIATION="PPE-DE">
(EL) Arvoisa puhemies, jäsenvaltioissa sijaitsevat Euroopan parlamentin tiedotustoimistot muodostavat parlamentin ja kansalaisten välisen viestintäkanavan. Yksi näiden toimistojen keskeisimmistä tehtävistä on tiedottaa kansalaisille erilaisten toimien kautta siitä, mitä Euroopan parlamentissa tapahtuu. Toimittajien kutsuminen Strasbourgiin seuraamaan täysistuntoja on yksi tällainen toimi.
<P>
Arvoisa puhemies, esitin 24. tammikuuta 2008 Euroopan parlamentille kysymyksen päätöksestä vähentää tiedotusvälineiden edustajien kutsumiseen suunnattua talousarviota. Tästä huolimatta en ole vieläkään saanut vastausta vaikka kysymyksestäni on kulunut noin viisi kuukautta. Parlamentin jäsenten tekemiin oikeutettuihin kysymyksiin ei vastata myöskään muissa valiokunnissa. Epäilen voiko tällaisella toiminnalla olla ainuttakaan myönteistä vaikutusta parlamentaaristen instituutioiden ja kokonaisten yksiköiden toiminnalle nyt, kun EU tarvitsee sen työjärjestyksessä tarkoitettuja hyvin toimivia toimintamenetelmiä.
<SPEAKER ID="059" NAME="Hélène Flautre" AFFILIATION="Verts/ALE">
(FR) Arvoisa puhemies, haluan kiinnittää parlamentin jäsenten huomion 3. kesäkuuta tapahtuneeseen Sami Essidin karkotukseen Italiasta Tunisiaan, mikä rikkoo räikeästi Italian sitoutumista Euroopan ihmisoikeussopimukseen ja etenkin sen 3 artiklaan. Miksi? Siksi, että Sami Essidiä syytetään terrorismista, ja Euroopan ihmisoikeustuomioistuin on osoittanut kiistattomasti, että kaikkia terrorismista syytettyjä henkilöjä kidutetaan poikkeuksetta Tunisiassa.
<P>
Tästä syystä Euroopan yhteisöjen tuomioistuin pyysi Italiaa lykkäämään karkotusta. Tästä huolimatta Italia karkotti Sami Essidin 3. kesäkuuta rikkoen räikeästi sitoumuksiaan. Pyydän, että Italiaa muistutetaan sen Euroopan ihmisoikeussopimuksen allekirjoittamisen ja Euroopan unionin jäsenyyden mukaisista velvoitteistaan, ja vahvistuksia siitä, että nyt Tunisiaan karkotettu Sami Essid ei joudu kärsimään epäinhimillisestä ja halventavasta kohtelusta Tunisiassa.
<P>
(Suosionosoituksia)
<SPEAKER ID="061" NAME="Bairbre de Brún" AFFILIATION="GUE/NGL">
(GA) Arvoisa puhemies, Irlannin viime torstain äänestys Lissabonin sopimusta vastaan ei ollut äänestys Eurooppaa vastaan. Irlanti kuuluu Euroopan unioniin, joka on myöntänyt Irlannille sosiaalisia ja taloudellisia etuuksia - sekä pohjoisille että eteläisille alueille - maan jäsenyyden vuoksi.
<P>
Ihmiset ovat olleet huolestuneita Irlannin ja muiden pienten valtioiden vaikutusvallan heikentymisestä Euroopan unionissa, puolueettomuudesta ja sotilaallisista asioista sekä työntekijöiden oikeuksista ja julkisista palveluista. Kyseisiä huolenaiheita ei ainoastaan nostettu esiin vaan niitä myös painotettiin kampanjan aikana julkistetuissa mielipidemittauksissa. Irlantilaisten automaattinen oikeus kansanäänestykseen tulevista merkittävistä muutoksista on myös tärkeä tekijä.
<P>
Joitakin kyseisistä aiheista nousi esille aiemmin Ranskassa ja Alankomaissa. Meidän on tartuttava kyseisiin huolenaiheisiin.
<SPEAKER ID="062" NAME="Csaba Sándor Tabajdi" AFFILIATION="PSE">
(HU) Arvoisa puhemies, puhun nyt parlamentin jäsenenä, jonka kotimaan kaikkien puolueiden luottamusta nauttiva parlamentti ratifioi toisena jäsenvaltiona sopimuksen Euroopan perustuslaista ja ensimmäisenä jäsenvaltiona Lissabonin sopimuksen. Tämän vuoksi haluankin muistuttaa teitä siitä, että Euroopan suurin tämänhetkinen uhka on kansallinen egoismi tai nationalismi. Meidän on mietittävä, pitääkö meidän palkita niitä, jotka pyytävät koko ajan lisää, vai pitäisikö meidän sen sijaan asettaa seuraamuksia tämänkaltaiselle käytökselle. Kansallisten etujen suojaaminen on jokaisen kansallisen hallituksen ja Euroopan parlamentin jäsenten olennaisin velvollisuus, mutta Euroopan unioni ei voi toimia, jos lukuisissa kansallisissa eduissa ei pystytä tekemään selkeitä kompromisseja ja jos unionin jäsenmaiden ja kansojen välillä ei ole solidaarisuutta. Kehotankin tästä syystä voimakkaasti puolalaisia ystäviämme osoittamaan tukeaan samalla tavoin kuin 26 muuta jäsenvaltiota ovat tehneet, jotta Euroopan innovaatio- ja teknologiainstituutti perustetaan Budapestiin. Unkari kilpaili myös hetken aikaa Varsovaan sijoitetusta Frontex-virastosta, mutta se ei käyttänyt veto-oikeuttaan. Olisi tästä syystä epäreilua, jos puolalaiset ystävämme eivät toimisi tässä asiassa samoin. Unkarilaiset ja puolalaiset ovat hyviä ystäviä, kuten sananlaskussa todetaan: ”unkarilainen ja puolalainen, kaksi ystävää niin fiiniä; yhdessä ne tappelevat ja juovat viiniä”.
<SPEAKER ID="063" NAME="Puhemies">
(DE) Kohdan käsittely on päättynyt.
