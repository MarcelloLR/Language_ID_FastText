<CHAPTER ID="002">
Puhemiehen ilmoitus
<SPEAKER ID="006" NAME="Puhemies">
(DE) Hyvät kollegat, toivotan teidät kaikki tervetulleiksi. Haluaisin aluksi esittää joitakin huomautuksia Strasbourgin täysistuntosalin tilanteesta. Kuten tiedätte, Strasbourgin täysistuntosalin alakatto romahti osittain 7. elokuuta, ja tästä syystä Euroopan parlamentin syyskuun ensimmäinen istuntojakso on järjestettävä poikkeuksellisesti täällä Brysselissä. Tarkoituksena oli taata mahdollisimman hyvin jäsenten ja henkilöstön turvallisuus, ja tein asiasta päätöksen sen jälkeen, kun olin perehtynyt alustaviin asiantuntijaraportteihin ja olin kuullut asiasta ryhmien puheenjohtajia ja puheenjohtajavaltiota Ranskaa. Päätökseen vaikutti myös se, että Euroopan parlamentin lainsäädäntötyön jatkuvuus on turvattava.
<P>
Tarkastusten alustavista tuloksista käy ilmi, että alakaton osittainen romahtaminen johtui halkeamista alakaton ja varsinaisen kattorakenteen välisissä rakennuselementeissä. Tarkastukset ovat käynnissä, ja parlamentti teettää ne usealla itsenäisellä kansainvälisellä rakennustekniikkaan erikoistuneella yrityksellä, joiden on selvitettävä tarkat tiedot romahtamisesta ja siihen liittyvistä vastuukysymyksistä. Tarkastukset suoritetaan tiiviissä yhteistyössä asiaankuuluvien paikallisviranomaisten sekä Ranskan hallituksen nimittämän rakennusturvallisuusalan vanhemman asiantuntijan kanssa. Kun lopulliset tarkastusraportit ovat saatavilla, niiden perusteella voidaan selvittää, millä tavoin romahtamiseen liittyvä vastuu ja korvausvelvollisuus jakautuvat niiden urakoitsijoiden kesken, jotka osallistuivat alkuperäisen katon rakentamiseen. Täysistuntosalin alakatto kiinnitetään uudelleen, ja kiinnityksessä käytetään itsenäisten asiantuntijoiden ja paikallisten rakennusviranomaisten hyväksymää uutta tekniikkaa.
<P>
Vaikka työ on pyritty suorittamaan mahdollisimman nopeasti, menettely vie pakostakin melko kauan. Toivomme kaikesta huolimatta, että kaikki turvallisuustarkastukset ja tarvittavat korjaustyöt saadaan valmiiksi ajoissa, jotta parlamentti pystyy järjestämään syyskuun toisen istuntojaksonsa Strasbourgissa.
<P>
Haluan vakuuttaa teille, että turvallisuus on ehdottomasti etusijalla kaikissa tähän asiaan liittyvissä keskusteluissa ja päätöksissä.
