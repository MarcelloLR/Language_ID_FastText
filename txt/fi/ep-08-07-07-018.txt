<CHAPTER ID="018">
Romanien sormenjälkitietokannan perustaminen Italiassa (keskustelu) 
<SPEAKER ID="122" NAME="Puhemies">
(IT) Esityslistalla on seuraavana keskustelu
<P>
Monica Frassonin Verts/ALE-ryhmän puolesta komissiolle laatimasta suullisesta kysymyksestä Romanien sormenjälkitietokannan perustamisesta Italiassa - B6-0170/2008);
<P>
Giusto Catanian GUE/NGL-ryhmän puolesta komissiolle laatimasta suullisesta kysymyksestä Romanien sormenjälkitietokannan perustamisesta Italiassa - B6-0451/2008);
<P>
Jan Marinus Wiersman, Claudio Favan, Kristian Vigeninin, Gianni Pittellan, Adrian Severinin ja Katalin Lévain PSE-ryhmän puolesta komissiolle laatimasta suullisesta kysymyksestä Romanien sormenjälkitietokannan perustamisesta Italiassa - B6-0452/2008);
<P>
Viktória Mohácsin, Marco Cappaton, Alexander Alvaron, Sophia in 't Veldin, Sarah Ludfordin, Jeanine Hennis-Plasschaertin, Ignasi Guardans Cambón, Adina-Ioana Văleanin, Renate Weberin ja Gérard Deprezin ALDE-ryhmän puolesta komissiolle laatimasta suullisesta kysymyksestä Romanien sormenjälkitietokannan perustamisesta Italiassa - B6-0453/2008).
<SPEAKER ID="123" NAME="Monica Frassoni" LANGUAGE="IT">
Arvoisa puhemies, hyvät kollegat, ministeri Maroni on kuvannut tätä keskustelua groteskiksi. Nyt hän ei kuitenkaan enää rehvastele kuin cowboy, vaan yrittää vakuuttaa kollegoilleen, että kaikki on lehdistön ja vasemmiston syytä ja että hänen ainoana tarkoituksenaan on auttaa mustalaisraukkoja sulkemalla heidät hirveisiin leireihin ja että etnisen profiloinnin avulla on mahdollista saada kaikki romanilapset menemään kouluun ja ettei ole tarpeen - eikä hän edes haluaisi - kriminalisoida kaikkia nomadeja. Joten tämä keskustelu on groteskia.
<P>
En ole kuitenkaan samaa mieltä. Mielestäni on tärkeää käydä tätä keskustelua ja mielestäni on hyvä, että olemme onnistuneet saamaan niin paljon huomiota asiaa kohtaan yhdessä monien kansalaisjärjestöjen ja näin ollen useiden eri kansallisuuksia edustavien kollegoiden - kysehän ei ole ainoastaan Italiasta - ja niin monen ihmisoikeustilanteesta huolestuneen ihmisen kanssa. Keskustelu on tärkeä, koska sitä käydään täällä Euroopassa ja koska puhumme oikeuksista ja kansalaisista. Tarkoitus on siis osallistua vaatimattomalla panoksella keskusteluun Euroopan nykyisestä olemassaolon kriisistä.
<P>
Euroopalla on päämäärä. Sen päämääränä on muuttaa cowboymaisia asenteita ja toimenpiteitä, jotka ovat julmia ja ennen kaikkea tehottomia. Sen päämääränä on torjua rasismia ja syrjintää verisen historiansa synnyttämien lakien ja voimassa olevien sopimusten nojalla. Tämän keskustelun tarkoituksena on tehdä selväksi, että Euroopassa ei ole tilaa etniselle profiloinnille. Se on tullut niin selväksi, että hallitus näyttää olevan tekemässä täyskäännöstä tässä asiassa. Olemme iloisia, jos näin on asianlaita. Keskustelun tarkoituksena on myös kyseenalaistaa julkisesti ja perustellusti, onko 58 miljoonan asukkaan kehittyneessä maassa, jossa mafian hallinnassa on 120 miljardia euroa, suunnaton liikevaihto ja lisäksi kokonaisia alueita ja jossa jätteet tuhoavat yhden Euroopan historian rikkaimmista maakunnista, tarpeellista julistaa 12 kuukautta kestävä hätätila, joka sopii tsunamiin tai maajäristykseen, sen takia, että valtiossa on 160 000 nomadia, joista puolet on Italian kansalaisia.
<P>
Mielestämme tämä keskustelu on tärkeä, koska etnisen profiloinnin uhan sekä romanien ja sintien jatkuvan kriminalisoinnin johdosta emme ole enää turvassa. Romanien ja sintien parissa työskentelevät yrittävät saada heidät pois syrjäytyneestä asemasta, jossa vallitsee köyhyys ja naisiin ja lapsiin kohdistuva väkivalta - se on todellista ja olemassa olevaa, sitä en minä eikä kukaan meistä halua kieltää - mutta nämä yritykset ovat joutuneet umpikujaan. Tilanteesta ei ole ulospääsyä, jos nykyinen toiminta jatkuu.
<P>
Arvoisa puhemies, keskustelemme näistä ongelmista tänään kolmannen kerran muutaman kuukauden sisällä. Toivon, että myös tässä keskustelussa esille tullut myönteinen, ystävällinen ja rakentava painostus toimii. Toivon, että maanmieheni, samoin kuin muut Euroopan kansalaiset, voidaan saada vakuuttuneiksi siitä, ettei oikea tapa ratkaista tätä itse asiassa syrjäytymiseen, talouteen ja myös maamme ja maanosamme kulttuuriin liittyvää ongelmaa ole ihmisten maasta karkottaminen eikä väkivaltainen, liian yksinkertaistettu, rasistinen suhtautuminen.
<P>
Kehotankin teitä, arvoisa komission jäsen, nostamaan näkyvästi esiin komission työn, parlamentissa tehtävän työn sekä rahoituksen, jota annetaan tämän tyyppisiin myönteisiin toimiin. Niitä ei tätä nykyä juurikaan tunneta, koska ne on sekä Italiassa että muualla Euroopassa syvälle piintyneiden ennakkoluulojen takia piilotettu ja häivytetty näkyvistä.
<SPEAKER ID="124" NAME="Jan Marinus Wiersma">
laatija. - (NL) Myös me olemme tyrmistyneitä Italian hallituksen viimeaikaisista toimista, joiden avulla se on ilmoittanut ratkaisevansa Italian ”romaniongelman”. Minusta on suuri häpeä, että meidän on käytävä tänään parlamentissa tällaista keskustelua. Olin itse vuosia esittelijänä Slovakian EU:hun liittymisen yhteydessä ja jouduin paljon tekemisiin romaniongelman kanssa. Minulla oli tapana sanoa: syrjintä ei ole hyväksyttävää, se on yksinkertaisesti kiellettyä, se sanotaan Euroopan unionin säännöissä ja sopimuksissa. Romanien rekisteröinnissä on paljon syrjinnän makua, eikä sellaista tapahtunut Slovakian tapauksessa. On häpeällistä, että joudun nyt käymään tätä keskustelua EU:n jäsenenä jo olevan valtion hallituksen toimien vuoksi.
<P>
Italian sisäministerin Roberto Maronin viimeisin paketti, jonka avulla hän aikoo selvittää ”romanihätätilan”, kuten hallitus sitä nyt kutsuu, jättää pahan maun suuhun. Romanilasten sormenjälkitietokannan perustaminen on vastoin syrjimättömyyttä, tasavertaisuutta lain edessä ja vähemmistöjen suojelua koskevia EU:n perusperiaatteita.
<P>
Tämä toimenpide julkistettiin, vaikka Euroopan komissio ei ole vielä saanut valmiiksi arviointia Italian aiemmastakaan toimenpidepaketista. Suurten kaupunkien prefekteille annettiin tämän vuoden toukokuussa erityisvaltuudet toteuttaa toimia laittomia siirtolaisia ja romaneja vastaan. Nämä valtuudet aiheuttivat kulmakarvojen kohotusta riveissämme jo tuolloin. Vaadinkin Italian hallitusta olemaan hyvin pidättyväinen, jotta Euroopassa sallittavana pidettyjen toimien rajoja ei ylitetä. Kehotan sitä luopumaan kyseisestä toimenpiteestä, koska sillä ei ole sijaa Euroopan unionissa.
<P>
Euroopan komissio on nyt tilanteessa, jossa se ei tietääkseni ole koskaan ennen ollut, ja näin ollen pyydämme, että se tutkisi toimenpiteen tarkoin. Komission on suhtauduttava asiaan objektiivisesti ja noudatettava perustamissopimuksen kirjainta. Se ei saa antaa poliittisten pohdintojen vaikuttaa. Tämä lähestymistapa ja Italian lähestymistapa hipovat EU:n perustamissopimuksessa asetettuja rajoja, ja komission on tehtävä päivänselväksi, missä rajat ovat.
<P>
On tehtävä selväksi, että ongelma ei koske vain Italiaa. Asian viimeisin käänne tuo yhä paremmin esiin sen, että romanien taloudellinen eristämisen lopettaminen ja heidän syrjintänsä poistaminen vaatii paljon aktiivisempaa politiikkaa.
<P>
Komissio esitti viime perjantaina yleiskatsauksen siitä, mitä Euroopan välineillä on nyt mahdollista tehdä, ja haluan kiittää siitä. Kuten komissio sanoo, jäsenvaltioilla olisi varaa käyttää nykyisiä välineitä enemmän ja paremmin romanien kotouttamiseen. Odotan komissiolta myös tarkkoja suunnitelmia, joita viime viikolla ei vielä kuultu. Parlamentti vaatii tätä myös useissa päätöslauselmissa, joista viimeisimmät ovat peräisin tämän vuoden tammikuulta.
<P>
Eräs asia on nyt tullut selväksi: emme voi enää olla ottamatta romaneja ja heidän asemaansa vakavasti. Romanit ovat hyvin erikoinen vähemmistö, jota ei voida pitää perinteisenä vähemmistönä. Asia koskettaa koko Eurooppaa erityisesti siksi, että viimeisen laajentumiskierroksen myötä hyvin monista romaneista tuli EU:n kansalaisia. Yhteenvetona voidaan sanoa, että sortotoimet eivät ratkaise romanien ongelmia eivätkä niitä ongelmia, joita he joskus aiheuttavat yhteiskunnassamme. Yhtenäinen lähestymistapa on tärkeä, ja mielestäni tapaa, jolla Italian hallitus lähestyy ongelmaa, ei voida hyväksyä.
<SPEAKER ID="125" NAME="Viktória Mohácsi">
laatija. - (HU) Arvoisa puhemies, arvoisa komission jäsen Špidla, hyvät kollegat, puheenjohtajamme Graham Watson ja minä lähetimme kesäkuun lopulla yhteisen kirjeen komissiolle ja pyysimme sitä tutkimaan Italian vakavaa tilannetta sekä ryhtymään asianmukaisiin toimiin Italian tuomitsemiseksi, jos se rikkoo Euroopan unionin periaatteita tai sen tekemiä lupauksia.
<P>
Useat kollegat ovat maininneet Italian tapauksen yhteydessä viime aikoina tapahtuneista vääryyksistä, muun muassa sormenjälkien keräämisestä. Minun mielestäni olisi esitettävä mieluummin vaihtoehtoisia ratkaisuja, kuten kollegani Jan Marinus Wiersmakin on todennut.
<P>
Olen hyvin tyytyväinen komission äskettäin antamaan tiedonantoon ja vielä tyytyväisempi siihen, että siinä pidetään romaniongelmaa ja romanivähemmistön kotouttamista EU:hun vakavana asiana, varsinkin kun ongelma katsotaan kiireelliseksi.
<P>
En pysty kertomaan, kuinka ilahtunut olen uuden horisontaalisen direktiivin luomisesta. Mielestäni horisontaaliseen direktiiviin on sisällytettävä elementtejä, joilla nykyistä lainsäädäntöä voidaan parantaa.
<P>
En voi kylliksi korostaa puheissani, miten tärkeää on julistaa lainsäädännössä, että rotuerottelu kouluissa on rotudirektiivissä 2000/43 tarkoitettua syrjintää. Tässä direktiivissä kuitenkin sanotaan vain, että toiseen rotuun tai etniseen ryhmään kuuluvien lasten syrjintä kouluissa on kielletty.
<P>
Kyseisessä direktiivissä ei sanota, että rotuerottelu ja koulussa tapahtuva rotuerottelu ovat syrjintää. Todisteita on olemassa: sen ovat vahvistaneet kansalaisjärjestöt, Euroopan komissio ja useat Euroopan parlamentin jäsenet kannanotoissaan. Lisäksi Unkarin lainsäädäntöelin on vahvistanut, että tämä on syrjintää. Olisi hyvin tärkeää harkita tätä tärkeää näkökulmaa ja viittä jäsenvaltiota koskevan Romanien integraation vuosikymmen -aloitteen suosituksia, kun uutta horisontaalista direktiiviä laaditaan osana romaneja koskevan EU:n strategian kehittämistä. Se olisi myös tehokasta ajatellen Euroopan romanien kotouttamista. Kiitos.
<SPEAKER ID="126" NAME="Vladimír Špidla" LANGUAGE="CS">
Arvoisa puhemies, hyvät kollegat, kiitän Victória Mohácsia ja Monica Frassonia, Jan Marinus Wiersmaa, Giusto Cataniaa ja kaikkia muita parlamentin jäseniä kysymyksistä. Meillä on tilaisuus keskustella parlamentissa neljännen kerran romanien tilanteesta Italiassa. Luullakseni koko parlamentin poliittinen kirjo on samaa mieltä siitä, että romanien tilanteen selvittäminen vaatii nopeita ja asianmukaisia toimia, jotta sosiaalinen, taloudellinen ja humanitaarinen kriisi voidaan välttää. Komissio huolestui, kun lehdissä kirjoitettiin, että Italian viranomaiset ottivat sormenjäljet ”nomadileireissä” asuvilta ihmisiltä perustaakseen niiden avulla tietokannan.
<P>
Italian viranomaiset ovat sen jälkeen toimittaneet komissiolle tietoja yleisistä oikeudellisista puitteista. Ilmeistä on, että Rooman, Napolin ja Milanon kaupunginjohtajat valtuutettiin 23. toukokuuta julistetun hätätilan nojalla annetulla, 30. toukokuuta päivätyllä määräyksellä toteuttamaan tiettyjä toimia. Toimiin sisältyy leireissä asuvan liikkuvan väestön, mukaan luettuna lapset, tunnistaminen ja laskeminen. Määräyksessä sanotaan myös, että kaupunginjohtajien toteuttamien toimien on oltava yhteisön lainsäädännön ja direktiivien mukaisia. Italian viranomaiset ilmoittavat, että toimenpiteet on toteutettu kyseisissä leireissä asuvien ihmisten etujen mukaisesti ja erityisesti siksi, että he voisivat elää ihmisarvoisissa oloissa.
<P>
Komissio arvostaa Italian viranomaisten yhteistyöhalua. Annetuista tiedoista on hyötyä, mutta kaupunginjohtajien toiminnan luonteesta ja todellisesta vaikutuksesta ei ole vielä täyttä selvyyttä. Sormenjälkiä voi ottaa ja tallentaa tietokantaan vain oikeudellisissa puitteissa noudattaen tarkasti yhteisön asetuksia ja perusoikeuksia. Komissio pyysi tähän liittyen kyseisen toiminnan tarkoituksen selvittämistä korostaen laillisuus- ja suhteellisuusperiaatteen noudattamisen tärkeyttä toteutettaessa tällaista toimintaa. Jotta näiden periaatteiden noudattamista voidaan arvioida, on tiedettävä. miten Italian toimet todellisuudessa toteutetaan.
<P>
Saadakseen selvemmän kuvan oikeudellisista puitteista, joissa näitä toimia tehdään, komissio päätti kirjoittaa Italian viranomaisille ja pyytää heiltä lisätietoja asiasta. Italian viranomaiset lähettivät komissiolle 7. heinäkuuta päivätyn kirjeen, joka analysoidaan yksityiskohtaisesti.
<P>
Komissio on tietoinen Italian sosiaalisista jännitteistä. Keskustelimme toukokuussa romanien tilanteesta Italiassa ja muissa parlamentin jäsenten kotimaissa. Komissio korosti silloin, että romanien Italiassa ja muissa maissa kohtaamia todellisia köyhyyden ja sosiaalisen syrjäytymisen ongelmia ei voida sivuuttaa. Se painotti myös sitä, että tällainen tilanne johtaa inhimilliseen kärsimykseen ja sosiaalisiin jännitteisiin.
<P>
Jotta tilanne saadaan hallintaan, meidän on torjuttava rikollisuutta ja etsittävä todellisia ratkaisuja romanien ongelmiin. Erityisesti on kiinnitettävä huomiota romanilapsiin, koska he ovat köyhyyden ja sosiaalisen syrjäytymisen ensimmäisiä uhreja. Romaneja on autettava leimaamisen sijaan. Tämän vuoksi komissio korosti viime viikolla julkaistussa kertomuksessa, että Euroopan unionin, jäsenvaltioiden ja kansalaisjärjestöjen on yhdistettävä voimansa saadakseen ponnistelunsa tehokkaasti koordinoiduiksi.
<P>
Lopuksi totean, että komissio, erityisesti varapuhemies Jacques Barrot, on jatkuvasti yhteydessä Italian viranomaisiin, jotka ovat sitoutuneet laatimaan täysipainoisen raportin asiasta heinäkuun loppuun mennessä. Komissio jatkaa myös sen arviointia, miten jäsenvaltiot ovat saattaneet 29. huhtikuuta 2004 annetun direktiivin 2004/38/EY osaksi kansallista lainsäädäntöään ja miten ne soveltavat sitä käytännössä.
<P>
Uskon vakaasti, että Italian hallituksella on tahtoa toteuttaa sosiaaliseen osallisuuteen tähtäävää politiikkaa ja noudattaa yhteisön lainsäädännön perusoikeuksia.
<SPEAKER ID="127" NAME="Edit Bauer">
PPE-DE-ryhmän puolesta. - (HU) Arvoisa puhemies, hyvät kollegat, paljon kiitoksia Euroopan kansanpuolueen ryhmän puolesta sekä kollegani Lívia Járókan puolesta, joka valitettavasti ei voi olla läsnä. Haluan sanoa muutamia asioita. Kansalaisjärjestöt ja yhteiskuntatieteilijät ovat jo vuosikymmeniä yrittäneet kiinnittää huomiota Euroopan unionissa asuvien romanien, joiden määrä ja osuus väestöstä on noussut vuoden 2007 laajentumisen jälkeen, äärimmäisen vaikeisiin elinoloihin.
<P>
Jotta tilanne saataisiin selvitettyä, ei tarvita niinkään maahanmuuttopolitiikkaa vaan paremminkin ohjelmia, jotka edistävät sosiaalista osallisuutta. On tärkeää, että otamme käsiteltäväksi romaneja koettelevan syrjinnän ja sosiaalisen syrjäytymisen, eikä ole todellakaan hyväksyttävää, että poliittisen eliitin kaikkina aikakausina vuosisatojen ajan syrjimien ja hylkimien Euroopan romanien sortoa käytetään jälleen puoluepoliittisen taistelun välineenä.
<P>
Tämä on ristiriidassa niin romanien kuin muidenkin ihmisten ja Euroopan edun kanssa. Euroopan parlamentin vaikutusvalta heikkenee suuresti, jos se määrittelee kantansa vahvistamattomien huhujen ja oletusten perusteella.
<P>
Tilanne Italiassa on ollut huono monen kuukauden ajan. Sen sijaan, että puolueet edistäisivät asiallisiin toimiin ryhtymistä, ne lietsovat hysteriaa ja käyttävät romaniongelmaa hyväksi ajaakseen itsekkäästi omaa etuaan lyhyellä tähtäimellä. Tämä on helppoa, koska romanien kansalaisjärjestöt ovat liian heikkoja esittämään vastalauseita. Prodin hallituksen sisäministeri Giuliano Amaton kutsuessa tilannetta suoraan ”romanihätätilaksi” kunnioitetut sosialisti- ja liberaalikollegani eivät valitettavasti protestoineet.
<P>
Haluan muistuttaa, että se, mitä nyt tapahtuu Italiassa, ei ole etninen ongelma. Meidän on vastustettava epäoikeudenmukaisuutta, oli sen aiheuttaja kuka tahansa. Kiitos hyvin paljon huomiosta.
<SPEAKER ID="128" NAME="Puhemies">
(IT) Ennen kuin annan puheenvuoron jäsen Pittellalle, minun on pyydettävä eräitä jäseniä panemaan pois esittelemänsä T-paidat - korostan, että he eivät pidä T-paitoja päällään, vaan levittelevät niitä kuten lippuja tai julisteita. Työjärjestyksessä tämä sanotaan aivan selvästi: 146 artiklan liitteessä 16 tällainen yksiselitteisesti kielletään. Pyydän heitä panemaan ne pois, muuten joudun pyytämään vahtimestareita ottamaan ne pois tai mikä vielä pahempaa, joudun keskeyttämään istunnon. Pyydänkin nyt jäseniä ystävällisesti panemaan pois T-paidat, joita levitellään julisteiden tavoin. Tämä koskee myös Francesco Ferraria.
<SPEAKER ID="129" NAME="Gianni Pittella" LANGUAGE="IT">
Arvoisa puhemies, arvoisa komission jäsen, hyvät kollegat, Euroopan maan sisäministeri ei saa kuvata Euroopan parlamentissa käytävää keskustelua groteskiksi. Se on lausunto, joka heikentää Euroopan parlamentin arvovaltaa. Me emme ole ilahtuneita siitä, että Italian hallituksen toimenpidettä on arvioitava täällä parlamentissa. Meille EU ei ole kaikkien kansallisten ongelmien sijaiskärsijä eikä poliisi, jonka on vahdittava Italian pääministeriä.
<P>
Vaikka olemmekin kotimaassamme oppositiossa, mielestämme on oikein tukea ja puolustaa Italian tekemiä perusteltuja valintoja kansainvälisissä piireissä. Italian hallituksen ja sisäministerin olisi kuitenkin pitänyt harkita muita, Euroopan standardien mukaisia keinoja ja ilmoittaa Euroopan komissiolle mieluummin etukäteen kuin liian myöhään.
<P>
Olemme yrittäneet jo vuosia ratkaista romanikysymystä, alaikäisten hyväksikäyttöä, kerjäämistä, ryöstöntapaisia kiristyksiä, ryöstöjä ja muita sairaalloisia ilmiöitä. Ratkaisu ei kuitenkaan ole etninen profilointi vaan paremminkin erityinen politiikka, jossa yhdistetään toisiinsa kolme pilaria, kansalaisuus, kunnollinen käyttäytyminen ja turvallisuus. Romanilasten, ja muidenkin lasten, tunnistaminen on takeena heidän turvallisuudelleen ja olennaisen tärkeää torjuttaessa ryöstöntapaisia kiristyksiä ja lapsikauppaa, mutta sitä ei saa tehdä etnisin perustein käyttäen loukkaavia menetelmiä, kuten sormenjälkien ottamista.
<P>
Olemme kiitollisia komission jäsen Špidlalle siitä, että hän on luvannut antaa EU:n vastineen Euroopan suureen ongelmaan. Pyydämme häntä puhumaan selvästi Italian hallituksen toimista ja raportoimaan niistä Euroopan parlamentille. On yllättävää, että kolmas vuosituhat, jonka piti olla kansalaisten oikeuksien uuden aikakauden alku, onkin itse asiassa vajonnut syvälle kulttuuriseen taantumaan. EU:n toimielimen on annettava itse vastustaa pahenevaa konformismia puolustamalla niitä kunnollisen käyttäytymisen arvoja, joita Eurooppa maailmassa edustaa.
<SPEAKER ID="130" NAME="Marco Cappato" LANGUAGE="IT">
Arvoisa puhemies, hyvät kollegat, kuten olette sanonut, arvoisa komission jäsen, Italian hallitus toimittaa toimenpiteen kaikki yksityiskohtaiset tiedot kuukauden loppuun mennessä. Sitä ennen on kuitenkin pohdittava toista seikkaa, nimittäin hätätilaa; sitä on pohdittava EU:n toimielimissä. Ensinnäkin Euroopan neuvostolle on ilmoitettava ensin, kun tällaisessa tapauksessa julistetaan hätätila. Tätä ei ilmeisesti ole tehty. Kysymme teiltä, oletteko saanut tiedon ja tehtiinkö näin.
<P>
Hätätila on oikeutettu, kun sattuu luonnonmullistus, katastrofi tai muu sen kaltainen tapahtuma. Kuitenkin on mahdollista määritellä - Edit Bauer sanoi aiemmin ”ministeri Amaton aiemmin ehdottamat toimet” - mutta on varmasti totta, jos asia sanotaan selvästi, että romanikysymyksen huono hoitaminen ei ole yksin Berlusconin hallitukselle ominaista, vaan se on vuosien ja vuosikymmenten huonon hoitamisen perintöä. Tästä syystä on mahdotonta ajatella ja vaikea ymmärtää sitä, että nyt julistetaan hätätila, kun sellaista ei ole. Tämän hetkisen hätätilan voisi sanoa johtuvan sallivuuden ja demokratian puutteesta Italian kaltaisessa maassa, joka on saanut kaikkein eniten tuomioita Euroopan ihmisoikeustuomioistuimessa. Hätätila johtuu juuri tästä. ”Romanihätätilaa” ei voida julistaa, koska sellaista hätätilaa ei ole.
<P>
On olemassa ongelma, joka on hoidettava. Se olisi hoidettava hyväksymällä, kotouttamalla, investoimalla varoja, ei tuhlaamalla kuten nyt tehdään, kun ei käytetä EU:n varoja. Ei saisi luottaa harhaluuloon, että hallituksen kykenemättömyys hoitaa tämän kaltaisia ongelmia voidaan peittää biometrisen teknologian avulla.
<SPEAKER ID="131" NAME="Elly de Groen-Kouwenhoven">
Verts/ALE-ryhmän puolesta. - (EN) Arvoisa puhemies, digitaaliset sormenjäljet ovat uudenaikainen versio natsien menetelmistä erottaa mustalaiset muista kansalaisista. Digitaalisia sormenjälkiä sisältävä tietokanta on rasismin julmin ilmenemismuoto sitten vuosien 1940-1945, koska sormenjäljet ovat valtiovallan sallima ensimmäinen askel etnisen ryhmän massahäätöjen helpottamiseksi. Useimmat romaneista, jotka ylittävät laillisesti yhä rajattomamman Euroopan rajoja, ovat köyhiä ja huonosti koulutettuja. He tarvitsisivat periaatteessa vain paikan, jossa asua. Köyhyys ongelma olisi poistettava paikan päällä, ei häätöjen avulla. Muistakaamme myös, että romanit ovat Euroopan suurin vähemmistö - väestömäärältään Euroopan romaniyhteisöä pienempiä jäsenvaltioita on jopa 19.
<P>
Romaneilla oli kommunismin aikana työtä ja ilmainen terveydenhoito sekä koulutus. Kommunismin jälkeen heidän elintasonsa romahti. Köyhyys oli hedelmällistä maaperää varainhankinnalle. Syntyi mustalaisten omaa teollisuutta: Oxfamin ja CARE:n kaltaiset kansalaisjärjestöt saivat paljon varoja hankkeiden toimeenpanijoina. Romanit eivät tästä juurikaan hyötyneet, ja he alkoivat muuttaa länteen heti kun se oli sallittua. Ministerineuvosto painosti komissiota tutkimaan, miten romanien osallistumista yhteiskuntaan voitaisiin parantaa, ja komissio myöntää 2. heinäkuuta julkaistussa asiakirjassa asian kiireellisyyden. Se viittaa Euroopan parlamentin päätöslauselmaan eurooppalaisen puitestrategian luomisesta ja tunnustaa lopultakin koordinaattorin roolinsa! Asiakirjan kohdassa ”Lessons learned” sanotaan, että romanien osallisuuden edistämisessä tärkein menestystekijä on kansalaisjärjestöjen, erityisesti romanien kansalaisjärjestöjen täysipainoinen mukanaolo. Romaneista on tullut kumppaneita! Toivottavasti pian näemme, miten tämä on toteutettavissa komission oman rakenteen puitteissa.
<P>
Kehotan tällä välin komissiota tutkimaan Etyjin toimintasuunnitelmaa. Miksi keksiä pyörä uudelleen? Lopuksi kehotan komissiota tekemään Italian hallitukselle selväksi, että fasistinen komento on ristiriidassa EU:n lainsäädännön kanssa ja että romaneille on korvattava heidän menettämänsä omaisuus. Ennen Italian vientituote oli muoti, nyt se on rasismi.
<SPEAKER ID="132" NAME="Roberta Angelilli" LANGUAGE="IT">
Arvoisa puhemies, hyvät kollegat, tämä keskustelu antaa minulle tilaisuuden esittää muutamia kysymyksiä vasemmistolle, joka on saanut nokkelan idean käyttää Euroopan parlamenttia hyväksi, ties kuinka monennen kerran, vielä valmisteluvaiheessa olevan italialaisen säädöksen tuomitsemiseen täysin sopimattomalla, harhaanjohtavalla ja ennenaikaisella tavalla.
<P>
Ensimmäinen kysymys: Missä oli Italiaa kymmeniä vuosia hallinnut vasemmisto silloin, kun näitä laittomia leirejä pystytettiin yhä enemmän ja enemmän, vaikka olosuhteet eivät olleet edes perustason terveys- ja turvallisuusnormien mukaiset? Haluan myös kysyä, eikö vaikenemisenne näin monen vuoden ajan ole teille raskas taakka, kun välinpitämättömästi ja tekopyhästi suljitte silmänne ettekä ilmeisesti nähneet - eikä teitä edes poliittisesti kiinnostanut - kun tuhansia lapsia paleltui ja paloi kuoliaaksi joka vuosi turvattomissa hökkelikylissä.
<P>
Ehkä teitä ei edes kiinnosta, että Roomassa, jossa asuu noin 7 000 alaikäistä, on varattu miljoonia euroja kouluopetukseen - hukkaan heitettyyn kouluopetukseen, koska viime vuodesta lähtien vain 25 prosenttia näistä lapsista kävi koulussa säännöllisesti. Kuka tietää, tiedättekö vai ettekö ole tietävinänne, että tämä kouluopetus uskottiin lähes monopolin tavoin muutamalle järjestölle, joiden motivaationa ei niinkään ollut alaikäisten paras vaan julkisten varojen käyttömahdollisuus.
<P>
Kannatan romaniväestön oikeutta tulla osalliseksi väestönlaskennasta - kaikki Italian kansalaisetkin lasketaan säännöllisesti - koska väestönlaskenta takaa oikeuden terveyspalveluihin, sosiaaliseen osallisuuteen ja koulujärjestelmään sisälle pääsyyn. Kannatan myös romaniyhteisön oikeutta henkilöllisyyden tarkastamiseen. Ilmeisesti mitään laajoja toimenpiteitä ei ole suunnitteilla, vaan jos paperit ovat kunnossa, tarkistusta ei tehdä. On kuitenkin niin, että sellaisesta lapsesta, jonka syntymää ei ilmoiteta ja jolla ei ole mitään tunnistettavaa henkilöllisyyttä, tulee näkymätön lapsi ja näin ollen helppo saalis kaikenlaiselle hyväksikäytölle, kuten elinkaupalle, laittomalle adoptiolle, seksuaaliselle väärinkäytölle ja alaikäisten työssäkäynnille. Tämä koskee yhtä hyvin kaikkia Italiassa asuvia alaikäisiä, niin italialaisia kuin EU:n kansalaisia sekä sellaisia, jotka eivät ole EU:n kansalaisia.
<P>
Lopuksi muutama sana suullisten kysymystenne otsikosta. Säädöksessä ei mainita lainkaan etnisiä ryhmiä, eikä suunnitelmissa ole laatia erityistä tietokantaa, ei varsinkaan romanien sormenjälkitietokantaa. Paremmat ehdotukset ovat tietenkin aina tervetulleita - olemme avoimia rakentaville ehdotuksille. Meille ei kuitenkaan kannata saarnata kenenkään sellaisen, joka vuodesta vuoteen epäonnistuu vakavan yhteiskunnallisen hätätilan selvittämisessä.
<SPEAKER ID="133" NAME="Vittorio Agnoletto" LANGUAGE="IT">
Arvoisa puhemies, hyvät kollegat, Italian fasistihallinto sääti tasan seitsemänkymmentä vuotta sitten, 14. heinäkuuta 1938, rotuasetuksen, joka oli Saksan rotulakien kaltainen. Me tunnemme oman historiamme: yli 500 000 romania surmattiin kuolemanleireillä. Silloinkin aloitettiin väestönlaskennalla.
<P>
Italiassa on käynnissä täysimittainen profilointi, joka koskee kaikkia romaneja, myös lapsia, joilta otetaan sormenjäljet, ja myös yhteisön kansalaisia ja jopa Italian kansalaisia siitä huolimatta, että heidän tietonsa on jo rekisteröity. Napolissa käytetyissä kyselylomakkeissa, hyvä Roberta Angelilli, on kysymyksiä uskonnosta ja etnisestä alkuperästä, ja se muistuttaa paljon Vichyn tasavallan natsimiehityksen aikana käyttämää lomaketta. Milanossa tehtiin tiedosto vanhasta romanista, Italian kansalaisesta, joka oli selvinnyt kuljetuksesta natsien kuolemanleirille. Mihin näitä tietoja käytetään?
<P>
Nyt Italian parlamentin lasten asiain valiokunnan puheenjohtajana toimii - kaikessa hiljaisuudessa - Alessandra Mussolini, Il Ducen tyttärentytär. Tämä sattuma vahvistaa symbolista yhteyttä nykyisestä menneeseen, jonka jo luulimme olevan lopullisesti kuollut ja kuopattu Italiassa ja Euroopassa, mutta joka jälleen tänä päivänä nostaa päätään.
<P>
Historia ei toista itseään, mutta ei ole epäilystä siitä, että Italian hallitus on käynnistänyt rasistisia menettelyjä, jotka ovat selvästi direktiivien 2000/43/EY ja 2004/38/EY vastaisia. Pyydän parlamenttia hyväksymään tämän Italian hallitusta arvostelevan päätöslauselman ja komissiota aloittamaan rikkomista koskevan menettelyn Italiaa vastaan kiireellisesti.
<SPEAKER ID="134" NAME="Stefano Zappalà" AFFILIATION="PPE-DE">
(IT) Arvoisa puhemies, hyvät kollegat, ei ole epäilystäkään, että Italian äärivasemmisto johtaa nyt parlamenttia käytännössä. Vakiintuneen huonon käytännön vuoksi äärivasemmistolaiset parlamentin jäsenet ja vihreät käyttävät jatkuvasti Strasbourgin istuntosalia aseena Italian hallitusta vastaan.
<P>
Sosialisti- ja liberaalipuolueet, jotka siirrettiin sivuun kansalliselta poliittiselta näyttämöltä viime huhtikuun kansanäänestyksessä, ovat löytäneet näyttämön, jolla ne voivat vahvistaa kansallisia valheitaan. Ne hyökkäävät yhdessä suuren ja vahvasti EU-myönteisen jäsenvaltion laillista hallitusta vastaan, jonka hallituksen italialaiset ovat valinneet ja jota he kannattavat 60 prosentin enemmistöllä. Ja me ihmettelemme Irlannin kansanäänestyksen tuloksia!
<P>
Arvoisat puhemies ja komission jäsen Špidla, kaikessa tässä on kysymys asioista, jotka kuuluvat kansallisen toimivallan eikä EU:n toimivallan piiriin. Italian hallitus on kuitenkin aina toimittanut komissiolle kaikki sen haluamat selvitykset. Arvoisa komission jäsen, kehotan teitä kiinnittämään hieman vähemmän huomiota sanomalehtiin ja enemmän huomiota Italian hallituksen virallisesti toimittamiin asiakirjoihin.
<P>
Säädökset eivät liity romaneihin eivätkä sormenjälkien ottamiseen. Ne koskevat henkilöitä, jotka eivät ole EU:n kansalaisia, ja henkilöitä, jotka ovat nomadeja ja joista eräät ovat jo jonkin aikaa esiintyneet Italian rikosraporteissa. Meidän täytyy tietää ihmisten henkilöllisyys, jotta heille voidaan varmistaa pääsy kouluihin, sosiaaliturva, terveydenhoito ja asunto. Säädöksissä ei viitata etniseen alkuperään, niiden kesto ei ole rajoittamaton, niissä ei ole kyse koko maasta, vaan ne liittyvät vain kolmeen erityistapaukseen.
<P>
Ihmisoikeuksista vastaava komission jäsenkin kiinnitti huomiota henkilöasiakirjojen puutetta koskevaan vakavaan ongelmaan 19.-20. kesäkuuta kokoontuneessa Eurooppa-neuvostossa. Tarkoituksena on tehdä henkilöllisyyttä koskevia tutkimuksia, joita monissa jäsenvaltioissa ja kaikkialla Euroopassa on sallittua tehdä ja joita vaaditaan matka-asiakirjoja ja oleskelulupia varten. Tähän liittyy kuvauksia, valokuvia ja sormenjälkien ottamista sekä antropometrisiä tutkimuksia. Tutkimuksella on Italian oikeuslaitoksen tuki erityisesti alaikäisten osalta, ja tutkimus toteutetaan yhteistyössä Italian Punaisen Ristin kanssa, ja niin edelleen.
<P>
Voisin jatkaa tästä asiasta vielä, mutta haluan sanoa kollegalleni, etten koskaan olisi voinut kuvitellakaan puhuvani rasismista hänen maansa yhteydessä. Haluan muistuttaa häntä siitä, että Italia on ollut kulttuurin viejä viimeiset 3 000 vuotta ja tekee sitä yhä edelleen, ja että silloin kun nykyisen kaltainen uudenaikainen sivilisaatio syntyi Italiassa, monien muiden maiden ihmiset elivät vielä alkeellisissa oloissa.
<SPEAKER ID="135" NAME="Adrian Severin" AFFILIATION="PSE">
(EN) Arvoisa puhemies, puhumme samasta asiasta jo neljännen kerran muutaman kuukauden sisällä. Tulokset ovat vaatimattomia, yhtä vaatimattomia kuin osallistuminen istuntoon tänä iltana. Tämä on ehkä itsessäänkin jo järkyttävä ja huolta aiheuttava seikka.
<P>
Romaniväestö on yleiseurooppalainen etnokulttuurinen yhteisö, jolla ei ole kansallisvaltiota. Romaneita oli Euroopassa jo silloin, kun Eurooppaan muodostui kansallisvaltioita. Nämä valtiot antoivat romanien elää kurjuudessa, käyttivät heitä orjina tai lähettivät heitä keskitysleireihin.
<P>
Euroopan unionin laajentuminen oli romanien vapautumisen viimeinen näytös. Romanit ovat nyt Euroopan kansalaisia. Absoluuttisesti tarkasteltuna he ovat ehkä kaikkein aidoimpia Euroopan kansalaisia, koska he ovat vain eurooppalaisia. Euroopan haasteena on kotouttaa heidät kulttuurisesti, sosiaalisesti ja taloudellisesti.
<P>
Tämän vuoksi romanipolitiikka olisi yhteisöllistettävä. Strategia, jossa valtioille annetaan vain suosituksia, jolloin niille jää lopullinen valinta ja vastuu, ei yksinkertaisesti toimi.
<P>
Toisaalta se, mitä Italiassa nyt tapahtuu, edustaa vaarallisen ilmiön, Euroopan kansallismielisyyden nousun, pahinta uhkakuvaa. Siinä tulee ilmi kyseisen ilmiön kansallispopulistinen puoli. Italialaisilla on toki oikeus pelätä, mutta Italian hallituksen nykyinen rasistinen politiikka on kenen tahansa Italian kansalaisen mielestä pelottavaa.
<P>
Tänään sormenjäljet, huomenna pakkotyö, ylihuomenna keskitysleirit - ja sen jälkeen tämä kaikki voi koskea romanien lisäksi mitä tahansa yhteisöä.
<P>
Olemme pyytäneet komissiota tarkistamaan, onko Italian lainsäädäntö Euroopan unionin normien mukainen. Mitään ei ole tehty. Tarkistusta lykättiin, kunnes laki hyväksytään. Nyt tilanne on pahempi. Meidän on ryhdyttävä toimiin ja käytettävä perussopimusten tarjoamia välineitä, jotta saisimme tämän vaarallisen rasistisen kehityksen loppumaan Italiassa. Näin voisimme myös rohkaista samoihin lähestymistapoihin muuallakin.
<P>
Emme saa jäädä odottamaan toista joukkotuhoa ennen kuin järjestämme uusia kansanäänestyksiä Euroopan integraation tukemiseksi.
<SPEAKER ID="136" NAME="Adina-Ioana Vălean" AFFILIATION="ALDE">
(EN) Arvoisa puhemies, keskustelemme parlamentissa jälleen kerran siitä, miten Italia kohtelee romaniväestöä. Tällä kertaa Italian hallitus tarjoaa lisämausteeksi ei enempää eikä vähempää kuin hätätilan julistamista, romaniväestön laskentaa ja romanien sormenjälkien ottamista ennen maastakarkotusta.
<P>
Huomaan, että olen jälleen tänään vaatimassa komissiolta ja neuvostolta toimia. Emme halua enää lupauksia, vaan nyt haluamme neuvoston ja komission ryhtyvän konkreettisiin toimiin, jotta Italia saadaan noudattamaan EU:n lainsäädäntöä ja arvoja. EU:n syrjimättömyysdirektiivin täytäntöönpanoa on arvioitava samalla tavoin kuin vapaata liikkuvuutta koskevaa direktiiviä. Meidän on toteutettava yhtenäistetty lähestymistapa ja nopeutettava EU:n romaneita koskevan strategian täytäntöönpanoa.
<P>
Meillä on käytettävissämme kaikki välineet, mutta näyttää siltä, että niiden käytössä tietyllä tavalla arkaillaan, kun on puolustettava kansalaisvapauksia turvallisuuden vaatimuksia vastaan.
<P>
Siitä on vuosi, kun Italia alkoi suunnitella suhteettomia ja järkyttäviä turvatoimia, jossa oli ruskean populismin sävy. Nyt ruskea näyttää olevan muuttumassa mustaksi.
<P>
Aikovatko he todella ottaa romaneja kiinni Italian kaduilla? Aikooko Eurooppa yhä katsoa tällaista kuin hiljainen rikoskumppani?
<SPEAKER ID="137" NAME="Mario Borghezio" AFFILIATION="UEN">
(IT) Arvoisa puhemies, hyvät kollegat, on vakava asia, että emme pysty tarkastelemaan vaadittuja toimia rauhallisesti syistä, jotka liittyvät pelkästään Italian politiikkaan. On sanottu, että mitään hätätilaa ei ole julistettu. Ilmeisesti itse asiassa Prodin hallitus julisti hätätilan ja ilmoitti romaneihin liittyvien toimien olevan tarpeen ministeri Amaton valmistelemien toimien kautta. Italian nykyinen hallitus ei ole tätä tehnyt, se on vain suorittanut väestönlaskennan. Näin sanotaan Euroopan komission tutkittaviksi toimitetuissa kirjeissä, ja komissio voi ainoastaan todeta tämän olevan totta, koska poliittinen spekulointi on yksi asia ja totuus toinen. Totuudella on enemmän merkitystä.
<P>
Toimenpiteet koskevat jokaista. Ehkä joku täällä parlamentissa väittää, ettei tiedä, vaikka ehkä tietääkin totuuden eli sen, että nomadien leireissä on alaikäisiä, jotka ovat haamulapsia: heillä ei ole henkilöllisyyttä - ja eikö henkilöllisyys kuulukin ihmisoikeuksiin? He eivät saa rokotuksia, he eivät voi käydä koulua, vaikka haluaisivatkin, koska se estetään. Sen sijaan heillä käydään kauppaa, kuten liiankin hyvin tiedämme.
<P>
Tietokantaa ei ole perustettu. On olemassa hyvin selvät ja tarkat säännöt siitä, että tietokantaa ei saa käyttää, ellei se ole yksityisyyttä koskevien sääntöjen mukainen. Kyseessä ei ole rekisteri, johon kuka tahansa pääsee tutustumaan, vaan tietoja kerätään vain tarpeen vaatiessa. Kun tuomarit merkitsivät muistiin tietoja alaikäisten tuomioistuimissa, sitä pidettiin vakiokäytäntönä.
<P>
Hallitus päätti lopulta viisaasti siirtää säädöksen täytäntöönpanon Italian Punaiselle Ristille. Leireillä kävijä ei olekaan SS vaan Italian Punainen Risti, jonka kyvyt ja ymmärrys koko maailman syrjäytettyjen ja vainottujen ihmisten auttajana tunnetaan kautta maailman.
<SPEAKER ID="138" NAME="Umberto Guidoni" AFFILIATION="GUE/NGL">
(IT) Arvoisa puhemies, arvoisa komission jäsen, hyvät kollegat, on nimenomaan kyse väestön etnisestä profiloinnista, kun ehdotetaan sormenjälkien ottamista romaneilta, myös alaikäisiltä.
<P>
Italian aloite tuo mieleen Euroopan menneisyyden synkät ajanjaksot ja järkyttävät toimet, joiden olisimme jo suoneet unohtua historiankirjojen lehdille. Kyseessä on vastenmielinen säädös, joka rikkoo Euroopan ihmisoikeussopimuksessa määriteltyjä ihmisoikeuksia ja perusvapauksia. Sisäministeri osoittaa, ettei hän edes tunne EU:n direktiivejä, koska hän väittää, että säädöksen vaatimus ottaa sormenjäljet kaikilta muilta kuin EU:n kansalaisilta on asetuksen (EY) N:o 380/2008 mukainen. Italiassa asuvat romanit, varsinkin alaikäiset, ovat kuitenkin melkein kaikki Italian tai ainakin EU:n kansalaisia.
<P>
Jos ratkaistavanamme oleva ongelma on, kuten ministeri sanoo, se, että leirien olosuhteet ovat epäinhimilliset ja että lapset joutuvat elämään rottien kanssa, hänen pitäisi selittää, miten sormenjälkien ottaminen ratkaisee ongelman, kun se Rooman maaherrankin mielestä on tarpeetonta. Jos Italian hallitus on todella huolissaan alaikäisten elinolosuhteista, sen olisi muutettava leirejä terveellisemmiksi ja edistettävä sosiaalista osallisuutta ja kotoutumista sekä koulutusta ja osallistumista työelämään. Etnisen vähemmistön rodun perusteella tapahtuva profilointi todennäköisesti vaarantaa alaikäisten tulevaisuuden ja mahdollisuuden kotoutumiseen sekä, paradoksaalista kyllä, uhkaa tehdä uhreista rikollisia.
<P>
Äärivasemmisto ei ole kanssani samaa mieltä. Päätän puheenvuoroni siteeraamalla Famiglia Cristiana -lehteä: digitaalisten sormenjälkien ottamisen myötä poliisivaltio näyttää tylyimmät kasvonsa romanilapsille, jotka kuitenkin ovat Italian kansalaisia. Lehdessä ihmetellään, miksei maassa laajoilla alueilla rehottavaa todellista rikollisuutta torjuta yhtä päättäväisesti? Onko syynä ehkä se, että siitä saadaan vähemmän poliittista pääomaa?'
<SPEAKER ID="139" NAME="Marian-Jean Marinescu" AFFILIATION="PPE-DE">
(RO) Vähemmistöryhmien tilanne Romaniassa oli aihe, jota käsiteltiin tiiviisti jäsenyysneuvottelujen aikana.
<P>
Romanian viranomaiset laativat romaniväestöä koskevan kotoutusstrategian, jonka Euroopan komissio hyväksyi ja jota se seuraa. Strategiaan kuuluu toimia, jotka liittyvät erityisesti koulutukseen ja työmarkkinoille pääsyyn ja ovat täysin EU:n normien mukaisia.
<P>
Romaniväestöä on siirtynyt vuodesta 2004 lähtien muihin Euroopan unionin maihin liikkumisvapauden periaatteen mukaisesti. En kiistä, että jotkut heistä ovat rikkoneet niiden maiden lakeja, joihin he ovat muuttaneet. Heidän on vastattava teoistaan oikeudessa.
<P>
Olen kuitenkin sitä mieltä, että tästä lähtien kaikilta jäsenvaltioilta olisi vaadittava samaa kuin Romanialta eli johdonmukaisia kotoutusohjelmia, jotka perustuvat EU:n periaatteisiin. Ohjelmiin ei saisi sisältyä lainkaan syrjiviä toimia, kuten Italian hallituksen äskettäin hyväksymän päätöksen kaltaista sormenjälkien ottamista, tai pakkotoimia, jotka haittaavat rehellisiä kansalaisia.
<P>
Tämän tyyppiset asenteet voivat luoda - ja pelkään, että niin on jo käynyt - kielteisen, väärän kuvan muista Euroopan yhteisön kansalaisista, jotka asuvat ja tekevät työtä Italiassa ja ovat arvostettuja omissa asuinyhteisöissään.
<P>
Pyydän puheenjohtajavaltio Ranskaa ottamaan kaikki nämä näkökohdat huomioon ja sisällyttämään puolivuotiseen esityslistaansa todellisen Euroopan tason politiikan romaniväestön kotouttamiseksi. Pyydän, että komissio julkaisisi järjestelmällisesti tietoja romanien tilanteesta, muun muassa kotouttamisessa ja sosiaalisessa osallisuudessa saavutetusta konkreettisesta edistyksestä sekä siitä, miten Euroopan rahastoja on käytetty hyväksi ja millaisia tuloksia on saavutettu.
<P>
Kohdistan tässä tilaisuudessa sanani myös romaniväestöä edustaville kansalaisjärjestöille ja pyydän heitä antamaan tietoja niille kansalaisille, joiden etua he ajavat, sekä kannustamaan heitä käyttämään mahdollisimman tehokkaasti hyväkseen Euroopan unionissa ja jäsenvaltioissa nykyään tarjolla olevia välineitä.
<SPEAKER ID="140" NAME="Kristian Vigenin" AFFILIATION="PSE">
(BG) Arvoisa puhemies, arvoisa komission jäsen, eri poliittisten ryhmien toiminta ihmisoikeuksien ja ihmisarvon puolustamiseksi on hyvä esimerkki Euroopan parlamentin kypsyydestä. Pidän valitettavana, ettei PPE-ryhmä tullut mukaan yhteiseen päätöslauselmaluonnokseen, mutta sillä on mahdollisuus tukea sitä vielä äänestyksessä. Emme voi vain katsella, kuinka toisen maailmansodan jälkeen ylittämättöminä pidettyjä rajoja ylitetään.
<P>
Italian hallituksen aikomus perustaa romanien biometrisiä tietoja sisältävä tietokanta on jälleen yksi provosointitoimi Berlusconin valtaantulon jälkeen. Haluan vain muistuttaa, että hän on kuvaillut maahanmuuttajia pahan armeijaksi ja tehnyt päätöksen laittoman maahanmuuton kriminalisoinnista. Tämä osoittaa, ettei ongelmaa ole lainkaan ymmärretty ja että toiminta on suunnattu täysin väärälle taholle. Tämä suunnitelma uhkaa romaneja tavalla, joka ei tue kotouttamista vaan itse asiassa tuhoaa mahdollisuuden kotouttamiseen ja etsii käytännössä ratkaisua eristämisestä ja rotuerottelusta, synnyttää romanien vastaisia asenteita ja lisää suuren yleisön pelkoja. Me kaikki tiedämme, mihin se johtaa. Muistakaa Rooman ja Napolin viimeaikaiset tapahtumat. Kun tulipaloa yritetään sammuttaa bensiinillä, joko on tarkoitus saada aikaan suurempi tulipalo tai sitten ei tiedetä, mitä ollaan tekemässä.
<P>
Romanit ovat Euroopan suurin ja luultavasti syrjityin vähemmistö. Romaneilla ei useimmiten ole mahdollisuutta riittävään terveydenhoitoon, julkisiin palveluihin, koulunkäyntiin eikä työntekoon. Näiden ongelmien ratkaiseminen on koko Euroopan haaste; mikään valtio ei ole tähän päivään mennessä onnistunut siinä yksin. Italiakaan ei onnistu. Tämän vuoksi ratkaisua olisi etsittävä paikallisten ja kansallisten viranomaisten yhteistyöstä, jota koordinoidaan ja tuetaan Euroopan tasolla. Euroopan komission olisikin kehitettävä selvempi romanipolitiikka, jota tuetaan taloudellisesti. Tämä suunnitelma mitätöi Euroopan unionin perusperiaatteet ja on ristiriidassa Euroopan yhteisön perustamissopimuksen 12 ja 13 artiklan kanssa. Perussopimusten valvojana Euroopan komission on toimittava tinkimättömästi silloin, kun jokin jäsenvaltio rikkoo sopimuksia.
<P>
Lopuksi haluan muistuttaa, että romanien kotoutuspolitiikka oli yksi tärkeimmistä kysymyksistä, joiden perusteella kotimaani valmiutta päästä Euroopan unionin jäseneksi arvioitiin. Arvoisa komission jäsen, kysyn teiltä, miten olisitte reagoinut, jos Bulgaria olisi soveltanut Italian suunnitelmaa romaneihinsa? Jos nyt ilmoitatte, että Italian politiikka on hyväksyttävää, miten luulette kantanne vaikuttavan Bulgarian tulevaan maahanmuuttopolitiikkaan?
<SPEAKER ID="141" NAME="Gianluca Susta" AFFILIATION="ALDE">
(IT) Arvoisa puhemies, hyvät kollegat, olisin todella ollut mieluummin näkemättä tämän iltapäivän keskustelua. Ministeri Maroni lietsoo rasismin liekkejä Italiassa samalla kun yrittää sammuttaa niitä Euroopassa aivan kuin amatööripalomies vihaisen komission jäsen Barrot'n edessä, ja hänen myöhästynyt täyskäännöksensä on ainoa todella groteski tilanne, joka Euroopassa tällä hetkellä on.
<P>
Hyvä Roberta Angelilli, Italiassa romanihätätila koskee pääasiassa romaneja Roomassa, Napolissa ja Milanossa. Turvallisuudelle on tietysti laajalti kysyntää, koska hallituksella on ratkaistavanaan yleinen rikollisuus, kuten muissakin Euroopan maissa, eikä se käytä riittävästi varoja, työvoimaa eikä toimenpiteitä torjuakseen ja estääkseen sosiaaliset epäkohdat, jotka ovat niin monen mafioson ja pikkurikollisen elinehto.
<P>
Emme voi hyväksyä, että 60 vuoden perustuslaillinen vapaus vaarannetaan siksi, että vaalien jälkeen on tarpeen rauhoitella tyytymätöntä enemmistön osaa. Eurooppa ei voi eikä saa hyväksyä tällaista.
<P>
(Vastalauseita)
<SPEAKER ID="142" NAME="Puhemies">
(IT) Olen pahoillani, hyvä Gianluca Susta. Mitä on tekeillä? Euroopan parlamentissa ei sallita muiden parlamentin jäsenten minkäänlaista uhkailua. Pyydän teitä poistumaan.
<SPEAKER ID="143" NAME="Gianluca Susta" AFFILIATION="ALDE">
(IT) Eurooppa ei voi eikä saa hyväksyä syrjintää etnisen taustan perusteella. Tämän vuoksi Euroopassa ja parlamentissa, jota on nimitetty groteskiksi, on oltava valppaina, jotta kansalaisten tasa-arvoisuus voidaan varmistaa. Ehkä jo ensi vuodeksi suunnitellussa väestönlaskennassa on otettava käyttöön samat keinot koskemaan kaikkia ja taattava erityisesti alaikäisille ja köyhille etnisestä taustasta riippumatta oikeus koulutukseen, terveydenhoitoon ja ihmisarvoon, eli oikeudet, jotka heille on turvattu ihmisinä, saati sitten kansalaisina.
<SPEAKER ID="144" NAME="Reinhard Rack" AFFILIATION="PPE-DE">
(DE) Arvoisa puhemies, ihmisoikeudet ovat jakamattomia. Etniseen ryhmään kuuluminen ei voi olla syrjinnän peruste kuten ei myöskään ihonväri, sukupuoli, uskonto, seksuaalinen suuntautuminen tai mikään muukaan. Se on yhteisen Euroopan lainsäädäntöjärjestelmämme olennainen saavutus. Osa tämän yhteisen lakijärjestelmän minäkuvaa ja identiteettiä on kuitenkin se, että suhtaudumme vakavasti tasavertaisuuteen lain edessä. Se tarkoittaa, että meillä on yleistä lainsäädäntöä sosiaaliturvasta, koulutuksesta, työmarkkinoista ja rikollisuuden torjunnasta ja että sovellamme sitä - ilman syrjintää. Monet näistä asioista edellyttävät henkilöllisyyden määrittelyä. Komission jäsen Špidla viittasi aivan oikein tähän joskus ”romaniongelmaksikin” kutsutun ongelman oikeudelliseen näkökohtaan. Hän sanoi myös, ettei hän aio tehdä kaikkea niin kuin lehdistö vaatii, vaan aikoo pyytää Italian hallitukselta selvitystä. Tämä on oikea tapa toimia.
<P>
Kaikessa tässä on oikeudellisen puolen lisäksi mukana inhimillistä kärsimystä. Monet romanit ja näin ollen myös monet lapset elävät äärimmäisessä köyhyydessä. He eivät ole kotoutuneet, ja heillä on hyvin pieni tai olematon mahdollisuus päästä eteenpäin yhteiskunnassamme. Siihen tarvitaan apua. Kotikaupungissani Grazissa on käyty vuosia vilkasta keskustelua kerjäävistä romaneista ja keskusteltu romanien kanssa siitä, miten ihmiset voisivat päästä ulos tästä vaikeasta tilanteesta tai ainakin pärjätä siinä mahdollisimman hyvin. Yksi ratkaisu on, että Grazin asukkaat rahoittavat työpaikkoja Slovakiassa ja maissa, joista nämä romanit tulevat. Näin ainakin monet lapset säästyvät kerjäämiseltä ja elämältä kadulla. Meidän on tehtävä enemmän, ja me teemme!
<P>
Lisäksi on eräs romaneita koskeva ongelma, joka liittyy meihin. Se on politikointi. Tämä aihe, nämä ihmiset ja heidän kärsimyksensä on potentiaalista ainesta politikoinnille, populistiselle politikoinnille kentällä ja, kuten keskustelummekin osoittaa, valitettavasti myös eurooppalaiselle populismille.
<SPEAKER ID="145" NAME="Ignasi Guardans Cambó" AFFILIATION="ALDE">
(ES) Arvoisa puhemies, romanit, jotka ovat yksi vanhimmista Euroopan ihmisryhmistä, ansaitsevat Euroopan unionin huomion, jota he eivät ole tätä ennen saaneet. Italian nykyiset toimenpiteet eivät tietenkään ole hyväksyttäviä, ja vastustamme niitä jyrkästi, koska kyseessä on rotuun perustuva lainsäädäntö, joka kriminalisoi tietyn etnisen ryhmän.
<P>
Meidän on kuitenkin tehtävä selväksi, että tämän menettelyn lopettaminen ei riitä. Pelkästään lopettamalla nyt kritisoimamme menettely emme voi ratkaista ongelmaa. Ei, vaan meidän olisi paljastettava asian taustalla olevat vakavat sosiaaliset ongelmat, joiden hoitamisen eräät hallitukset ovat laiminlyöneet ja jotka ovat jääneet huomaamatta jopa Euroopan komissiossa, jolla oli valtuudet puuttua niihin.
<P>
Tarvitaan eurooppalaista politiikkaa ja ongelman ratkaisemiseen sopivia sitoumuksia, resursseja, aloitteita ja toimia. Komission on toimittava ennakoivasti sopeuttaessaan romaniväestöä, mustalaisia, yhteiskuntaan. Tästä on myönteisiä esimerkkejä koko Euroopassa (esimerkiksi Espanjassa koulutuksen alalla). Hyviä esimerkkejä on, mutta silti meillä on vielä ongelmia ratkottavana.
<P>
Olemme puhuneet tuntikausia Euroopan kansalaisuudesta. Nyt on aika käsittää, että kyseinen kansalaisuus koskee kaikkia rodusta riippumatta.
<SPEAKER ID="146" NAME="Vito Bonsignore" AFFILIATION="PPE-DE">
(IT) Arvoisa puhemies, hyvät kollegat, Euroopan parlamenttia käytetään nyt virheellisiin sanomalehtikirjoituksiin perustuvaan keskusteluun, aivan kuin se olisi Italian kansallisen parlamentin kolmas kamari. Komissio tutkii yhä asiaa ja esittää kertomuksen hallituksen aloitteesta kuun loppuun mennessä.
<P>
Italian hallitus ei siis ole rikkonut kenenkään oikeuksia eikä varsinkaan alaikäisten tai lasten oikeuksia, ja ministeri Maroni on jo ilmoittanut ja vakuuttanut useita kertoja, että mitään tietokantaa ei perusteta, vaan että kaikki tiedot käsitellään täysin henkilötietosuojaa koskevien sääntöjen mukaan. Lisäksi toimenpide on väliaikainen ja näin ollen sitä käytetään vain hyvin vähän aikaa. Ministeri Maroni on myös vahvistanut, että nomadien leireissä asuvien nomadien ja alaikäisten laskenta tapahtuu täysin YK:n lapsen oikeuksista tehdyn yleissopimuksen mukaisesti ja että se tehdään, jotta voitaisiin toteuttaa lasten ja nuorten koulutus- ja kotoutusohjelmia, joista on jo nyt säädetty väestönsuojelua koskevissa laeissa.
<P>
Pidän erittäin valitettavana, että eri vasemmistolaispiirit jälleen kerran tuovat Euroopan parlamenttiin väittelyn, joka koskee ainoastaan Italiaa. Olen vakuuttunut, että monia asioita olisi pitänyt tehdä jo aiemmin. Haaste jatkuu. Hätätila on todellinen, ja sen ovat tunnustaneet monet puheenvuoron käyttäneet parlamentin jäsenet. Sitä eivät kuitenkaan tunnustaneet hallitukset, jotka olivat vallassa ennen Berlusconin hallintoa, eivätkä monet suuret kunnat. Saamme siis kuun lopulla komission kertomuksen ja silloin saamme nähdä, kuinka opportunistinen vasemmiston kanta on. Vasemmiston ystävät, aloititte liian aikaisin ettekä tehneet kovin hyvää työtä käytettävissänne olleen hyvin vähäisen tiedon perusteella.
<SPEAKER ID="147" NAME="Sarah Ludford" AFFILIATION="ALDE">
(EN) Arvoisa puhemies, en ole italialainen enkä vasemmistolainen, joten Stefano Zappalàn ja Roberta Angelillin pyytäessä minua pitämään Italian hätätilaa koskevaa asetusta vaarattomana lakina, jolla vain varmistetaan romaniyhteisön asianmukaisten julkisten palvelujen saanti, olen mielestäni oikeutettu epäilemään tätä, kun otetaan huomioon populistinen ja ikävä poliittinen retoriikka, jota tämän asian yhteydessä on viime viikkoina käytetty. Romanien sormenjälkien ottaminen on joka tapauksessa syrjivää ja varmasti laitonta - olemmeko unohtaneet natsien historian ja fasistien rotuvainot?
<P>
Mielestäni komission jäsen Špidla vaikutti kohtuullisen valmiilta kitkemään syrjivää kohtelua, ja toivon, että hän näkee asian lävitse. Hän voisi pelastaa komission joutumasta samaan maineeseen kuin Franco Frattini, joka vain muutama viikko sitten kehotti meitä ottamaan huomioon oikeuden ja tasavertaisuuden ja on nyt ennakkoluulojen puolustaja. Tarvitsemme eurooppalaista romanistrategiaa ja varoja, jotka kohdistetaan romanien aseman, koulutuksen ja kotoutumisen parantamiseen syrjäyttämisen ja leimaamisen sijaan. Jos voimme saada aikaan yhteisen maatalouspolitiikan, voimme varmasti myös saada aikaan yhteisen romanipolitiikan.
<SPEAKER ID="148" NAME="Carlo Casini" AFFILIATION="PPE-DE">
(IT) Arvoisa puhemies, arvoisa komission jäsen, hyvät kollegat, modernissa ihmisoikeuskulttuurissa painotetaan ihmisenä olemista kansalaisuuden sijaan. Tämän periaatteen mukaan ulkomaalaisia, kansalaisuudettomia henkilöitä ja nomadeja on kohdeltava samanarvoisina kansalaisten kanssa, kun kyse on ihmisen perusarvosta, jonka huomioon ottaminen edellyttää yhteisvastuullisuutta heikoimpia eli erityisesti lapsia kohtaan.
<P>
Tällainen herkkyys asian suhteen ei kuitenkaan ole riittävä syy siihen, että Euroopan parlamenttia aletaan käyttää kansallista hallitusta vastaan nostettujen mitä mielettömimpien rasismisyytösten näyttämönä, varsinkin kun kyseinen hallitus ilmoittaa - ainakin keskustelun aiheena olevien asiakirjojen mukaan - ottaneensa tehtäväkseen yleisen järjestyksen lisäksi myös lasten suojelemisen viitaten eräisiin liikkuvaa elämään viettäviin yhteisöihin, jotka elävät erityisen vaikeissa olosuhteissa.
<P>
Vastaus tehtyihin kysymyksiin löytyy helposti lukemalla Italian hallituksen hyväksymät säädökset, jotka koskevat, kuten jo on sanottu, vain kolmea kahdestakymmenestä alueesta. Teitä ehkä hämmästyttää, että sanat ”romani” ja ”sormenjäljet” eivät esiinny näissä asiakirjoissa. Siksi ei olekaan totta, että niissä olisi nimenomainen määräys kaikkien tietyn rotuisten ihmisten rekisteröinnistä. Totta ei ole myöskään se, että otettaisiin käyttöön sotilaallinen väestönlaskentajärjestelmä. Poliisipäälliköille myönnetyissä harkinnanvaraisissa valtuuksissa on otettava huomioon humanitaariset ja hyvinvointia koskevat profiilit ja on pyrittävä - näin ainakin ilmoitetaan olevan tarkoitus - ihmisten elämän parantamiseen ja erityisesti alaikäisten kotouttamiseen kiinnittäen huomiota varsinkin koulunkäyntiin.
<P>
Voi tietenkin olla aihetta pelätä, että kyseessä olevia toimia aletaan panna täytäntöön sotilaallisin tai sortavin keinoin. Tämän vuoksi on aivan oikein esittää toivomus, kuitenkin tiiviin yhteistyön hengessä, että painopisteenä ovat positiiviset erityistoimet sekä erityisesti alaikäisten tuki-, vastaanotto- ja kotoutustoimet. Kunkin julkisen tahon on kuitenkin voitava tehdä velvollisuutensa lakien noudattamiseksi. On kohtuutonta odottaa enempää.
<SPEAKER ID="149" NAME="Fabio Ciani" AFFILIATION="ALDE">
(IT) Arvoisa puhemies, hyvät kollegat, pahoittelen aiemmin tapahtunutta. Minulla ei todellakaan ollut aikomus uhkailla kollegaani, ja pyydän häneltä anteeksi. Kuitenkin, koska hän väitti, että me emme tienneet, mistä puhuimme, esitän esimerkin rekisteröintikortista, jonka tekstin luen täällä.
<P>
Tämä on rekisteröintikortti, ei kuulopuhe: ”liikkuvan väestön yhteisöjen hätätilaa ja asumista hoitava poliisipäällikkö Campanian alueella: väestönlaskenta, maitokeskus, perhe, etunimi, sukunimi, syntymäaika, uskonto, etninen alkuperä”. ”Uskonto ja etninen alkuperä” tarkoittaa rasismia. Se on vastoin kaikkea sitä, mitä asetuksessa (EY) N:o 2043 määrätään, ja kun sormenjälkiin perustuvia henkilötietoja perustellaan viittaamalla asetukseen (EY) N:o 380/2008, korostan, että kyseinen asetus koskee vain kolmannen maan kansalaisia. Italian romanileireillä kuitenkin kolme neljännestä on romanialaisia ja muut ovat Italian romani- ja sintikansalaisia.
<P>
Meidän on pelastettava romanien ja heidän alaikäisten lastensa elämä ja tulevaisuus, erityisesti niiden, jotka ovat vaarassa syrjäytyä tai joutua hylätyiksi. Emme saa saattaa huonoon valoon tai epäilyksen alaiseksi kokonaista yhteisöä, ja meidän on varottava synnyttämästä mustalaisvastaisia mielialoja. Tällainen riski on hyvin suuri Italiassa.
<SPEAKER ID="150" NAME="Miroslav Mikolášik" AFFILIATION="PPE-DE">
(SK) Haluan puhua hieman romanien tilanteesta, jota on käsitelty täällä parlamentissa.
<P>
Olen kotoisin Slovakiasta eli valtiosta, jossa romanikielestä tehtiin hiljattain kodifioitu kieli, normaali vähemmistökieli, ja jossa pääsy terveydenhoidon ja koulutuksen piiriin on varmistettu kaikille. Eri asia on, käyvätkö romanilapset koulua ja käyttävätkö he kaikkia mahdollisuuksiaan hyödyksi.
<P>
Sosiaaliturvaetuisuuksien ansiosta tämä vähemmistö kehittyy dynaamisesti; se on yksi dynaamisimmin kehittyvistä vähemmistöistä numeroin tarkasteltuna Slovakiassa. Meillä on monen miljoonan arvoisia kotouttamisohjelmia, ja asunto-ongelmat pyritään ratkaisemaan. Mielestäni Italian hallitus on samassa tilanteessa, kun se pyrkii osoittamaan yhteisvastuullisuutta köyhiä, lapsia ja nuoria kohtaan ja samalla tietenkin haluaa ylläpitää yleistä järjestystä, jota lasten ja nuorten suojeleminen edellyttää. Sormenjälkien ottaminen on mielestäni kuitenkin täysin sopimaton toimenpide.
<SPEAKER ID="151" NAME="Martin Schulz" AFFILIATION="PSE">
(DE) Arvoisa puhemies, hyvät kollegat, mielestäni puheenvuoroissa on paljon totta mutta myös paljon valhetta. On kolme asiaa, joissa meidän on pitäydyttävä. Ensinnäkin ihmisryhmien satunnainen valitseminen henkilötietojen keräämiseksi on laitonta niin yleisesti ottaen kuin Italian perustuslain mukaan. Toiseksi tämä tarkoittaa, että lasten, esimerkiksi romanilasten suojelemiseksi tarkoitetut suojelutoimenpiteet on toteutettava Euroopan unionin ja Italian voimassa olevan lainsäädännön mukaisesti. Kolmanneksi Italian ulkoministeri Franco Frattini soitti minulle tunti sitten ja kertoi, että hän haluaa ilmoittaa - ainakin minun ryhmälleni - että sisäministeri Roberto Maroni on tavannut komission jäsen Barrot'n Cannesissa. Tiedän, että siellä oli myös tapaaminen asiasta vastaavan valiokunnan puheenjohtajan Gérard Deprezin kanssa.
<P>
Italian hallitus on Frattinin puhelinsoiton ja Maronin lausuntojen välityksellä antanut ymmärtää, että se ei halua toteuttaa sellaisia lainsäädäntötoimia, jotka ovat jollain tavalla ristiriidassa EU:n lainsäädäntönormien kanssa. Arvoisa komission jäsen Špidla, kehotan teitä ottamaan yhteyttä komission jäseneen Barrotiin hänen palattuaan Cannesista ja pyydän, että raportoitte siitä heti parlamentille, koska Italian hallitus on ilmeisesti ymmärtänyt, että sen tähänastiset toimenpiteet eivät ole EU:n lainsäädännön mukaisia. Jos se nyt tekee tästä oikeat johtopäätökset, mielestäni kehitys on oikean suuntaista.
<P>
(Suosionosoituksia)
<SPEAKER ID="153" NAME="Gérard Deprez" AFFILIATION="ALDE">
(FR) Arvoisa puhemies, hyvät kollegat, kansalaisvapauksien sekä oikeus- ja sisäasioiden valiokunnan puheenjohtajana satuin tänä aamuna olemaan Cannesissa, jossa pidettiin oikeus- ja sisäasioiden neuvoston epävirallinen kokous. Siellä ollessani minulla oli tilaisuus keskustella asioista ministeri Maronin kanssa. Emme tietenkään olleet samaa mieltä asioista, mutta se ei ole syy, miksi pyysin puheenvuoroa. Haluan vastata joidenkin italialaisten kollegoiden väitteisiin, että tämä on ainoastaan Italian asia ja että kohdistamme Italian hallitukseen perustelemattomia syytöksiä. Se ei ole totta.
<P>
Ministeri Maronin kanssa käydyssä keskustelussa kävi hyvin selvästi ilmi, että uuden oikeustoimen kohteena olevien ihmisten joukossa on yhteisön kansalaisia, joilla pitäisi olla liikkumisvapaus. Tämä on ensimmäinen asia, johon kiinnitän huomiota.
<P>
Toinen huomioitava kohta on, että uuden oikeustoimen nojalla tiettyjen Italian lakien soveltamista voidaan lykätä, mutta se ei voi poiketa EU:n lainsäädännöstä eikä EU:n direktiiveistä. Tästä määrätään nimenomaisesti Italian lainsäädännössä, minkä vuoksi kysyin Marronilta: ”Herra ministeri, hyväksyttekö, että Euroopan parlamentin valtuuskunta matkustaa Italiaan ja arvioi tilanteen kaikessa hiljaisuudessa, tapaa kaikki puolueet ja antaa raportin Euroopan parlamentille?” Hänellä ei ollut mitään sitä vastaan, ja hän suostui.
<P>
Näin ollen on valitettavasti hieman liian paksua uskotella, että kyseessä on vain Italiaa koskeva asia. Jos kaikki menee hyvin, mitä pelättävää teillä on?
<P>
(Suosionosoituksia)
<SPEAKER ID="154" NAME="Monica Frassoni" AFFILIATION="Verts/ALE">
(IT) Arvoisa puhemies, hyvät kollegat, en tarvitse puheaikaa, haluan vain kommentoida komission jäsenen Špidlan kysymykseemme antamaa vastausta. Minusta hänen tämänpäiväinen vastauksensa oli hieman ylimalkainen ja välttelevä ja jossakin määrin ehkä hieman ristiriitainenkin. Hän on ilmeisesti kuullut uutisia, minkä ennen minua puhuneet parlamentin jäsenetkin vahvistivat. Jos näin on asianlaita, arvoisa komission jäsen, pyydän, että kertoisitte meillekin nämä uutiset, jotta voimme kaikki tarkastella niitä.
<SPEAKER ID="155" NAME="Roberto Fiore" AFFILIATION="NI">
(IT) Arvoisa puhemies, hyvät kollegat, muistutan teitä siitä, että yleinen mielipide Italiassa on täysin tietoinen siitä, mitä romanileireissä tapahtuu. Romanileirit ja romaniyhteisöt ovat laittomia ja moraalittomia. Sivistyneiden kristittyjen eurooppalaisten keskuudessa naisia ja lapsia pidetään suojeltavina ja puolustettavina, mutta romaniyhteisöissä he ovat usein vapaaehtoisesti hyväksikäytön kohteina ja syyllistyvät rikoksiin ja prostituutioon.
<P>
Italian hallituksella on tämän vuoksi velvollisuus ryhtyä toimiin, vaikka odotettavissa olisi näiden ihmisten karkotus, jotta voitaisiin taata oikeuden toteutuminen sekä naisten ja lasten suojelu, ja estää väestönlaskennan avulla rikollisuuden leviäminen koko yhteisöön sekä lasten ahdistelu ja joutuminen pedofiilien uhreiksi tai rikoksen poluille.
<SPEAKER ID="156" NAME="Renate Weber" AFFILIATION="ALDE">
(EN) Arvoisa puhemies, mielestäni tässä parlamentissa ei saisi missään tapauksessa hyväksyä natsipuheita!
<SPEAKER ID="157" NAME="Vladimír Špidla" LANGUAGE="CS">
Hyvät kollegat, sormenjälkien ottaminen, joka kohdistuu vain yhteen etniseen ryhmään, joko suoraan tai välillisesti, ei ole EU:n lainsäädännön mukaan missään tapauksessa hyväksyttävää. Tietosuojadirektiivissä on muutamia hyvin ankaria määräyksiä, ja olen sitä mieltä, että tästä hyvin laaja-alaisesta ja hyvin monipolvisesta keskustelusta on käynyt ilmi, että tilanne kehittyy hyvin nopeasti. Tämän vuoksi luonnollisesti hyväksyn muutamien parlamentin jäsenten kutsun ja keskusteltuani kollegani Jacques Barrot'n kanssa suosittelen, että hän antaisi parlamentille suoraan tietoja tilanteen viimeaikaisesta kehityksestä.
<SPEAKER ID="158" NAME="Puhemies">
(IT) Keskustelu on päättynyt.
<P>
Äänestys toimitetaan torstaina 10. heinäkuuta 2008.
<P>
Kirjalliset kannanotot (142 artikla)
<SPEAKER ID="160" NAME="Petru Filip  " AFFILIATION="PPE-DE">
kirjallinen. - (RO) Keskustellessamme EU:n alueelle kuuluvan etnisen vähemmistöryhmän valvonnasta otamme vastuullemme suuren, mutta välttämättömän EU:n tason tehtävän.
<P>
Sormenjälkien ottoa etniseltä ryhmältä koskeva asia kuuluu Euroopan parlamentin toimialaan, ja meidän on lujasti päätettävä, että EU:n jäsenvaltioiden on noudatettava tällä alalla EU:n lainsäädäntöä.
<P>
Miksei romanien etnisen ryhmän sormenjälkien ottaminen voisi johtaa sellaiseen päätökseen, että otetaan myös kaikkien Euroopan kansalaisten sormenjäljet? Toteamme, että Euroopan kansalaisuutta on kehitettävä teknisesti ja käytännössä, eli on otettava käyttöön yksi sähköinen eurooppalainen henkilöllisyystodistus.
<SPEAKER ID="161" NAME="Monica Maria Iacob-Ridzi  " AFFILIATION="PPE-DE">
kirjallinen. - (RO) Sormenjälkien ottaminen romanialkuperää olevilta kansalaisilta ei ole EU:n lainsäädännön eikä minkään muunkaan eurooppalaisen ihmisoikeusasiakirjan mukaista.
<P>
Tälle toimenpiteelle haettiin tukea vetoamalla 28. huhtikuuta 2008 annettuun direktiiviin 2008/380, jossa säädetään mahdollisuudesta ottaa sormenjäljet kolmannen maan kansalaisilta. Korostan kuitenkin, että kyseisessä säädöksessä tarkoitetaan vain maita, jotka eivät ole osa Euroopan unionin aluetta. Tämän vuoksi toimenpidettä ei voida perustella tällä tavoin.
<P>
Direktiivissä 2004/38 on pohjimmiltaan kyse siitä, että kaikille EU:n jäsenvaltioiden kansalaisille taataan liikkumisvapaus, etnisestä alkuperästä riippumatta. Näin ollen Italiaa vastaan voidaan aloittaa rikkomismenettely, ja Euroopan komission olisi tiedotettava tämän Italian väestönsuojelun lisämääräyksen nojalla toteutettavan toimenpiteen laittomuudesta.
<P>
Eräät kansainväliset tahot ovat jo esittäneet vastustavia kannanottoja tästä toimenpiteestä. Euroopan neuvosto on tuominnut sormenjälkien ottamisen jyrkästi. Mielestäni Euroopan parlamentin on aika ottaa kantaa asiaan ja reagoida päättäväisesti tilanteeseen.
<SPEAKER ID="162" NAME="Mihaela Popa  " AFFILIATION="PPE-DE">
kirjallinen. - (RO) Kun Euroopan parlamentin täysistunnossa nyt jälleen keskustellaan romanien tilanteesta Italiassa, haluan kiinnittää huomiota seikkaan, jota pidän olennaisen tärkeänä romaniyhteisöjen kotouttamiselle.
<P>
Tarkoitan koulutusta, alaa, joka ulottuu rajojen yli. Kyseessä on tärkeä asia, kun otetaan huomioon romanien liikkuva elämänmuoto.
<P>
Koulutuksen alalla saamani kokemukset osoittavat, että varhaisessa iässä aloitettu koulutus voi muuttaa ihmisten ajattelua, käyttäytymistä ja asenteita.
<P>
Italiassa samoin kuin muissa Euroopan valtioissa, joissa asuu romaneja, on kehitettävä elinikäisen koulutuksen ja oppimisen ohjelmia, koska niiden avulla voidaan edistää tämän etnisen ryhmän ominaisia tapoja, perinteitä ja ammattialoja niin, että nämä ihmiset voivat olla ylpeitä omasta etnisestä taustastaan.
<P>
Mielestäni romanien koulutuksen olisi oltava yksi Euroopan unionin painopistealueista, koska se on demokraattinen tapa kotouttaa tämä etninen ryhmä ja ennen kaikkea nuoret ihmiset.
<SPEAKER ID="163" NAME="Theodor Dumitru Stolojan  " AFFILIATION="PPE-DE">
kirjallinen. - (RO) Romanialkuperää olevaa väestöä on kohdeltava yhtä kunnioittavasti kuin kaikkia EU:n kansalaisia riippumatta siitä, missä EU:n jäsenvaltiossa he asuvat.
<P>
On entistäkin selvempää, mitä on tullut maksamaan se, että romaniväestön taloudellista, sosiaalista ja kulttuurista kotoutusta koskevat toimet ovat puuttuneet sekä Euroopan että kansallisella tasolla. Jäsenvaltioiden, Euroopan komission ja neuvoston on aika hyväksyä ja toteuttaa konkreettisia ohjelmia, joilla heidät saadaan osaksi yhteiskuntaa.
<P>
Vastustan jyrkästi Italian toteuttamia toimia eli romanialkuperäisten henkilöiden sormenjälkien ottamista. Vaadin, että Euroopan parlamentti, neuvosto ja Euroopan komissio ryhtyvät selvästi vastustamaan tätä rasistista toimenpidettä ja vaativat, että Italian hallitus kumoaa sen.
