<CHAPTER ID="011-01">
1. Komission bulgarialaisen jäsenen nimittäminen (äänestys)
<SPEAKER ID="067" NAME="Puhemies">
Esityslistalla on seuraavana äänestykset.
<P>
(Äänestysten tulokset ja kulkua koskevat yksityiskohdat: ks. pöytäkirja)
<P>
Aloitamme ehdotuksilla päätöksiksi Bulgarian ja Romanian nimeämien komission uusien jäsenten nimittämisten hyväksymisestä. Komission puolesta puhuu puheenjohtaja Barroso.
<SPEAKER ID="068" NAME="José Manuel Barroso">
komission puheenjohtaja. (EN) Arvoisa puhemies, teiltä pyydetään nyt lausuntoa Bulgarian ja Romanian nimeämien kahden komission jäsenen, Meglena Kunevan ja Leonard Orbanin, nimittämisestä. Liittymissopimuksessa määrätään nyt ensimmäistä kertaa nimenomaisesti, että Euroopan parlamenttia on kuultava nimitettäessä komission jäseniä uusista jäsenvaltioista. Olen erittäin tyytyväinen tähän parlamentille annettuun tärkeään tehtävään, sillä näin lisätään sekä parlamentin demokraattisia oikeuksia että komission vastuullisuutta.
<P>
Seison tänään täällä edessänne ja pyydän teitä hyväksymään kahden uuden kollegamme nimityksen. Teen näin, koska he molemmat täyttävät mielestäni korkeimmatkin vaatimukset. Euroopan parlamentin hyväksyttyä kahden uuden komission jäsenen nimityksen neuvosto voi nimittää heidät virallisesti. Näin Kunevasta ja Orbanista tulee komission täysivaltaisia jäseniä 1. tammikuuta 2007.
<P>
Komission puheenjohtajana olen erityisen iloinen ja ylpeä siitä, että Kuneva ja Orban - ansioituneita henkilöitä molemmat - liittyvät ryhmääni. Molemmat ovat tehneet uskomattoman lujasti töitä auttaakseen maitaan onnistumaan viimeisissä liittymisvalmisteluissa. Kokemuksensa ja EU-myönteisen vakaumuksensa ansiosta molempien panos komission jäsenten kollegion yhteisessä työssä on erittäin arvokas, jotta Euroopan unionia saadaan kehitettyä ja tarvittavat institutionaaliset ratkaisut tehtyä, niin että EU:sta tulee demokraattisempi, avoimempi ja tehokkaampi.
<P>
Viime viikkojen aikana monilla teistä on ollut tilaisuus tutustua näihin kahteen nimettyyn komission jäseneen joko kahden kesken tai kuulemistilaisuuksissa. Kuneva ja Orban läpäisivät asiasta vastaavien valiokuntien kuulemiset. Olen vakaasti sitä mieltä, että molemmat ehdokkaat osoittivat kuulemisten aikana olevansa itsenäisiä ja riippumattomia, yleisesti päteviä, erittäin kokeneita ja todella perin pohjin sitoutuneita Euroopan unionin kehittämiseen.
<P>
Kielellisen ja kulttuurisen monimuotoisuuden edistäminen Euroopan unionissa liittyy eurooppalaisten arvojemme ja identiteettimme perimmäiseen sisältöön ja on ennakkoedellytys Eurooppa-asioista tiedottamiselle ja monikulttuuriselle vuoropuhelulle. Orban on varmasti oikea henkilö hoitamaan tätä tehtävää.
<P>
Kuluttajien oikeuksien suojelu on keskeistä jok'ikisen kansalaisen kannalta. Olen varma, että Kuneva on paras henkilö tekemään tämän.
<P>
Tammikuun 1. päivä 2007 on todella historiallinen hetki. Euroopan unionin viides laajentuminen päättyy Bulgarian ja Romanian liittymiseen. Laajentuminen on lisännyt rauhaa, vaurautta ja vakautta kaikkialla Euroopassa, ja lisäksi se on rikastuttanut meitä kaikkia niin sosiaalisesti, taloudellisesti kuin kulttuurisestikin. Bulgarian ja Romanian liittyessä Euroopan unioniin täyttyvät niiden lukuisten ihmisten tavoitteet ja toiveet, jotka ovat taistelleet Euroopassa niin kauan vapauden puolesta.
<P>
Uudet jäsenvaltiot kiinnittyvät nyt lujasti yhteisöön ja sen eurooppalaisiin arvoihin, joihin Euroopan unionin julkinen tehtäväkin perustuu. Niiden oikea paikka on yhteisössä, ja ne saavat siitä lisää luottamusta ja uutta pontta toimiinsa, mistä hyötyy taatusti koko Euroopan unioni.
<P>
(Suosionosoituksia)
<SPEAKER ID="069" NAME="Hans-Gert Poettering">
PPE-DE-ryhmän puolesta. - (DE) Arvoisa puhemies, rehellisesti sanottuna yllätyin, kun minua kehotettiin käyttämään nyt puheenvuoro. Ei se mitään, elämä on täynnä yllätyksiä. Olin iloinen kuullessani, mitä sanottavaa komission puheenjohtajalla oli: kuulemiset on pidetty, ja niiden tuloksena sekä Kuneva että Orban ovat saaneet hyväksynnät asiasta vastaavilta valiokunnilta. Minulla on ilo ja kunnia vahvistaa näiden kahden komission jäsenen nimitys: Euroopan kansanpuolueen (kristillisdemokraatit) ja Euroopan demokraattien ryhmä pyrkii tekemään hyvää yhteistyötä molempien kanssa. Tahdomme tehdä niin, ja hyväksymme heidän molempien nimittämisen.
<P>
(Suosionosoituksia)
<SPEAKER ID="070" NAME="Martin Schulz">
PSE-ryhmän puolesta. - (DE) Arvoisa puhemies, hyvät kollegat, komission jäsenten kuuleminen on parlamentille tärkeä erioikeus. Olemme suhtautuneet tehtävään vakavasti, ja niin näyttää tekevän komissiokin. Tästä syystä Romanian ensimmäinen ehdokas Vosgenian ei päässyt edes kuulemisiin, joita hän ei olisi läpäissyt. Arvoisa komission puheenjohtaja, teitte oikein ottaessanne opiksi ja ryhtyessänne toimeen niin, että ehdokas saatiin vaihdettua. Euroopan unionin demokraattiset rakenteet siis toimivat, kun toimielimet vain ottavat tehtävänsä tosissaan.
<P>
Kuulemiset eivät ole tosiaankaan mitään muodollisuuksia vaan todellinen testi. Parlamentin sosialidemokraattisen ryhmän mielestä molemmat ehdokkaat, Kuneva ja Orban, selviytyivät niistä hyvin ja pystyvät hoitamaan heille osoitettavat tehtävät. Äänestämmekin molempien nimittämisen puolesta.
<P>
On kuitenkin todettava, arvoisa puheenjohtaja Barroso, että kysymykseemme vastauksena kirjoittamanne kirje ei selventänyt mitenkään sitä, millainen toimiala Orbanille on tarkalleen ottaen annettu. Toimialan hakeminen 27 jäsenen komissiossa tarkoittanee vain sitä, että komissio muodostetaan Nizzan sopimuksen perusteella. Nizzan sopimus ei laatijoidensa mielestä sovi edes 15 valtiolle, joten se ei sovi taatusti 27 valtiolle.
<P>
(Suosionosoituksia)
<P>
Institutionaaliselta kannalta katsottuna olemme siis tulleet tien päähän. Tätä kritiikkiä ei pidä jättää sanomatta eikä sen saa tulkita kohdistuvan Kunevaan tai Orbaniin, sillä tämä ei liity heihin kumpaankaan.
<P>
Arvoisat uudet jäsenet Orban ja Kuneva, tiesimme jo ennen kuulemisia, ettei teistä kumpikaan ole oikein innokas sosiaalidemokraattisen liikkeen kannattaja. Emme kuitenkaan käytä tätä teitä vastaan, sillä kaikilla on oikeus olla väärässä. Pyydämme teitä kuitenkin pitämään komission jäseniksi tultuanne huolta siitä, ettei jäsenten kollegiossa unohdeta, että Euroopassa tarvitaan tasapainoa taloudellisen ja sosiaalisen vastuun välillä. Äänestämällä puolestanne osoitamme luottavamme siihen, että huolehditte tästä.
<P>
(Suosionosoituksia)
<SPEAKER ID="071" NAME="Graham Watson">
ALDE-ryhmän puolesta. - (EN) Arvoisa puhemies, Romanian ja Bulgarian liittyminen Euroopan unioniin on pian käsillä, minkä osoittaa tämän päivän äänestys kahden komission jäsenen ja kahden tilintarkastustuomioistuimen jäsenen nimittämisestä.
<P>
Sekä Meglena Kuneva että Leonard Orban osallistuivat tiivisti kotimaansa jäsenyysneuvotteluihin. Kummankin kortit olivat lähtökohdiltaan melko huonot, eritoten kun otetaan huomioon, miten pitkän matkan molemmat maat ovat joutuneet kulkemaan jäseniksi päästäkseen. Matkasta tuli odotettua hankalampi, ja ne tarvitsivat kaksi vuotta entisen Euroopan muita maita enemmän.
<P>
Nyt meidän on opittava sopeuttamaan unionimme useampiin jäseniin - täydempään taloon. Perheriitoja tulee väistämättä. Kaikkien on opittava antamaan, jos aikovat jotain saada. Onko talo nyt täynnä, on tietenkin kokonaan toinen kysymys. Ehkäpä jäsen Brok valottaa asiaa viikon loppupuolella.
<P>
Raskaita liittymisneuvotteluja hoitaneilla on oikeus saada vaivanpalkkaa työnsä tuloksista. Kunevalla ja Orbanilla on paljon annettavaa Euroopan unionille. Neuvottelujen kuluessa kehittynyt perinpohjainen asiantuntemus on heille suureksi hyödyksi Berlaymontin yläkerrassa tehtävissä jäsenten kollegion päätöksissä.
<P>
Lyövätkö he pöytään herttakuningattaren vai pataässän puheenjohtaja Barroson korttitalossa riippuu heistä. Olen kuitenkin edelleen vakuuttunut siitä, että Romania ja Bulgaria ovat hyödyksi unionille eivätkä mikään taakka, kuten jotkut yrittävät uskotella meille.
<P>
Tiedän, että osa parlamentin jäsenistä aikoo äänestää toista tilintarkastustuomioistuimen nimitystä vastaan. Jos nämä kaksi maata aiotaan todella ottaa unioniin, on oltava tosissaan ja saatettava ne sisään asianmukaisesti eikä nimityksillä pelleillen.
<P>
Annan puheenjohtaja Barrosolle pienen neuvon sitä varten, kun hän pohtii, miten käyttää kahden uusimman tulokkaan kykyjä: 27:lle komission jäsenelle ei ole tarpeeksi työtä. Siksi kannatimme perustuslain määräystä kollegion koon pienentämisestä. Olkaa hyvä ja varmistakaa, että komission jäsenet toimivat yhteisön etujen mukaisesti eivätkä kotimaidensa edustajina; määritelkää heidän tehtävänsä selkeästi - selkeämmin, kuin mitä teitte puhemies Borrellille lähettämässänne kirjeessä, jossa muka "selvitettiin" toimielinten välisen vuoropuhelun asemaa). Monille meistä se antoi enemmän kysymyksiä kuin vastauksia. Toivotamme kuitenkin kahdelle uudelle komission jäsenelle onnea ja menestystä. Odotamme teiltä toimia, joita tarvitaan Euroopan yhdentymisen edistämiseksi.
<P>
(Suosionosoituksia)
<SPEAKER ID="072" NAME="Monica Frassoni">
Verts/ALE-ryhmän puolesta. - (IT) Arvoisa puhemies, hyvät kollegat, Vihreät / Euroopan vapaa allianssi -ryhmän puheenjohtaja äänestää sen puolesta, että Kuneva ja Orban liitetään komissioon.
<P>
Haluamme onnitella heitä nimityksestä ja toivomme, että he pystyvät työskentelemään ryhmässä, jonka sisäinen yhtenäisyys, motivaatio ja visio Euroopan unionista eivät valitettavasti ole sitä, mitä olisimme toivoneet ja mitä Euroopan unioni tarvitsisi.
<P>
Tältä osin tämän päivän hyväksyvä äänemme on pikemminkin tervetulotoivotus kahdelle uudelle jäsenvaltiolle, joita kaksi komission uutta jäsentä täällä edustaa, kuin tukea nykyiselle komissiolle ja sen politiikalle.
<P>
Arvoisa Kuneva, saatte hyvin pian huomata, että teollisuuden lobbaajat pääsevät komissioon paljon helpommin kuin kuluttajajärjestöt. Niiden on myös paljon helpompi saada äänensä siellä kuuluville. Toivon, että pysytte saamaan tähän muutoksen ja vastustamaan tätä jotenkin.
<P>
Arvoisa Orban, saatte huomata hyvin pian, että Euroopan unionin kulttuurisen ulottuvuuden suojelu on erittäin hankalaa komissiossa, joka suosii liiankin avoimesti yhtä maailmankolkkaa toisten sijasta.
<P>
Arvoisa puhemies, puoltoäänen antaminen muodostaa nyt myös eräänlaisen ennakkotapauksen yksittäisistä komission jäsenistä äänestettäessä. Tätä olemme usein vaatineet, ja toivottavasti pääsemme tekemään tämän myös jatkossa.
<P>
(Suosionosoituksia)
<SPEAKER ID="073" NAME="Francis Wurtz">
GUE/NGL-ryhmän puolesta. - (FR) Arvoisa puhemies, arvoisa komission puheenjohtaja, haluan toivottaa Euroopan yhtyneen vasemmiston konfederaatioryhmän / Pohjoismaiden vihreän vasemmiston puolesta kaksi komission uutta jäsentä, Kunevan ja Orbanin, tervetulleiksi. Ryhmäni hyväksyy molemmat nimitykset.
<P>
Olisin toivonut, että komission puheenjohtaja olisi hyödyntänyt tämän laajentumisvaiheen päättymisen lähinnä keskittymällä perustavanlaatuiseen keskusteluun komissionsa väliarvioinnista, sekoittanut laajentuneen komission korttipakan tarpeen vaatiessa uusiksi ja tuonut koko ryhmänsä sitten parlamentin äänestettäväksi. EU:n toiminnasta, suunnasta ja tulevaisuudesta on tällä hetkellä auki niin monia kysymyksiä, ettei tämä olisi ollut lainkaan pahitteeksi komission arvovallalle eikä parlamentaariselle demokratialle. Näin ei näköjään päätetty tehdä. Toivotan kuitenkin suotuisia tuulia Kunevalle ja Orbanille.
<P>
(Suosionosoituksia)
<SPEAKER ID="074" NAME="Brian Crowley">
UEN-ryhmän puolesta. - (EN) Arvoisa puhemies, tänään pystytetään uusi merkkipaalu Romanian ja Bulgarian edetessä kohti Euroopan unionin demokraattisten valtioiden joukkoa, johon ne ovat tervetulleita takaisin. Olen tyytyväinen komission uusien jäsenten Kunevan ja Orbanin nimitykseen, ja toivon, ettei kukaan kollegoistani täällä parlamentissa pyri hyökkäämään poliittisten näkemysten perusteella heidän kimppuunsa eikä häiritsemään niitä tärkeitä tehtäviä, joita he ryhtyvät jatkossa hoitamaan.
<P>
Komission jäsenen Orbanin tulevaan toimialaan sisältyy etenkin monimuotoisuuden kunnioittaminen, joka on välttämätöntä 2000-luvun Euroopan unionissa. Kehotan kaikkia kollegojani kohtelemaan häntä ja kaikkia komission jäseniä mahdollisimman suopeasti ja eritoten olemaan avuliaita ja esittämään uusia tapoja, joilla monimuotoisuutta voidaan suojella Euroopan unionissa.
<P>
Tässä tärkeässä tilanteessa on oleellista, että Euroopan kaikki kansat kokoontuvat yhteen ja yhdistyvät ja ymmärtävät, että erottipa meitä mikä tahansa erilaisissa ideologioissamme, poliittisissa näkökannoissamme tai uskonnoissamme, meitä yhdistävät ja meille yhteiset asiat ovat paljon voimakkaampia ja suurempia ja niillä saadaan aikaan muutos hyvään Euroopan lisäksi myös muualla maailmassa. Pelkkään politiikkaan juuttumisen sijasta on tarkasteltava laajempaa kuvaa. On tartuttava tilaisuuteen, jonka Romania ja Bulgaria ovat tänään saaneet. Kaikkein tärkeintä on kuitenkin tarttua Euroopan unionille tarjoutuneisiin tilaisuuksiin toimia johtotähtenä, joka tuo maailmaan toivoa, demokratiaa, vapautta ja ihmisoikeuksien kunnioitusta. Eritoten täytyy varmistaa, että tämä voidaan tehdä yhdessä paremman ihmiskunnan puolesta.
<P>
(Suosionosoituksia)
<SPEAKER ID="075" NAME="Jeffrey Titford">
IND/DEM-ryhmän puolesta. - (EN) Arvoisa puhemies, meitä pyydetään tänään hyväksymään Bulgariasta ja Romaniasta kotoisin olevien Euroopan komission jäsenten nimitykset. Minä en niitä hyväksy. Äänestin Bulgarian ja Romanian liittymistä vastaan, kuten tekivät monet Itsenäisyys/demokratia -ryhmän kollegoistani.
<P>
Minua ja muita Yhdistyneen kuningaskunnan itsenäisyyspuoluetta edustavia jäseniä paneteltiin vuonna 2004, koska vastustimme liittymistä. Meillä oli siihen monia syitä. Vastustamme erityisesti EU-valtakunnan rakentamista, sillä Euroopan unioni on läpikotaisin epädemokraattinen organisaatio, joka on vaaraksi itsehallinnolle. Äänestimme vastaan myös siksi, koska tiesimme, että muutamista uusista jäsenvaltioista muuttaisi joukoittain ihmisiä Yhdistyneeseen kuningaskuntaan. Kotimaani infrastruktuuri ei siitä selviäisi. Nyt kaksi vuotta myöhemmin voidaan todeta, että olimme oikeassa: arviolta 650 000 ihmistä unioniin liittyneistä maista tuli Yhdistyneeseen kuningaskuntaan jäsenyyden ensimmäisenä vuotena. Päteviä työntekijöitä on lähtenyt niin paljon, että lisäksi nyt on jouduttu niin naurettavaan tilanteeseen, että Puolan presidentti kutsuu lausunnoissaan maanmiehiään palaamaan kotimaahansa.
<P>
Ajattelevatko EU-valtakunnan rakentajat ikinä toimiensa valtavia sosiaalisia kustannuksia? Olemme nyt tulleet tragedian käännekohtaan: kaksi maata, jotka ovat vapautuneet vasta kommunismin ikeen alta ja saaneet vapauden, luopuvat pian vapaudestaan ja asettuvat Brysselin ikeen - sen tukahduttavan byrokratian ja heltymättömän vallanhimon - alle. Ei mene montaakaan vuotta, ennen kuin Bulgarialle ja Romanialle paljastuu, millaisen virheen ne ovat tehneet antautuessaan suvaitsemattoman Euroopan komission tahtoon. Rautaesirippu vaihtuu ikään kuin laajaksi paperiseksi esiripuksi, joka saattaa olla lopulta lähes yhtä suuri uhka kansalaisvapauksille ja hyvinvoinnille kuin edeltäjänsä.
<P>
Vapautta ei voi jakaa. Siitä ei pitäisi koskaan luopua taloudellisen hyödyn tavoittelemisen vuoksi - etenkään, kun siitä on joutunut ensin maksamaan kovan hinnan.
<P>
(Suosionosoituksia)
<SPEAKER ID="076" NAME="Bruno Gollnisch" AFFILIATION="NI">
(FR) Arvoisa puhemies, hyvät kollegat, haluan lisätä pari pientä kommenttia jäsen Titfordin äskeisiin toteamuksiin, jotka koskivat näitä kahta ystävällismielistä, slaavilaista ja latinalaista, kansakuntaa edustavia komission jäseniä. On totta, että kansakunnat vapautuivat vasta hiljattain kommunismin ikeen alta, emmekä toivo heidän joutuvat toisen ikeen alle.
<P>
Huomautan ensimmäiseksi, että Orbanin toimialalla, monikielisyydessä, on pidettävä ensisijaisena jäsenvaltioiden kansallisten kielten oppimista ja käyttöä myös Euroopan unionin toimielimissä. Hyvät kollegat, annamme hetken päästä lausuntomme kahden jäsenen nimittämisestä tilintarkastustuomioistuimeen. Minulla on edessäni ranskankieliset versiot kyseisistä mietinnöistä. Toisen on laatinut espanjalainen esittelijä Pomés Ruiz bulgarialaisesta ehdokkaasta, ja toisen unkarilainen esittelijä romanialaisesta ehdokkaasta. Ranskankielisissä versioissa tilintarkastustuomioistuimen jäsenten ansioluettelot ja heille esitetyt kysymykset ovat englanniksi. Tässäpä Orbanille tärkeää työnsarkaa: on varmistettava, että kielellistä monimuotoisuutta kunnioitetaan toimielimissämme!
<P>
Haluan toivottaa myös Kunevalle onnea matkaan. Hänellä on ollut hyvin vaikea tehtävä puolustaa Bulgarian etuja neuvotteluissa. Toivottavasi hänen on helpompi puolustaa eurooppalaisten kuluttajien etuja.
<P>
Lopuksi haluan todeta, että vastustamme Nizzan sopimukseen liitetyn pöytäkirjan soveltamista. Sen mukaan komission jäsenten lukumäärä on pienempi kuin jäsenvaltioiden lukumäärä, kun Euroopan unionissa on 27 jäsenvaltiota. Tällöin kaikilla jäsenvaltioilla ei olisi edustajaa komissiossa. Meillä on vielä kaksi ja puoli vuotta aikaa osoittaa, että tällainen toimi on täysin hyödytön ja vastoin kansakuntien yhdenvertaisuutta, jonka on vallittava kansainvälisessä organisaatiossamme tulevaisuudessa.
<SPEAKER ID="077" NAME="Puhemies">
Seuraavana äänestetään ehdotuksesta päätökseksi Bulgarian tasavallan nimeämän komission uuden jäsenen, Meglena Kunevan, nimittämisen hyväksymisestä. Toimitetaan nimenhuutoäänestys työjärjestyksen 99 artiklan 4 kohdan mukaisesti.
<P>
(Parlamentti hyväksyi päätöksen.)
<P>
(Voimakkaita suosionosoituksia)
<P>
Paljon kiitoksia. Onnittelut, komission jäsen Kuneva. Harvat komission jäsenet ovat saaneet yhtä pitkät ja voimakkaat suosionosoitukset.
