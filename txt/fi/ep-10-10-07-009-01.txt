<CHAPTER ID="009-01">
1. Vastuuvapaus 2008: Euroopan poliisiakatemia (CEPOL) (
<SPEAKER ID="125" NAME="Véronique Mathieu" LANGUAGE="FR">
Arvoisa puhemies, hyvät kollegat, talousarvion valvontavaliokunnan yksimielisen äänestystuloksen jälkeen teille tänään toimitettu päätös olla myöntämättä vastuuvapautta on olennaisen tärkeä toimielimellemme.
<P>
Ensiksi haluaisin muistuttaa teitä ammattimaisuudesta ja ponnistuksista, joita muut sääntelyvirastot ovat toteuttaneet noudattaakseen hyvän hallinnon normeja. Näitä ponnistuksia ei pitäisi pilata Euroopan poliisiakatemian antamalla huonolla esimerkillä. Siksi parlamentin on kannettava vastuunsa vastuuvapauden myöntävänä viranomaisena ja kieltäydyttävä myöntämästä CEPOLille vastuuvapautta varainhoitovuodelta 2008 oloissa, joista me kaikki olemme tietoisia.
<P>
Parlamentti ei siten voi hyväksyä vakavia puutteita edellisen johtajan johtamisessa, eikä se etenkään voi suvaita sitä, että johtokunta ei ole kantanut vastuutaan ja toteuttanut tarvittavia toimenpiteitä.
<P>
Viimeiseksi, koska kollegiolla on ollut suuria vaikeuksia vuodesta 2006 alkaen ja koska edistys näkyy vasta vuonna 2014, ei voida enää hyväksyä, että kollegio tarvitsee vähintään yhdeksän vuotta päästäkseen asianmukaiselle hyvän hallinnon tasolle.
<P>
Lopuksi haluaisin kiittää varjoesittelijöitä heidän tässä asiassa tekemästään työstä.
