<CHAPTER ID="011">
Turvallisuuden ja perusvapauksien vahvistaminen internetissä (keskustelu) 
<SPEAKER ID="415" NAME="Puhemies">
- (EN) Esityslistalla on seuraavaksi Stavros Lambrinidisin kansalaisvapauksien sekä oikeus- ja sisäasioiden valiokunnan puolesta laatima mietintö ehdotuksesta Euroopan parlamentin suositukseksi neuvostolle turvallisuuden ja perusvapauksien vahvistamisesta internetissä
<SPEAKER ID="416" NAME="Stavros Lambrinidis" LANGUAGE="EL">
Arvoisa puhemies, elämme aikana, jolloin kaikki - hallitukset, yksityiset yritykset ja jopa rikolliset - pyrkivät hankkimaan mahdollisimman paljon sähköistä tietoa meistä - meidän yksityiselämästämme.
<P>
Erityisesti internet tarjoaa yksityiskohtia yksityiselämästämme, mitä ei voinut kuvitella muutama vuosi sitten. Samalla on selvää, että se parantaa meidän mahdollisuuksiamme käyttää perusoikeuksiamme, kuten sananvapautta, poliittisen toiminnan vapautta, tiedon- ja koulutusvapautta sekä yhdistymisvapautta.
<P>
Ei ole niinkään selvää, että meitä uhkaa vaara, että näitä samoja vapauksia loukataan internetin käytön seurauksena. Hallitukset, yksityiset yritykset tai jopa rikolliset tarkkailevat salaa sitä, mitä me teemme tai katsomme internetissä. Sitäkin vähemmän selvää on se, miten löydämme asiassa tasapainon, miten voimme säännellä internetiä siten, että voimme hyötyä siitä, mutta rajoittaa ilmeisiä vaaroja.
<P>
Pyrin mietinnössäni vastaamaa näihin kysymyksiin. Niitä ovat muun muassa seuraavat:
<P>
ensinnäkin mietinnössä vaaditaan EU:n aloitetta maailmanlaajuisen internetiä koskevan oikeusluettelon laatimiseksi;
<P>
toiseksi mietinnössä todetaan, että on torjuttava tehokkaalla mutta suhteellisella tavalla tietoverkkorikollisuuden vanhoja ja uusia muotoja, kuten väärän henkilöllisyyden käyttöä, sekä suojeltava tekijänoikeuksia; siinä myös muistutetaan että lainsäädännöstä ei saa seurata kaikkien kansalaisten, epäiltyjen ja muiden kuin epäiltyjen, oikean ja väärän, järjestelmällistä valvontaa, koska se olisi tietysti heidän yksityisyytensä räikeä loukkaus;
<P>
kolmanneksi siinä kehotetaan kansalaisten internetiin pääsyä koskevien oikeuksien alalla hallituksia varmistamaan, että kaikkein köyhimmät kansalaiset pääsevät internetiin syrjäisillä alueilla;
<P>
neljänneksi siinä korostetaan, että verkkolukutaidottomuus on 2000-luvun uutta lukutaidottomuutta aivan kuten luku- ja kirjoitustaidottomuus 1900-luvulla, ja että internetiin pääsy on siksi perusoikeus, jota voi verrata oikeuteen käydä koulua;
<P>
viidenneksi siinä vaaditaan toimia käyttäjien suostumuksen rajoittamiseksi, tärkeä kysymys, jota aion nyt käsitellä.
<P>
Kysymys suostumuksesta on erittäin monimutkainen ja, jos emme ratkaise sitä nyt, se palaa ahdistelemaan meitä. Kerron teille esimerkin: parikymmentä vuotta sitten kukaan ei tiennyt mitä sanomalehteä luin; ainoastaan perheeni ja ehkä muutama ystäväni. Siksi - tämä on erityisen totta diktatuurin aikana - salainen palvelu yritti saada sen selville, jotta he voisivat tehdä minusta kansion. Sitten he voisivat sanoa, että Stavros Lambrinidis lukee sitä ja sitä sanomalehteä, joten hänen täytyy olla kommunisti tai hänen täytyy olla amerikkalaismielinen. Nykyään jätän jäljen joka kerta, kun luen sanomalehteä. Se tarkoittaa sitä, että yksityiset yritykset voivat laatia vastaavia "kansioita". Ne voivat laatia profiilin minusta, politiikasta johon uskon, ruokailutavoistani tai jopa terveydestäni. Tarkoittaako se, että käyn näillä Internet-sivuilla, sitä että annan yhteiskunnalle luvan palata 40 vuotta ajassa taaksepäin.
<P>
Meidän on nopeasti annettava järkevää lainsäädäntöä, jolla saavutetaan tasapaino rikollisuuden torjunnan ja oikeuksien suojelun välille sähköisellä aikakaudella. Tasapaino näyttää vaikealta saavuttaa, mutta ei ole sitä. Se voidaan löytää. Emme saa enää käsitellä kyberavaruutta aivan kuin se olisi arkielämän ulkopuolella, jotain erillistä. Se on osa elämäämme. Se tarkoittaa sitä, että kaikkia oikeuksia tai esteitä, joita sovelletaan poliisiin ja yksityisiin yrityksiin internetissä, täytyy soveltaa myös sen ulkopuolella, muuten meitä uhkaa vapauksien poistaminen turvallisuuden nimissä, ja lopulta meillä ei ole vapauksia eikä todellista turvaa.
<P>
Lopuksi haluan kiittää lämpimästi kaikkien poliittisten ryhmien varjoesittelijöitä, jotka näen täällä salissa, heidän huomattavasta tuestaan. Kiitokseni kaikille kansalaisvapauksien sekä oikeus- ja sisäasioiden valiokunnan jäsenille yksimielisestä tuesta, jota mietintö sai kaikilta poliittisilta ryhmiltä. Odotan, että se hyväksytään täysistunnossa.
<SPEAKER ID="417" NAME="Ján Figeľ">
komission jäsen. - (EN) Arvoisa puhemies, kiitän yleisesti Euroopan parlamenttia sekä erityisesti Stavros Lambrinidisia tärkeästä mietinnöstä, joka antaa ajankohtaisen panoksen perusvapauksien ja turvallisuuden edistämiseen internetissä.
<P>
Samalla kun internet saa yhä enemmän painoarvoa nykyaikaisissa yhteiskunnissa ja talouksissa ja vaikuttaa moniin elämänaloihin, teknisen kehityksen huima vauhti aiheuttaa merkittäviä haasteita, joihin meidän on vastattava asianmukaisesti, jos haluamme hyödyntää internetin ja tietoyhteiskunnan kaikkia mahdollisuuksia.
<P>
Jaamme erityisesti Stavros Lambrinidisin huolet, jotka koskevat henkilötietojen suojelua, joka on erityisen tärkeä internetin käyttäjille. Saanen vakuuttaa teidät siitä, että komissio on edelleen sitoutunut vahvistamaan kansalaisten perusoikeuksien ja perusvapauksia sekä erityisesti varmistamaan yksityisyyden ja henkilötietojen korkeatasoisen suojelun internetissä ja muissa yhteyksissä.
<P>
Uskon vakaasti siihen, että asianmukaisen yksityisyyden suojan tavoittelu ei ole ristiriidassa turvallisuuden lisäämisen kanssa. Kyseistä kahta tavoitetta voidaan tavoitella yhdessä ja niin pitääkin tehdä.
<P>
Internetin vakaus ja turvallisuus olivat tärkeimpiä tavoitteitamme tietoyhteiskuntaa käsittelevässä huippukokouksessa vuonna 2005, ja jatkamme näiden tavoitteiden kanssa. Kyseiset asiat esitellään pian uudessa strategiassa kriittisen tietoteknisen infrastruktuurin suojaamisesta, myös EU:n valmiuksien parantamiseksi suurimittaisen verkkohyökkäysten ja häiriöiden varalta. Kyseinen strategia sisältää toimintasuunnitelman, jossa määritellään etenemissuunnitelma internetin vakautta ja selviytymiskykyä koskevien periaatteiden ja suuntaviivojen edistämiseksi.
<P>
Strategian puitteissa kehitetään strategista yhteistyötä kolmansien maiden kanssa, erityisesti tietoyhteiskuntaa koskevissa vuoropuheluissa, joiden avulla pyritään saavuttamaan maailmanlaajuinen yhteisymmärrys tällä alalla. Samaan aikaan komissio on vakuuttunut siitä, että perusvapauksien, kuten sananvapauden, kunnioittaminen internetissä on varmistettava.
<P>
Taaskaan nämä kaksi tavoitetta eivät sulje toisiaan pois. Mietinnössänne käsitellään myös mahdollisuutta kehittää maailmanlaajuisia normeja, tietosuojaa ja sananvapautta. Komissio osallistuu tietosuojaviranomaisten vuosittaisiin kokouksiin ja seuraa käynnissä olevaa työtä, joka koskee mahdollisia tulevia yksityisyyttä ja henkilötietosuojaa koskevia kansainvälisiä normeja. Olemme vahvasti sitoutuneet edistämään korkeatasoista suojaa, jota EU:n kansalaiset nauttivat tällä hetkellä.
<P>
Komissio jatkaa sananvapauden edistämistä kansainvälisillä foorumeilla. Uutta lainsäädäntöä ei pidetä tällä alalla toistaiseksi tarpeellisena. Meillä on jo monia sitovia kansainvälisiä välineitä sananvapaudesta. Tällä hetkellä pitäisin hyödyllisenä sitä, että pohditaan huolellisesti oikeita tapoja valvoa voimassa olevaa lainsäädäntöä. Kyse on siis täytäntöönpanosta. Olisi myös autettava maailmanlaajuisia kaupallisia toimijoita määrittelemään paremmin roolinsa ja vastuunsa sananvapauden perusoikeuden edistämisessä ja vahvistamisessa internetin maailmanlaajuisessa ympäristössä.
<P>
Haluaisin lopettaa yleisellä kommentilla. Uskon, että meidän olisi käsiteltävä vakavia haasteita, joita mietinnössä tuodaan päivänvaloon, ja varmistettava, että oikeuksien ja vapauksien konkreettinen harjoittaminen ei rajoitu kohtuuttomasti vain internetiin.
<P>
Esimerkiksi, keskeinen tekijä turvallista tietoyhteiskuntaa koskevassa komission strategiassa on ollut vuodesta 2006 lähtien kokonaisvaltainen lähestymistapa, jolla varmistetaan sidosryhmien välinen koordinaatio mutta tunnustetaan myös, että jokaisella niistä on erityiset roolinsa ja velvollisuutensa. Meillä kaikilla on velvollisuutemme varmistaa, että toimintamme internetissä ei rajoita liikaa - ja mahdollisesti edistää - muiden turvallisuutta kyseisessä mediassa.
<P>
Näin ollen komissio on yhteistyön hengessä tyytyväinen mietintöön ja tukee sitä.
<SPEAKER ID="418" NAME="Manolis Mavrommatis">
kulttuuri- ja koulutusvaliokunnan lausunnon valmistelija. - (EL) Arvoisa puhemies, arvoisa komission jäsen, hyvät parlamentin jäsenet, aluksi kiitän esittelijää Stavros Lambrinidisia tärkeästä mietinnöstä, jonka hän on laatinut, ja hänen tavoitteestaan suojella henkilötietoja. Se on periaate, jota suurin osa meistä kunnioittaa, myös minä henkilökohtaisesti.
<P>
Kulttuuri- ja koulutusvaliokunnan lausunnon valmistelijana katson, että internet on poikkeuksellinen foorumi kulttuurin ja tiedon levittämisessä. Muistutan siitä onnitellakseni ja kiittääkseni kulttuuri- ja koulutusvaliokunnassa olevia ystäviäni, jotka äänestivät lausuntoni puolesta.
<P>
Ihmiset kaikkialla maailmassa voivat tutustua esimerkiksi digitaalisiin museoarkistoihin, sähköisiin kirjoihin, musiikkiin ja audiovisuaaliseen materiaaliin. Valitettavasti kyberavaruuden suunnattomassa maailmassa kulttuurimateriaalia ei ole suojeltu asianmukaisesti. Piratismi tuntuu olevan enemmän sääntö kuin poikkeus, ja tekijöille aiheutuu tappioita heidän henkisen omaisuutensa laittomasta jakelusta. Heihin kuuluvat runoilijat, lauluntekijät, säveltäjät, tuottajat ja kaikki luovan työn tekijät yleensä.
<P>
On kolme asiaa, jotka edistävät piratismin leviämistä: tekniset laitteet ja kopioinnin edulliset kustannukset, huonot taloudelliset olosuhteet ja internetin leviäminen.
<P>
Tarkistuksella 4 palautetaan kulttuuri- ja koulutusvaliokunnan suositus kaikkien osapuolten oikeuksien ja vapauksien oikeudenmukaisesta tasapainosta sekä kaikkien Euroopan unionin perusoikeuskirjaan perustuvien perusoikeuksien suojelusta internetin laajan käytön yhteydessä.
<P>
Siksi tuemme kyseistä tarkistusta, jossa toistetaan se, että kaikki perusoikeudet ovat yhtä arvokkaita ja niitä on suojeltava samalla tavalla.
<SPEAKER ID="419" NAME="Nicolae Vlad Popa">
PPE-DE-ryhmän puolesta. - (RO) Tämä mietintö on Euroopan parlamentin jäsenten yhteistyön tulosta. Siksi kiitän kollegoitani, erityisesti Stavros Lambrinidisia, sekä Urszula Gacekia, Alexander Alvaroa, Inger Segelströmiä ja Manolis Mavrommatisia, joiden kanssa minulla oli ilo työskennellä, siis varjoesittelijänä.
<P>
Katson, että mietinnössä käsitellään tärkeimpiä kysymyksiä, jotka liittyvät turvallisuuden ja perusihmisoikeuksien vahvistamiseen internetissä. Viittaan erityisissä voimassa olevissa asetuksissa säädettyjen oikeuksien suojeluun, mukaan luettuna niiden digitaaliset näkökohdat, sekä uusien periaatteiden tunnustamiseen ja kehittämiseen internetin valvomiseksi.
<P>
Tekstissä on hyvä tasapaino sananvapauden ja yksityisyyden suojelun sekä verkkorikollisuuden torjuntaa koskevan tarpeen välillä. Siinä korostetaan myös erittäin ongelmallista internetin liiallista valvontaa, joka voi muuttua uudenlaiseksi sensuuriksi.
<P>
Mietinnössä käsitellään myös internetin koulutusnäkökohtaa, verkko-oppimista, sähköisen identiteetin määrittelyä ja käyttäjien oikeuksia sisältöön, jota he ovat tuottaneet internetiin, sekä henkilökohtaisten tietojen suojelua siinä mielessä, että käyttäjille tarjotaan mahdollisuus poistaa itse tuottamansa sisältö pysyvästi.
<P>
Nämä ovat arkoja aiheita nykyisessä tilanteessa, jossa sosiaalisilla verkkosivustoilla käy yhä enemmän nuoria, mutta ei pelkästään nuoria. Siksi olen täysin vakuuttuneena kehottanut kollegoitani äänestämään mietinnön puolesta.
<SPEAKER ID="420" NAME="Inger Segelström" LANGUAGE="SV">
Arvoisa puhemies, aloitan kiittämällä Stavros Lambrinidisia ja kaikkia muita kansalaisoikeuksien sekä oikeus- ja sisäasioiden valiokunnan jäseniä, jotka ovat tehneet tästä niin rakentavan ja huolellisesti harkitun mietinnön. Kiitän myös tuesta, jota olen saanut tarkistuksilleni. Sillä tuetaan nimenomaan käyttäjien ja kuluttajien oikeuksien vahvistamista.
<P>
Osa, joka koskee tekniikan soveltamista - esimerkiksi internetin valvontaa - on erittäin tärkeä. On hyvä, että Euroopan parlamentti korostaa nyt sitä, että kansalaisten yksityisyys ja ihmisoikeudet asetetaan etusijalle.
<P>
Mietinnössä tehdään selväksi, että internet-liikennettä voidaan valvoa vain silloin, kun epäillään rikosta, ja osana oikeuden päätöksellä käynnistettyä oikeusprosessia. Siitä tulee tärkeä perusta kansalaisoikeuksien valvonnalle. Mietinnössä esitellään tarpeellisia toimia viime hetkellä.
<P>
Olen yllättynyt Euroopan kansanpuolueen (kristillisdemokraatit) ja Euroopan demokraattien ryhmän ja Euroopan liberaalidemokraattien liiton ryhmän tarkistuksista. Kyseiset ehdotukset heikentävät kansalaisoikeuksia ja kansalaisten yksityisyyttä. Ryhmät eivät ole tarkastelleet kriittisesti myöskään sitä, mitä tekninen kehitys voi aiheuttaa, jos emme kiinnitä siihen huomiota.
<P>
Luonnollisesti on torjuttava internet-rikoksia ja rikoksia, joissa lapsia ja nuoria käytetään hyväksi. Tässä yhteydessä keskeisiä kysymyksiä on kuitenkin esimerkiksi se, että Ruotsin konservatiivinen hallitus on antanut niin sanotun FRA-lain, jossa säädetään sellaisten kansalaisten tarkkailusta, jotka eivät ole rikollisia ja joita ei ole tuomittu rikoksesta, kun sen sijaan kansalaisten pitäisi tarkkailla meitä. Mietinnössä arvostellaan voimakkaasti Ruotsin konservatiivista hallitusta, joka on uhmannut kaikkea arvostelua ja säätänyt kyseisen FRA-lain Ruotsissa. Ruotsin viranomaisilla on nyt oikeus tarkkailla internet-liikennettä ilman rikosepäilyä tai uhkaa kansalaisille tai yhteiskunnalle.
<P>
Huomisen päätöksen jälkeen oletan, että Ruotsin hallitus harkitsee asiaa uudelleen ja varmistaa sen, että lakia muutetaan. Muuten se joutuu vastakkain Euroopan parlamentin ja EU:n 27 jäsenvaltion valitsemien edustajien kanssa.
<SPEAKER ID="421" NAME="Alexander Alvaro">
ALDE-ryhmän puolesta. - (DE) Arvoisa puhemies, onnittelen aluksi Stavros Lambrinidisia hyvin tehdystä työstä. Hän otti kaikki varjoesittelijät hyvin mukaan mietinnön laatimisen ja teki parhaansa päästäkseen kompromisseihin.
<P>
Tämä mietintö, jossa käsitellään tietoyhteiskuntaa koskevia tärkeitä kysymyksiä, on tärkeä askel kohti internetiä, jolla taataan kansalaisten turvallisuus ja heidän perusvapautensa. Vapauden ja turvallisuuden rajat eivät pääty virtuaalimaailman rajoille. Esittelijä on ottanut mietinnössään huomioon verkkorikollisuuden, lapsipornografian, väärän henkilöllisyyden käytön ja petosten sekä tekijänoikeusrikkomusten torjunnan. Hän on yrittänyt ottaa mukaan Europolin ja tehdä selväksi, että nykyisiä fyysisen maailman lakeja on sovellettava myös virtuaalimaailmaan.
<P>
Samaan aikaan esittelijä on onnistunut löytämään tasapainon kansalaisoikeuksien ja sananvapauden suojelun, tietosuojan ja internetissä olevien tietojen poistamisen välillä. Tähän mennessä internet ei ole unohtanut mitään. Jotkut meistä voivat olla iloisia siitä, että internetiä ei ollut olemassa, kun olimme 13-, 14-, 15- tai 16-vuotiaita ja teimme nuoruuden syntejä, joita emme nyt haluaisi löytää nyt YouTubesta tai Facebookista.
<P>
Esittelijä on korostanut tiedonsaannin ja, mikä vielä tärkeämpää, internetiin pääsyn tarvetta ja tekijänoikeuksien kunnioittamista. Tiedän hyvin, että monien parlamentin jäsenten mielestä mietinnössä ei mennä tarpeeksi pitkälle tekijänoikeuksien suojelussa. Kehitetään sitä teollis- ja tekijänoikeuksia koskevan direktiivin yhteydessä ja korostetaan kyseisiä seikkoja siinä direktiivissä.
<P>
Tässä mietinnössä tehdään selväksi, että internetin sensuroiminen tai verkkoon pääsyn estäminen, mitä suunnitellaan tai toteutetaan jo joissakin unionin jäsenvaltioissa, eivät sovellu valistuneeseen yhteiskuntaamme, ja mietinnössä tehdään selväksi myös se, että Euroopan unioni ei seuraa totalitaaristen valtioiden esimerkkiä ja katkaise kansalaistensa tiedonsaantia tai syötä heille tietoja sen mukaan mitä heidän tarvitsee tietää.
<P>
Olen tyytyväinen siihen, että meillä on tässä tasapainoinen mietintö, jossa otetaan huomioon tietoyhteiskunnan vaatimukset, ja olisin tyytyväinen, jos oma ryhmäni ja muut ryhmät antaisivat sille huomenna mahdollisimman laajan tuen, niin että voimme kehittää internetiä yhteiskunnan etujen mukaisesti.
<SPEAKER ID="422" NAME="Roberta Angelilli" LANGUAGE="IT">
Arvoisa puhemies, hyvät kollegat, muut parlamentin jäsenet ovat jo sanoneet sen, mutta haluaisin toistaa, että internetiä ei pitäisi kriminalisoida tai sensuroida, koska se tarjoaa viestintä-, sosialisaatio- ja tiedotusmahdollisuuksia, mutta on olemassa tarve laatia maailmanlaajuinen strategia verkkorikollisuuden torjumiseksi.
<P>
Erityisesti meidän on suojeltava lapsia ja kerrottava vanhemmille ja opettajille internetin uusista potentiaalisista vaaroista. Nämä ovat tavoitteita, joita EU:n on tavoiteltava tehokkaasti, ja onnittelen esittelijää hyvin tehdystä työstä.
<P>
Huolimatta jäsenvaltioiden lainsäädännön rangaistuksista ja suhteellisen korkeatasoisesta suojelusta verkkohyväksikäyttöä, lasten seksuaalista hyväksikäyttöä ja lapsipornografiaa vastaan lastensuojelun normia on nostettava edelleen, erityisesti siksi, että uutta teknologiaa, erityisesti internetiä, kehitetään jatkuvasti ja pedofiilit käyttävät uusia muotoja lasten valmistelemiseksi verkossa hyväksikäyttöön.
<P>
Juuri siitä syystä päätin jättää mietintöön tarkistuksen, jossa jäsenvaltioita kehotetaan tarkistamaan alaikäisten internetin käyttöä koskevaa lainsäädäntöä, erityisesti tekemällä lasten hyväksikäyttöön valmistelusta (grooming) rikos, kuten lokakuussa 2007 tehdyssä Euroopan neuvoston yleissopimuksessa lasten suojelemiseksi seksuaaliselta riistolta ja hyväksikäytöltä määritellään.
<SPEAKER ID="423" NAME="Eva-Britt Svensson">
GUE/NGL-ryhmän puolesta. - (SV) Arvoisa puhemies, kiitän Stavros Lambrinidisia erittäin paljon siitä, että hän on onnistunut ottamaan huomioon intenetin turvallisuuden ja samalla suojelemaan ja kunnioittamaan korvaamattomia perusoikeuksia. Oletan, että perusoikeuksien suojeleminen tässä mietinnössä saa tukea myös sitten, kun teemme päätöksen televiestintäpaketista. On olemassa selvä yhteys tämän mietinnön ja televiestintäpaketin välillä. Toivon, että pääsemme myös sitten sopuun siitä, että on tärkeää suojella kansalaisoikeuksia.
<P>
Kuten useat parlamentin jäsenet ovat jo todenneet, internet on tuonut mukanaan paljon uusia mahdollisuuksia sananvapaudelle. Kansalaiset, jotka eivät normaalisti pääse suurten tiedotusvälineiden keskustelufoorumeille, voivat ajaa mielipiteitä ja asioita. Internet on mielipiteenvaihdon uusi areena, ja sitä tarvitaan kipeästi poliittiseen mobilisointiin. Se tarjoaa kansalaisille enemmän mahdollisuuksia valvoa päätöksentekijöitä. Tärkeää on se, että kansalaisilla itsellään on mahdollisuus valvoa lainsäätäjiä ja muita vallanpitäjiä. Internet on lisännyt tiedon määrää. Ennen kaikkea meillä on mahdollisuus vaihtoon ja yhteyksien luomiseen eri kulttuureista tuleviin ihmisiin ja maailman eri osiin.
<P>
Kun keskustelemme tästä asiasta, on tärkeää varmistaa myös se, että meillä on todellinen sananvapaus ja takuut sensuuria ja mielipiteiden, tiedon ja mielipiteenmuodostuksen rajoittamista vastaan. Perusihmisoikeudet, sananvapaus ja yksityisyys ovat demokratian tärkeitä osatekijöitä, ja niitä on aina suojeltava ja kunnioitettava. Internet on siten tärkeä tekijä demokraattisessa yhteiskunnassamme, ja sellaisena sen pitäisi pysyäkin.
<P>
Haluaisin siksi äänestää tarkistusta 5 vastaan. Sillä pyritään poistamaan teksti "varmistetaan, että kiistanalaisten poliittisten mielipiteiden ilmaisemisesta internetissä ei panna vireille rikosoikeudenkäyntiä ". Jos tämä tarkistus menee läpi, se on takaisku demokratialle. Kuka päättää, mitkä ovat kiistanalaisia poliittisia mielipiteitä? On demokraattinen oikeus voida ilmaista erilaisia poliittisia näkemyksiä.
<P>
Internetin käyttäjien oikeus voida poistaa internet-sivustoilta pysyvästi henkilökohtaisia tietoja on myös tärkeä. Tietysti meidän on torjuttava internet-rikoksia, niin kuin kaikkia muitakin rikoksia, mutta myös se on tehtävä oikeudellisesta varmalla tavalla rikoslain mukaisesti, niin kuin muuntyyppisten rikosten tapauksessa.
<P>
Lapsiin kohdistuvat internet-rikokset ovat erityisen vakavia. Tässä suhteessa noudatamme Euroopan neuvoston yleissopimusta lasten suojelemiseksi seksuaaliselta riistolta ja hyväksikäytöltä. Rikokset kohdistuvat muihinkin ryhmiin. Ajattelen erityisesti naisia, jotka ovat joutuneet seksiorjakaupan uhreiksi. Seksiala käyttää nykyään internetiä ja seksuaalista väkivaltaa, josta monet naiset ja lapset kärsivät. Tässä yhteydessä haluaisin muistuttaa kollegoitani siitä, että he voivat tukea kirjallista kannanottoa, jolla pyritään lopettamaan kyseinen väkivalta, ja se on kirjallinen kannanotto N:o 94.
<P>
Lopuksi haluaisin mainita vaaran, jonka olemme nähneet niin kutsutussa terrorismin vastaisessa sodassa. Se on toisinaan johtanut kohtuuttomiin hallituksen asettamiin rajoituksiin sananvapauden ja yksittäisten henkilöiden yksityisyyden alalla. Kyseiset rajoitukset ovat aiheuttaneet kansalaisille turvallisuusriskin. Eri maiden turvallisuuspalvelut ovat vaihtaneet henkilötietoja, jotka he ovat saaneet valvomalla internetiä. Se on vaarantanut ihmishenkiä, esimerkiksi kun jonkun on täytynyt paeta kotimaastaan poliittisen vainon takia. Kehotan teitä antamaan tukenne tälle mietinnölle huomenna.
<SPEAKER ID="424" NAME="Hélène Goudin">
IND/DEM-ryhmän puolesta. - (SV) Arvoisa puhemies, ihmettelen joka päivä sitä, miten fantastinen väline internet on, mutta vaikka EU väittäisi sitä kuinka paljon, maailmanlaajuinen tietokoneverkko ei ole eurooppalainen. Ajatus, että Brysselistä tai Strasbourgista annettu asetus voisi muuttaa sen, on aika uskomaton ja kaukana todellisuudesta. Voi olla perustelua väittää, että EU on väärä foorumi sentyyppisen ongelman ratkaisemiseen, jota mietinnössä korostetaan. Haluaisin antaa teille pari esimerkkiä. Mietinnössä verrataan internetin käyttöoikeutta oikeuteen käydä koulua. Se on aika uskalias väite, kun tiedämme, että oikeus tai mahdollisuus käydä koulua ei ole itsestään selvä monissa EU:n jäsenvaltioissa.
<P>
Yksilön oikeuksien suojeleminen ja edistäminen internetissä ja tasapaino, joka olisi löydettävä yksityisyyden ja turvallisuuden välillä, ovat erittäin tärkeitä, mutta nekään eivät ole asioita, jotka pitäisi ratkaista EU:ssa. Kyse on kansainvälisestä ongelmasta, jota on käsiteltävä ensisijaisesti kansainvälisellä tasolla.
<P>
Toinen sydäntäni lähellä oleva asia on tiedostojen jakaminen. Siinä meitä kehotetaan soveltamaan yhteistä rikosoikeudellisia toimia tekijänoikeuksien suojelemiseksi. Uskon vakaasti siihen, että jäsenvaltioiden olisi päätettävä, mikä on rikos ja mitä seuraamuksia siitä on? Ei voida hyväksyä sitä, että EU noudattaa täysin musiikki- ja elokuvateollisuuden linjaa, varsinkaan siksi, että yritämme kriminalisoida kokonaisen sukupolven.
<P>
Lopuksi haluaisin sanoa, että on vaikeaa antaa lainsäädäntöä tällä alalla, koska teknologia muuttuu paljon nopeammin kuin politiikka.
<SPEAKER ID="425" NAME="Urszula Gacek" AFFILIATION="PPE-DE">
- (EN) Arvoisa puhemies, kiitän esittelijää siitä, että hän on hyväksynyt ehdotukseni, jolla tietokoneohjelmistojen valmistajia kannustetaan ryhtymään lisätoimiin pääsyn estämiseksi pornografisille ja väkivaltaisille verkkosivustoille.
<P>
Tämä on erityinen huolenaihe vanhemmille. On tosiasia, että lapset osaavat käyttää tietokoneita paremmin kuin me. Vanhemmilla saattaa olla aavistus siitä, että he voivat aktivoida suodattimia internet-selaimissa, mutta se vaatii hiukan tietoa selainohjelmista sekä tietoista päästöstä aktivoida järjestelmä.
<P>
Jos suodatin on "päällä" oletusasetuksena, on todennäköistä, että paljon useampia lapsia - myös kaikkein nuorimpia, jotka käyttävät internetiä yhä enemmän ilman valvontaa - voidaan suojella ajautumasta tahattomasti sivuille, joilla on heihin vahingollinen vaikutus. Vetoan valmistajiin, jotta ne vastaavat ehdotukseemme. Heidän ei pitäisi nähdä sitä määräyksenä tai rajoituksena vaan pikemminkin markkinointimahdollisuutena. Jos voisin valita kahdesta vastaavasta tietokoneesta ja näkisin toisessa lapsiystävällinen-merkin, joka vahvistaa että suodattimet on esiasennettu, valitsisin vanhempana kyseisen tuotteen. Aikanaan tällaisen valinnan tekevät vanhemmat varmistaisivat sen, että siitä tulee alan normi. Toivon todellakin, että pääsemme siihen alan yhteistyön avulla.
<SPEAKER ID="426" NAME="Alin Lucian Antochi" AFFILIATION="PSE">
. - (RO) Internet on nyt saavuttanut uuden vaiheen, jossa sitä ei pidetä vain elintärkeänä liike-elämän välineenä vaan myös erilaisten mielipiteiden maailmanlaajuisena foorumina.
<P>
Tämä kehitys on kuitenkin herättänyt ristiriitaisia asenteita. Toisaalta internet tarjoaa edelleen huikeita mahdollisuuksia ja jouduttaa koulutuksen, kulttuurin, talouden ja yhteiskunnan kehitystä, ja toisaalta sitä pidetään foorumina, jota voidaan käyttää väkivaltaisen käyttäytymisen edistämiseen, mikä vaikuttaa ihmisten vapauteen ja turvallisuuteen.
<P>
Sen lisäksi, maailmanlaajuisen luonteensa takia internet uhkaa myös yksityisyyttä, koska kansalaisten internet-toimintaa valvotaan usein. Valvojina toimivat hallitukset, poliisiviranomaiset, yritykset ja jopa rikolliset ja terroristit, mikä voi johtaa jopa väärän henkilöllisyyden käyttöön.
<P>
Tässä tilanteessa on määriteltävä oikeudellinen linja, jossa erotetaan toisistaan kansalaisten turvallisuuden ja perusvapauksien suojelu internetissä sekä eri viranomaisten suorittama rajoittamaton kansalaisten valvonta, niin että lainsäädännöstä tulee tehokasta muttei liiallista rikollisuuden vastaisissa toimissa. Siksi on määriteltävä tietosuojan, turvallisuuden ja sananvapauden maailmanlaajuiset normit internet-operaattorien ja -käyttäjien jatkuvalla yhteistyöllä.
<P>
On myös tärkeää, ja tässä suhteessa tuen täysin esittelijää, etsiä ja antaa rajat käyttäjiltä pyydetyille luville, riippumatta siitä ovatko pyytäjänä hallitukset vai yksityiset yritykset, mikä tarkoittaa yksityisyydestä luopumista tiettyjä internet-palveluja tai etuoikeuksia vastaan.
<P>
Arvoisa puhemies, lopuksi totean, että jäsenvaltioiden olisi pyrittävä muokkaamaan kansallinen lainsäädäntö sellaiseksi, että sillä suojellaan perusoikeuksia internetissä, koska se voi edistää myös yhteisen strategian laatimista verkkorikollisuuden tai terrorismin torjumiseksi.
<P>
Haluan onnitella Stavros Lambrinidisia ja koko ryhmää, joka on osallistunut mietinnön laatimiseen.
<SPEAKER ID="427" NAME="Sophia in 't Veld" AFFILIATION="ALDE">
(NL) Arvoisa puhemies, onnittelen muiden tavoin esittelijää, joka on laatinut erinomaisen mietinnön. Haluaisin käsitellä lyhyesti muutamaa seikkaa.
<P>
Ensinnäkin olemme viime vuosina nähneet yritysten ja hallitusten suorittaman henkilötietojen kokoamisen lisääntyvän todella nopeasti. Hallitukset käyttävät yritysten tietokantoja, mutta ensimmäiseen ja kolmanteen pilariin sovelletaan vieläkin eri suojatasoja, mitä pidän erittäin huolestuttavana.
<P>
Toinen seikka - ja olen tyytyväinen että sitä koskeva tarkistukseni on hyväksytty - on se, että myös rikolliset käyttävät tietysti hyväkseen internetiä kaikin tavoin. Väärän henkilöllisyyden käyttö kasvaa hälyttävää vauhtia, ja niinpä meidän on pyydettävä Euroopan komissiota luomaan yhteyspiste tällaisen väärinkäytön varalle - tiedonvaihdon lisäksi myös uhrien hyväksi.
<P>
Kolmanneksi, maailmanlaajuiset normit ovat todellakin välttämättömiä. Myös tätä asiaa käsitellään, mutta tällaiset normit on laadittava avoimessa demokraattisessa prosessissa eikä siten, että Euroopan komission virkamiehet neuvottelevat Yhdysvaltojen virkamiesten kanssa.
<P>
Lopuksi, vaikka Euroopan komissio käyttää usein kauniita sanoja vapaudesta ja kansalaisoikeuksista, olen huomannut, että komission jäsen Frattinin johdolla ja myös neuvoston avulla viime vuosina on toteutettu lukuisia toimia, joiden avulla kansalaisia voidaan vakoilla kellon ympäri ja rajoittaa heidän vapauksiaan. On korkea aika arvioida, mitä on tapahtunut ja millaisia seurauksia on aiheutettu. Siksi haluan lopettaa antamalla komissiolle ehdotuksen: kehottaisin nimittämään tulevalla vaalikaudella erityisen komission jäsenen vastaamaan kansalaisoikeuksista ja -vapauksista.
<SPEAKER ID="428" NAME="Puhemies">
- (EN) Annoin Sophia in't Veldille hieman lisäaikaa, koska hänellä on Twitterissä 400 seuraajaa. Minulla on vain yhdeksän. Nyt 450.
<SPEAKER ID="429" NAME="Jean-Paul Gauzès" AFFILIATION="PPE-DE">
- (FR) Arvoisa puhemies, arvoisa komission jäsen, hyvät parlamentin jäsenet, puhun kollegamme Jacques Toubonin puolesta.
<P>
Aluksi kiitän Nicolae Vlad Popaa, joka on tehnyt erinomaista työtä yrittäessään saavuttaa kompromissin, jonka kaikki voivat hyväksyä, huolimatta joidenkin Euroopan parlamentin sosialistiryhmän ja Verts/ALE-ryhmän jäsenten omaksumista äärimmäisistä kannoista.
<P>
Mietinnössä käsitellään tärkeää kysymystä, miten löytää internetissä tasapaino turvallisuuden ja perusvapauksien välillä. Vaikka uusi teknologia merkitsee monille samaa kuin edistys ja mahdollisuudet, se ei ole riskitön. On esimerkiksi välttämätöntä taata sanan- ja tiedonvapaus tässä uudessa mediassa, samalla kun varmistetaan, että kunnioitetaan muita perusvapauksia, kuten ihmisten yksityiselämän ja henkilötietojen sekä tekijänoikeuksien suojelua.
<P>
Esittelijä Stavros Lambrinidis, joka on tehnyt erinomaista työtä, on ottanut huomioon uudentyyppiset internet-rikokset ja niiden aiheuttamat erityisesti lapsiin kohdistuvat vaarat. Valitettavasti mietintö jää epäselväksi ja jopa vaaralliseksi muissa kohdissa.
<P>
Ruth Hieronymin, Manolis Mavrommatisin ja Jacques Toubonin jättämien tarkistusten tavoitteena on tehdä selväksi, että perusvapauksiin kohdistuvia hyökkäyksiä ei pitäisi tukea sanan- ja tiedonvapauden nimessä.
<P>
Jäsenvaltioiden ja internet-operaattorien pitäisi jättää hieman liikkumavaraa niin, että ne voivat löytää parhaat ratkaisut sen varmistamiseen, että toisten oikeudet eivät estä toisten oikeuksien käyttöä. Lakeja on sovellettava internetiin samoin kuin kaikkeen muuhun. Internet ei voi olla virtuaaliavaruus, jossa sallitaan teko, joka on todellisuudessa rikos ja jota suojelee vain teknologia ja tapa, jolla sitä käytetään. Kyseessä on demokraattisten yhteiskuntiemme oikeusvaltioperiaate.
<SPEAKER ID="430" NAME="Manuel Medina Ortega" AFFILIATION="PSE">
- (ES) Arvoisa puhemies, onnittelen kollegaani ja ystävääni Stavros Lambrinidisia mietinnöstä, jonka hän on laatinut, ja myös varsin tasapainoisesta suullisesta selityksestä siitä, mihin hän mietinnöllä pyrkii.
<P>
Olen tuonut mukanani kirjan, joka on Sopimus Euroopan perustuslaista. 90 prosenttia Espanjan äänestäjistä ja suurin osa niiden valtioiden kansallisista parlamenteista, joita Euroopan parlamentin jäsenet edustavat, on hyväksynyt sopimuksen.
<P>
Sopimus ei tullut voimaan tiettyjen poliittisten vaikeuksien takia, mutta teksti on keskeinen, koska se sisältää - ja henkilökohtaisesti pidän sitä äänestäjien antamana mandaattina - Euroopan unionin perusoikeuskirjan. Katson, että perusoikeuskirjaan on koottu Lambrinidisin mietinnössä esitetyt periaatteet.
<P>
Ensinnäkin internet on vapauden, nykyaikaisuuden ja yhtäläisten mahdollisuuksien alue, jossa ihmiset kommunikoivat ja seurustelevat toistensa kanssa ja vaihtavat tietoja ja ajatuksia. Kyseinen oikeus on tunnustettu Euroopan perustuslakia koskevan sopimuksen II-71 artiklassa.
<P>
Toiseksi internetin pitäisi suojella vapautta ja tietoyhteiskunnan kehitystä tavalla, jossa kunnioitetaan tekijänoikeuksia ja käyttäjien yksityisyyttä. Tekijänoikeus ja käyttäjien yksityisyyttä koskeva oikeus tunnustetaan erityisesti Euroopan perustuslakiluonnoksen II-77 artiklassa.
<P>
Kolmanneksi meidän on haettava oikeaa tasapainoa oikeuksien suojelun, tarjotun sisällön ja internetin digitaalisen sisällön laillisten markkinoiden edistämisen sekä verkossa uusille yritysmalleille avoimen kehityksen välillä. Meidän on käsiteltävä myös henkilötietojan suojelua, joka tunnustetaan perustuslakiluonnoksen II-68 artiklassa.
<P>
Siten katson, että Lambrinidisin mietinnössä käsitellään kaikkia näitä kysymyksiä. On selvää, ettei siinä käsitellä yksityiskohtaisesti olosuhteita, vaatimuksia, seurauksia ja seuraamuksia, joita internetin väärinkäyttö aiheuttaa, mutta katson, että ne kuuluisivat lainsäädäntöasiakirjaan, emmekä me nyt keskustele sellaisesta.
<SPEAKER ID="431" NAME="Claire Gibault" AFFILIATION="ALDE">
- (FR) Arvoisa puhemies, arvoisa komission jäsen, hyvät parlamentin jäsenet, taiteilijana olen surullinen, olen järkyttynyt kulttuurialan vähäisestä kiinnostuksesta Lambrinidisin mietintöön.
<P>
Korostaisin sitä, että meidän on aina suojeltava yksilön oikeuksia kokonaisuudessaan Euroopan unionin perusoikeuskirjan mukaisesti ja taattava kaikkien osapuolten oikeudet ja vapaudet. Tietoyhteiskunta on yhä tärkeämpi talouden ala mutta myös merkittävä innovoinnin ja luovuuden lähde, joka tukee nykyaikaista taloutta.
<P>
Se tarkoittaa muun muassa sitä, että on taattava monipuolinen kulttuuri ja koulutus kaikille yhteisön lainsäädännön puitteissa ja että on tunnustettava asianmukaisesti tekijöiden ja esiintyjien taiteellisen työn arvo, digitaalinen talous mukaan luettuna. Tällainen tunnustus tarkoittaa kuitenkin heidän palkitsemistaan kaikista tavoista, joilla heidän taiteellista panostaan käytetään, jotta he voivat elää ammatistaan ja ovat täysin vapaita omistautumaan sille.
<P>
Tässä yhteydessä tekijänoikeuksia ei saa nähdä esteenä vaan luovan toiminnan edistäjänä, erityisesti kehittyvien uusien verkkopalvelujen yhteydessä.
<P>
Toisaalta katson, että jopa internetissä rasistisesta, vihaa lietsovasta tai revisionistisesta keskustelusta on nostettava syyte. Sananvapautta on käytettävä vastuullisesti. On löydettävä oikea tasapaino internetiin pääsyn, yksityisyyden kunnioittamisen ja tekijänoikeuksien suojelun välillä. Siksi kehotan teitä, hyvät parlamentin jäsenet, hyväksymään tarkistukseni 2 ja 6.
<SPEAKER ID="432" NAME="Marie Panayotopoulos-Cassiotou" AFFILIATION="PPE-DE">
- (EL) Arvoisa puhemies, meille on tullut melkein tavaksi käsitellä jokaisessa täysistunnossa internetiä koskeva mietintö. Se on hyvä asia, koska se antaa jäsenvaltioille ja Euroopan unionille mahdollisuuden käsitellä tehokkaasti ajankohtaisia kysymyksiä, jotka liittyvät internetin käyttöön. Onnittelen hyvää ystävääni Stavros Lambrinidisia siitä, että hän hyväksyi laajaan mietintöönsä parlamentin jäsenten tarkistuksia, joilla lisättiin useita uusia näkökohtia käsiteltävänä olevaan asiaan.
<P>
Viime kerralla parlamentti tutki kysymyksiä, jotka liittyvät internetin videopeleihin ja alaikäisiin kohdistuviin vaaroihin sekä alaikäisille turvallista internetiä koskeviin Euroopan unionin rahoitusmekanismeihin. Tämän päivän keskustelu on vakuuttanut minut entistä enemmän siitä, että lopullisessa analyysissä on kyse lainsäädännöllisestä lähestymistavasta.
<P>
Siksi katson, että ainoa asia, jota meidän pitäisi vaatia, on lainsäädännön tasolla tehtävä tutkimus moninaisista ongelmista, joita intenetin käytöstä aiheutuu. Mietintö on siksi hyödyllinen luettelona, joka oikeudellisten asiantuntijoiden on tutkittava perusteellisesti. Heidän on sitten toteutettava tutkimustyö, joka antaa mietinnössä mainituille eri sidosryhmille välineet antaa lainsäädäntöä, jolla turvataan demokraattisesti oikeusvaltioperiaate internetin käytössä. Emme luonnollisestikaan voi puhua demokratiasta, kun kaikilla kansalaisilla ei ole taloudellisesta asemasta riippumatta oikeutta käyttää internetiä. Tilanne ei ole nyt sellainen, mutta toivomme, että jonain päivänä se tulee olemaan.
<SPEAKER ID="433" NAME="Katrin Saks" AFFILIATION="PSE">
- (ET) Hyvät parlamentin jäsenet, voitteko kuvitella elämää ilman internetiä? Minä en enää voi. Tulen Virosta, joka on johtava maa maailmassa internetin saatavuuden alalla. Siksi meillä on ehkä enemmän kokemuksia internetin vaaroista, verkkohyökkäyksistä, jotka kohdistettiin maahamme kaksi vuotta sitten, niin että kansainvälisten tutkimusten mukaan lapsemme ovat joutuneet verkkoahdistelun uhriksi enemmän kuin monien muiden maiden lapset.
<P>
Euroopan parlamentti on viime vuosina antamillaan monilla mietinnöillä itse asiassa hakenut vastausta kysymykseen "mikä on internet "? Nyt ajankohtaisempi kysymys olisi se, onko internetin maailma erillinen tila, ikään kuin virtuaalimaailma, joka ei ole osa tosielämää, vai onko se osa julkisuutta. Myös tätä kysymystä Stavros Lambrinidis käsittelee mietinnössään, jossa hän toteaa, että tärkein tehtävämme on löytää sopiva tasapaino yksityisyyden ja turvallisuuden välillä.
<P>
Sananvapaus otetaan puheeksi aina, kun internetin vapauden rajoittaminen mainitaan - sananvapaus on oikeus levittää tietoa, mielipiteitä, vakaumuksia ja muuta tietoa, mutta siihen liittyy myös vastuu. Haluan kiittää esittelijää ja toivon, että jaksamme kaikki etsiä vastauksen seuraavaan kysymykseen: mikä on internet; voidaanko sitä säännellä, ja jos voidaan niin miten? Koska internet on yksi globalisaation selvimpiä merkkejä, meidän on lähestyttävä sitä kansainvälisesti.
<SPEAKER ID="434" NAME="Filiz Hakaeva Hyusmenova" AFFILIATION="ALDE">
- (BG) Hyvät parlamentin jäsenet, mietinnön sisältö vastaa täysin otsikkoa. Siinä käsitellään Euroopan unionin perusoikeuskirjaa ja Yhdistyneiden Kansakuntien yleissopimusta lapsen oikeuksista ja pyritään suojelemaan lapsia rikoksilta. Onnittelut esittelijälle.
<P>
Internet on maailma, jossa esiintyy asioita, joita ole nimenomaisesti määritelty oikeuksien ja vapauksien rikkomisiksi tai rikoksiksi niitä vastaan. Ilmaisumahdollisuudet, tiedonhaku ja sosiaaliset kontaktit korvataan usein niiden täydellisellä vastakohdalla. Internet tarjoaa hedelmällisen maaperän säännösten kiertämiselle ja rajoittamattomalle ilmaisunvapaudelle.
<P>
Olosuhteissa, jotka tarjoavat anonymiteettiä ilman valvontaa, tuloksena on vastuunpakoilu kielellisten termien valinnassa ja käytössä. Kyseiset termit sisältävät usein slangia, kyynisyyttä ja jopa karkeuksia. Niistä kehittyy epäluottamuksen ja vihan kieli, joka siirtyy jokapäiväiseen käyttöön. Sitä matkitaan ja se antaa mallin tietylle asenteelle.
<P>
Tällainen kieli ei edistä lapsen henkistä ja moraalista hyvinvointia eikä johda kulttuuriin ja arvoihin. Siksi olen kiinnittänyt huomioni siihen, että tarvitaan erillistä analyysia internetissä käytetystä kielestä ja sen vaikutuksesta lapsen henkilökohtaiseen kehitykseen.
<SPEAKER ID="435" NAME="Csaba Sógor" AFFILIATION="PPE-DE">
(EN) Arvoisa puhemies, olen yksi niistä, jotka haluaisivat varmistaa internetin vapauden jatkumisen. Internetin perustajilla oli vankka usko ihmiskunnan perustavanlaatuiseen hyvyyteen, ja minä jaan sen uskon. Valitettavasti kohtaamme hyvin usein internetissä, aivan kuten kaikissa yhteiskunnissa, sen ikävän tosiasian, että tarvitaan säännöksiä varmistamaan myös niiden suojelu, jotka eivät pysty puolustautumaan. Henkilökohtainen turvallisuus on perusoikeus, aivan kuten oikeus sanan- ja ilmaisunvapauteen.
<P>
Inhottavuudet, kuten lapsipornografia ja pedofilia, ja internet-petokset on lopetettava. Emme voi hyväksyä kaikenlaisia internetissä liikkuvia saalistajia, ja samalla kun keskustelemme tästä erittäin kiinnostavasta aiheesta, haluaisin kiinnittää huomionne paljon vähemmän keskusteltuun asiaan: internet on täynnä myös sivustoja, joissa lietsotaan vihaa, väkivaltaa ja suvaitsemattomuutta kaikenlaisia vähemmistöjä vastaan, mukaan luettuna etniset vähemmistöt. Se on internetin osa-alue, joka vaatii huomiotamme. Meidän on varmistettava, että myös vähemmistöt tuntevat olevansa suojeltuja. Ei voida hyväksyä sitä, että monet ääriryhmät käyttävät internetiä vihan ja muukalaisvihan lietsomiseen.
<SPEAKER ID="436" NAME="Ewa Tomaszewska" AFFILIATION="UEN">
- (PL) Arvoisa puhemies, haluan kiinnittää huomiota internetiin liittyviin useisiin ongelmiin.
<P>
Ensinnäkin haluan viitata henkilötietojen ja luottamuksellisuuden suojeluun sähköisessä äänestyksessä, joka antaa vammaisille henkilöille mahdollisuuden käyttää kansalaisoikeuksiaan. Toiseksi haluaisin mainita tekijänoikeuksien suojelun sikäli, kun se koskee taiteellista materiaalia, jota voidaan helposti levittää internetissä. Seuraava asia koskee lasten suojelua haitalliselta sisällöltä, kuten väkivaltakohtauksilta ja pornografialta, asianmukaisilla suodattimilla ja kouluttamalla vanhempia. Neljäntenä on ongelma, joka koskee lasten suojelemista pedofiileilta ja sieppaajilta sekä mahdollisuutta jäljittää rikolliset käyttämällä jälkiä, joita he ovat jättäneet internetiin, kuten pedofiilin osoite, tai rikoksista matkapuhelimella tehtyjä tallenteita, jotka on siirretty internetiin. Jos erään nuoren miehen Saksassa antamia lausuntoja ei olisi jätetty huomiotta, hänen uhrinsa, eli oppilaat ja opettajat jotka hän ampui, olisivat vielä elossa. Seuraava kysymys, joka on itse asiassa kaikkein tärkein, koskee sananvapauden kunnioittamista, ja tässä suhteessa lakia olisi noudatettava aivan yhtä lailla kuin kaikilla muilla aloilla. Jotkut näistä ongelmista vaativat uusia teknisiä ratkaisuja. Onnittelen esittelijää.
<SPEAKER ID="437" NAME="Ján Figeľ">
komission jäsen. - (EN) Arvoisa puhemies, kiitän kaikkia puhujia sitoutuneista ja mielenkiintoisista puheenvuoroista. Haluan vain lisätä kaksi asiaa siihen, mitä sanoin alussa. Jaamme esimerkiksi huolet, jotka koskevat tekijänoikeuksia ja niitä koskevaa tasapainoista lähestymistapaa. Se on tärkeää tietoyhteiskunnan yleiselle kehitykselle. Kyseisten tekijänoikeuksien valvonta on tasapainotettava asianmukaisesti perusvapauksien tai -oikeuksien kanssa. Viimeksi mainitut on lueteltu mietinnössä, mukaan luettuna oikeus yksityisyyteen, henkilötietojen suojelu ja oikeus osallistua tietoyhteiskuntaan.
<P>
Monet teistä mainitsivat lapset - alaikäiset - niiden suojelun, jotka todennäköisimmin kohtaavat nämä haasteet, ja he istuvat tietokoneen ääressä joka päivä. Tässäkin asiassa suosittelen yhteistyötä ja kutsun kumppanit, jäsenvaltiot ja toimielimet tekemään yhteistyötä Safer Internet -ohjelmassa vuosina 2009-2013. Ohjelmalle on varattu huomattava talousarvio. On jo ryhdytty toimiin, jotka koskevat kohtuutonta tai laitonta sisältöä sekä haitallista käyttäytymistä, kuten lasten hyväksikäytön valmistelu tai kiusaaminen, jotka on mainittu.
<P>
On monia avoimia kysymyksiä, mutta kannatan sitoumuksia koskevan vakavan politiikan täytäntöönpanoa kansallisesti ja kansainvälisesti. Meillä on direktiivi yksityisyydestä ja sähköisestä viestinnästä, paljon konkreettisia toimia tai toimintasuunnitelmia, eurooppalainen ohjelma kriittisen infrastruktuurin suojelusta. Siksi sanoin, että emme tarvitse lisää lainsäädäntöä vaan pikemminkin asianmukaista täytäntöönpanoa, ja sitten tietysti lisäkehitystä. Joku mainitsikin jo televiestintäpaketin. Eilinen kolmikantaneuvottelu antoi paljon toivoa lopullisesta sopimuksesta.
<P>
Lopetan toteamalla, että tämä vuosi on julistettu Euroopan luovuuden ja innovoinnin teemavuodeksi ja mottona on: kuvittele, luo, innovoi. Emme ehkä osaa kuvitella maailmaa ilman internetiä mutta on tärkeää kuvitella ja luoda ja innovoida, jotta siitä tulee entistä turvallisempi ja se lähestyy ihmistä ja inhimillistä vastuuta.
<SPEAKER ID="438" NAME="Stavros Lambrinidis" LANGUAGE="EN">
Arvoisa puhemies, kiitän komissiota. Helpotan tulkkien työtä - koska puhun vapaasti - ja käytän poikkeuksellisesti englantia.
<P>
Kunnioitan niiden mielipiteitä, jotka ovat huolestuneita tekijänoikeuksien suojelusta. Minulla on kuitenkin vaikutelma, että he taistelevat väärästä mietinnöstä. Minun mietintöni ei ole yhden asian mietintö; se on mietintö, jossa käsitellään yleisesti perusoikeuksien suojelua ja turvallisuutta internetissä ja siksi se tosiaan sai taakseen yksimielisen tuen.
<P>
Mietinnössä kuitenkin käsitellään myös tekijänoikeuksia, mutta kuunnellessaan joitakin puheenvuoroja voisi kuvitella, että ne jätetään siinä huomiotta. Luen teille erityisesti siitä, miten tasapainoiseksi olemme yrittäneet tehdä tämän mietinnön. 1 k kohdassa annamme neuvostolle kehotuksen: "annetaan teollis- ja tekijänoikeuksien noudattamisen varmistamiseen tähtääviä rikosoikeudellisia toimenpiteitä koskeva direktiivi sen jälkeen, kun nykyaikaisen innovaatiotutkimuksen valossa on arvioitu, kuinka paljon sitä tarvitaan ja miten laaja direktiivi on oikeasuhtainen ". Näin mietinnössä todetaan.
<P>
Tarkistukset ovat kuitenkin kaikkea muuta kuin tasapainoisia. Tarkistukset, joilla poistetaan se, mitä mietinnössä vaaditaan - eli kaikkien käyttäjien järjestelmällisen valvonnan kieltäminen riippumatta siitä ovatko he epäiltyjä tai syyllisiä turvallisuuden takaamiseksi - ovat kaikkea muuta kuin tasapainoisia. Niissä meitä vaaditaan luopumaan täysin perusoikeuksista jonkin muun suojelemiseksi.
<P>
Toiseksi tarkistukset, joilla poistetaan tai vesitetään mietinnössä oleva erittäin täsmällinen viittaus - että kiistanalaista poliittista mielipiteenilmaisua ei pitäisi kriminalisoida - ovat tarkistuksia, joita vastustan, ja olen iloinen kuullessani, että monet muut tässä salissa ajattelevat sanoin.
<P>
Poliittista mielipiteenilmaisua on suojeltava, erityisesti silloin kun se on kiistanalaista. Jos jokainen tässä salissa olisi samaa mieltä muiden kanssa, emme tarvitsisi sananvapautta koskevaa lainsäädäntöä. Kyseistä lainsäädäntöä tarvitaan silloin, kun emme ole samaa mieltä - sekä erityisesti suojelemaan mielipiteenilmausta, joka voi suututtaa ihmisiä kuten minä tai muut. Mietinnön viittauksessa ei puhuta "rikollisesta" mielipiteenilmauksesta. Siinä puhutaan nimenomaisesti "kiistanalaisesta poliittisesta "mielipiteiden ilmaisemisesta". Kehotan siksi kaikkia kannattamaan kyseistä mietinnön kohtaa sekä koko mietintöä.
<P>
Olen erittäin kiitollinen kaikille, jotka ovat täällä tänä iltana - jopa niille jotka ovat eri mieltä kanssani. Tiedän ettei se ole helppoa. Kiitos tuestanne näinä kuukausina, jotka johtivat tähän mietintöön. Työskentelen tulevaisuudessa mielelläni teidän mietintöjenne parissa ja osoitan teille vastaavaa ymmärtämystä ja tukea.
<SPEAKER ID="439" NAME="Puhemies">
- (EN) Kiitos, kollegat. Kiitos, Manolis Mavrommatis, mielipiteistänne ja erityinen kiitos Stavros Lambrinidisille onnistuneesta työstä sekä tärkeästä ja mielenkiintoisesta mietinnöstä.
<P>
Keskustelu on päättynyt.
<P>
Äänestys toimitetaan torstaina 26. maaliskuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="440" NAME="Neena Gill  " AFFILIATION="PSE">
kirjallinen. - (EN) Onnittelen esittelijää mietinnöstä. Uskon, että internet on parantanut eurooppalaisten elämää monin tavoin. Se on lisännyt mahdollisuuksiamme saada tietoa, auttanut meitä ymmärtämään ympäröivää maailmaa ja vahvistanut sosiaalisia yhteyksiämme toisiin ihmisiin.
<P>
Äänestäjät kertovat minulle, että heitä huolestuttavat internetin vaarat. Meillä on ulottuvillamme merkittävä teknologia, mutta juuri vapaus, jonka se meille antaa, tarjoaa myös rikollisille vapauden käyttää teknologiaa väärin. Tämä mietintö, jossa keskitytään perusoikeuksiin, on edistysaskel internetin tekemisessä turvalliseksi. Puhuimme viime istuntojaksolla siitä, että lapsipornografiaa on torjuttava. Tasapainottamalla vapauden ja turvallisuuden, ehdotukset, joista olemme tänään äänestäneet, muodostavat uuden elintärkeän välineen uhan torjunnassa.
<P>
Mietinnössä esitetään myös huolia sähköisestä lukutaidosta. Emme voi edetä yhdessä yhteiskuntana, jos rajoitamme niiden oikeuksia, joille internet ei ole tuttu, neuvottelemalla muille uusia vapauksia. Olemme tyytyväisinä ottaneet vastaan perusteelliset muutokset, joita internet on tuonut. Edetäksemme vielä kauemmas meidän pitäisi nyt keskittyä käsittelemään yhtä halukkaasti kyseisen vallankumouksen kielteisiä puolia.
<SPEAKER ID="983" NAME="Daciana Octavia Sârbu  " LANGUAGE="RO">
On tunnettua, että internetiä on yhä vaikeampi hallita, mutta jäsenvaltioiden hallitusten on otettava painopistealoikseen yksityisyyden perusoikeuden suojelu internetissä sekä internetin turvallisuus.
<P>
Internetin käyttö tarjoaa lukemattomia etuja, mutta emme saa unohtaa hyväksikäytön vaaraa, jolle jotkut internetin käyttäjät altistuvat.
<P>
Siksi meidän on hyväksikäytön rajoittamiseksi määriteltävä tietosuojan, turvallisuuden ja sananvapauden normit EU:ssa ja jäsenvaltioissa.
<P>
Toisaalta on toteutettava kiireellisiä toimia verkkorikollisuuden torjumiseksi ja tässä asiassa haluaisin korostaa maailmanlaajuisen strategian laatimisen merkitystä.
<P>
Korostan, että verkkorikollisuuden torjunta edellyttää aktiivista yhteistyötä poliisiviranomaisten, internet-palveluntuottajien, käyttäjien ja muiden toimijoiden välillä.
<P>
Minun täytyy lopettaa sanomalla, että on taattava oikeus koulutukseen ja internetin käyttöön sekä internetin käyttäjien turvallisuuteen ja oikeuksien suojeluun.
