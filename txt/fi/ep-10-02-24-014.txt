<CHAPTER ID="014">
YK:n ihmisoikeusneuvostoa (Geneve 1.-26. maaliskuuta 2010) koskevat parlamentin painopistealueet (keskustelu) 
<SPEAKER ID="102" NAME="Puhemies">
(EL) Esityslistalla on seuraavana neuvoston ja komission julkilausumat YK:n ihmisoikeusneuvostoa (Geneve 1.-26. maaliskuuta 2010) koskevista parlamentin painopistealueista.
<SPEAKER ID="103" NAME="Diego López Garrido">
neuvoston puheenjohtaja. - (ES) Arvoisa puhemies, Euroopan unioni valmistelee Genevessä, Brysselissä sekä kolmansien maiden pääkaupungeissa ihmisoikeusneuvoston tämän vuoden ensimmäistä istuntoa.
<P>
YK:n ihmisoikeusneuvosto on foorumi, jossa keskustellaan ihmisoikeustilanteesta kaikilla maailman alueilla sekä kansainvälisen yhteisön ihmisoikeustilanteen parantamiseen tähtäävistä toimista. Tämä työ on yksi Euroopan unionin hengen mukaisista periaatteista, yksi sen elementeistä ja yksi tärkeimmistä ominaisuuksista, ja se muodostaa sen todellisen identiteetin maailmassa.
<P>
Neuvoston puheenjohtaja on omaksunut roolinsa tässä työssä hyvin vakavasti. Se on ottanut vastaan ne haasteet, joita Euroopan unionin on hyvin vakavasti käsiteltävä näissä ihmisoikeusneuvoston istunnoissa. Tämän osoittaa se, että Espanjan hallituksen varapääministeri María Teresa Fernández de la Vega, joka toimii tässä tapauksessa Euroopan unionin neuvoston puheenjohtajan edustajana, osallistuu korkean tason ryhmään, joka aloittaa neuvoston 13. istunnon.
<P>
Puheenjohtajavaltio aikoo näin ollen osallistua aktiivisesti ihmisoikeusneuvoston toimintaan.
<P>
Aiomme puolustaa Euroopan unionin kantaa asioissa, joilla on erityisiä seuraamuksia lukuisille jäsenvaltioille, ja jäsenvaltioiden omien aloitteiden lisäksi Euroopan unioni aikoo esittää käsiteltäväksi maakohtaisia päätöslauselmia.
<P>
Näkemyksemme on edelleen se, että neuvostolla on oltava käytössään välineitä ihmisoikeuksien puolustamiseen, jotta se kykenisi puuttumaan tilanteisiin, joihin liittyy vakavia ihmisoikeusloukkauksia. Tämä tapahtuu joko erityisen maakohtaisen mandaatin kautta, kuten Burman tai Korean demokraattisen kansantasavallan tapauksessa, tai erityisaiheita koskevien mandaattien kautta maan sisällä, kuten toivomme toteutuvan Kongon demokraattisen tasavallan tapauksessa.
<P>
Kansainvälisen yhteisön ja ihmisoikeusneuvoston on seurattava näitä tilanteita, mikäli haluamme neuvoston säilyttävän uskottavuutensa.
<P>
Yhdestä neuvoston tulevien istuntojen asialistalla olevista aiheista keskustelemme myöhemmin ja toisesta tänään iltapäivällä, jolloin käydään erityiskeskustelua Gazasta ja Goldstonen raportista. Euroopan unioni katsoo - kuten toteamme myöhemmin vielä kerran - että kyseinen raportti on luotettava analyysi, ja Euroopan unioni korosti, että oli tärkeää tehdä asianmukainen ja luotettava tutkimus kansainvälisen ihmisoikeuslainsäädännön ja kansainvälisen humanitaarisen oikeuden mahdollisista rikkomisista.
<P>
Haluaisin myös keskustella neuvoston arvioinnista.
<P>
Tämä on ratkaisevan tärkeä vuosi neuvoston työskentelyn arviointia koskevien neuvottelujen kannalta, ja arviointi on määrä toteuttaa tarkalleen ottaen vuonna 2011.
<P>
Euroopan unioni alkaa työstää ja samalla myös lujittaa selkeää kantaa ja selkeää strategiaa unionille niin, että voimme säilyttää aktiivisen roolimme ja pitää kiinni sitoumuksestamme suojella ja kunnioittaa ihmisoikeuksia.
<P>
Joka tapauksessa on selvää, että Euroopan unioni aikoo edelleen puolustaa Yhdistyneiden Kansakuntien ihmisoikeusvaltuutetun toimiston riippumattomuutta, kuten se on aina tehnyt. Samoin se on puolustanut erityismenettelyjen riippumattomuutta, kansalaisjärjestöjen osallistumista ihmisoikeusneuvostoon, neuvoston kykyä käsitellä kaikkien vakavimpia ihmisoikeusloukkauksia sekä maakohtaisten mandaattien perustamista.
<P>
Espanja ja puheenjohtajavaltio Espanja ovat tietoisia siitä, että se on ottanut vastaan kiertävän puheenjohtajuuden unionin ja YK:n kannalta tärkeänä ajankohtana, kun ajatellaan ihmisoikeuksien puolustamista ja edistämistä maailmassa.
<P>
Lissabonin sopimus on myös avannut uuden vaiheen, kuten on käynyt monilla muillakin aloilla ulkoisen toiminnan yhteydessä, ja toivomme, että yhteinen työmme korkean edustajan johdolla tekee näin ollen Euroopan unionin äänestä entistä vahvemman sen puolustaessa ihmisoikeusneuvoston työn perusperiaatteita. Toivomme myös, että tämä vaihe, jossa siirrytään kohti entistä aktiivisempaa, avoimempaa ja tehokkaampaa neuvostoa, hyötyy tästä siirtymävaiheesta, jota unioni käy läpi puheenjohtajavaltion - jota nyt edustan - johdolla. Puheenjohtajavaltio aikoo tehdä kaikkensa varmistaakseen, että se tie, jolle unioni ja neuvosto ovat nyt lähteneet, johtaa samaan päämäärään, joka on ihmisoikeuksien edistäminen ja suojelu maailmassa.
<SPEAKER ID="104" NAME="Kristalina Georgieva">
komission jäsen. - (EN) Arvoisa puhemies, minusta on hyvin tarkoituksenmukaista, että olen täällä tänään ensimmäistä kertaa keskustelemassa ihmisoikeuksista, mikä sopii tehtäväni mukaisiin painopisteisiin oikein hyvin.
<P>
Komissio yhtyy vahvasti puheenjohtajavaltio Espanjan esitykseen, ja haluan lisätä kahdenlaisia huomioita niiden lisäksi, joita täällä on esitetty tulevan istunnon painopisteistä, sekä siitä, miten EU voisi toimia näiden painopisteiden mukaisesti.
<P>
Ensimmäinen koskee aihekohtaisia kysymyksiä. EU ja Latinalaisen Amerikan maiden ryhmä tekevät yhdessä työtä laatiakseen päätöslauselmaesityksen lasten oikeuksista, ja siinä kiinnitetään erityistä huomiota lapsiin kohdistuvan seksuaalisen väkivallan torjumiseen. Komissio on hyvin huolestunut seksuaalisen väkivallan lisääntymisestä alueilla, joilla esiintyy konflikti- ja kriisitilanteita, sekä sen kohdistumisesta kaikkein haavoittuvimmassa asemassa oleviin, etenkin lapsiin. Humanitaarista apua koskevan Euroopan yhteisymmärryksen mukaisesti Euroopan unioni aikoo varmistaa, että asiaa käsitellään päätöslauselmassa riittävästi.
<P>
Lisäksi Euroopan unioni aikoo aktiivisesti osallistua paneeliin, jossa keskustellaan vammaisten oikeuksista. Tällä on hyvin selkeä yhteys EU:n sisäpoliittisiin toimiin, kun saamme pian päätökseen prosessin vammaisten henkilöiden oikeuksista annettuun Yhdistyneiden Kansakuntien yleissopimukseen liittymisestä.
<P>
Toinen erityisen mielenkiintoinen aihekohtainen kysymys on oikeus ravintoon vuosituhannen kehitystavoitteiden saavuttamisen mukaisesti sekä maan sisällä siirtymään joutuneiden ihmisten ihmisoikeudet. Toisin kuin pakolaisia näitä ihmisiä ei suojella asianmukaisesti kansainvälisillä sopimuksilla, ja aiomme tässä yhteydessä viedä tätä asiaa eteenpäin.
<P>
Toinen huomautukseni koskee EU:n antamaa tukea, jotta täysistunnossa hyväksyttäisiin yleisten määräaikaisarviointien raportit, jotka koskevat tämän prosessin joulukuussa läpikäyneitä valtioita. Tämä on hyvin tärkeä hetki, jossa arvioidut valtiot voivat tuoda julki sitoumuksensa, joita ne tekevät parantaakseen ihmisoikeustilannetta. Samanaikaisesti valtiot voivat päättää kansainvälisen tuen anomisesta näiden sitoumusten toteuttamiseksi. Komissio on edelleen hyvin avoin keskustelemaan kumppanien kanssa keinoista ja välineistä näiden arvioiden mukaisten suositusten toteuttamiseksi.
<P>
Kuten puheenjohtajavaltio Espanja jo korosti, hyvin ratkaisevaa on se, että tämä prosessi riippuu ennen kaikkea EU:n jäsenvaltioiden osoittamasta avoimuudesta, koska kykenemme olemaan tehokkaita ainoastaan siten, että toimimme oman esimerkkimme mukaisesti.
<SPEAKER ID="105" NAME="Laima Liucija Andrikienė">
PPE-ryhmän puolesta. - (EN) Arvoisa puhemies, suhtaudun myönteisesti siihen, että Euroopan parlamentti aikoo hyväksyä päätöslauselman ihmisoikeusneuvoston tulevasta istunnosta. Suhtaudun myönteisesti myös siihen, että Euroopan parlamentti aikoo lähettää valtuuskunnan ihmisoikeusneuvostoon, koska Euroopan unionin neuvostolle käsiteltäväksi jättämämme suositukset koskevat yleensä sitä, miten parantaa ihmisoikeusneuvoston työtä ja miten vahvistaa Euroopan unionin roolia siinä.
<P>
Neuvoston 13. istunto on tärkein vuonna 2010 järjestettävä istunto, ja siihen sisältyy korkean tason kokouksia ja keskusteluja ministerien kanssa lukuisista tärkeistä asioista, jotka komission jäsen ja ministeri jo mainitsivat, kuten esimerkiksi maailman finanssikriisin vaikutukset maailmanlaajuiseen ihmisoikeustilanteeseen.
<P>
Suhtaudumme myönteisesti siihen, että yhdysvaltalaiset kumppanimme ovat vahvasti mukana ihmisoikeusneuvoston työssä. Meidän on kuitenkin syytä panna huolestuneina merkille, että jotkut maat yrittävät ottaa valtaansa koko prosessin ja horjuttaa ihmisoikeusneuvoston uskottavuutta. Iran on viestittänyt, että se saattaa asettua ehdolle vaaleissa saadakseen paikan neuvostossa. Olisi todella valitettavaa, mikäli Iran valittaisiin, koska tämä itse asiassa lisäisi sellaisten maiden määrää, joilla on neuvostossa ongelmallinen maine ihmisoikeusasioissa. Ihmisoikeusneuvostosta olisi siten vaarassa tulla entinen neuvosto ja tehoton kuten edeltäjästään YK:n ihmisoikeustoimikunnasta. Toisin sanoen ihmisoikeusneuvoston uskottavuus on vaarassa, ja siksi meidän olisi tehtävä kaikkemme säilyttääksemme ihmisoikeusneuvoston arvovalta.
<SPEAKER ID="106" NAME="Richard Howitt">
S&D-ryhmän puolesta. - (EN) Arvoisa puhemies, haluan aloittaa puheenvuoroni toteamalla, että suhtaudun myönteisesti parlamentin osallistumiseen YK:n aloitteisiin. Syksyllä pyrimme järjestämään New Yorkissa tapaamisen uuden avustavan pääsihteerin kanssa korostaaksemme ihmisoikeuksien tärkeyttä YK:ssa, ja ensi kuussa vierailemme jälleen itse ihmisoikeusneuvostossa. Tarkoitus ei ole käydä keskustelua pelkästään EU:n edustajien kanssa vaan työskennellä myös kolmansien maiden kanssa osana Euroopan yhteisiä pyrkimyksiä edistää ihmisoikeuksien kunnioitusta muun maailman kanssa. Olen ylpeä siitä, että Genevessä näemme Euroopan olevan ihmisoikeusasioiden puolustaja. Työstä, joka on määrä aloittaa tämän vuoden kesäkuussa, päätöslauselmassamme todetaan, että meidän olisi toimittava puolustajina myös ihmisoikeusneuvoston uuden uudistuksen hyväksi.
<P>
Ihmisoikeusneuvosto on edelleen liian politisoitu, ja tänään käsittelemässämme tekstissä arvostellaan oikeutetusti niitä valtuuskuntia, jotka ivallisesti pysäköivät autonsa YK:n päärakennuksen ulkopuolelle Genevessä klo 6, jotta he voisivat olla ensimmäisenä täyttämässä puheenvuoroa pyytävien luetteloa auttaakseen Sri Lankaa toiminnasta pidättymistä koskevassa aloitteessa. Kyseisellä aloitteella Sri Lanka pyrkii välttämään arvostelua maassaan tapahtuvia rikkomisia kohtaan sekä karttamaan ihmisoikeusneuvoston perustamisen henkeä. Tuon hengen mukaisesti ihmisoikeusneuvoston olisi tehtävä työtä läpi vuoden käsitelläkseen ihmisoikeusloukkauksia aina ja missä tahansa niitä sattuukin. Olemme Euroopan parlamentissa yhtä mieltä monista puheenjohtajavaltio Espanjan esittämistä periaatteista, jotka koskevat uutta uudistusta, ja haluan yhtyä ystäväni jäsen Andrikienėn sanoihin ja todeta, että neuvosto saa uuden kuoliniskun, mikäli Iran järkyttävine ihmisoikeusmaineineen tulee valituksi ilman vastarintaa seuraavalla kerralla, kuten jotkut pelkäävät.
<P>
Mille tahansa valtiolle kaikkein kovin ihmisoikeuksia koskeva koetinkivi on se, että se on syytettynä ihmisoikeusrikkomuksesta. Siksi olen iloinen siitä, että 18. helmikuuta Genevessä pidetyssä organisaation kokouksessa sekä Euroopan unioni että Yhdysvallat puhuivat salaisia pidätyksiä koskevan yhteisen selvityksen puolesta, joka on tarkoitus esitellä tällä kertaa ihmisoikeusneuvostolle. Emme aina ole yhtä mieltä arvostelusta, mutta meidän on oltava muita kohtaan avoimia, mikäli odotamme heidän tekevän samoin.
<SPEAKER ID="107" NAME="Kristiina Ojuland" AFFILIATION="ALDE">
(ET) Arvoisa korkea edustaja, arvoisa komission jäsen, Euroopan liberaalidemokraattien liiton ryhmä haluaa Euroopan unionin olevan näkyvä YK:n ihmisoikeusneuvoston tulevassa 13. istunnossa. Tämän päätöslauselman yhtenä laatijoista haluan erityisesti kiinnittää huomiota päätöslauselman 9 ja 13 kohtiin, joissa käsitellään Iraniin liittyviä asioita.
<P>
ALDE-ryhmä ei voi hyväksyä sitä, että YK:n ihmisoikeusneuvosto ei kykene saati halua reagoida riittävän nopeasti ihmisoikeuskriiseihin Afganistanissa, Guineassa, Iranissa, Jemenissä ja Irakissa. Ihmisoikeusneuvoston tarkoitus, joka kokoaa yhteen kaikki maailman maat, on seurata jatkuvasti ihmisoikeustilannetta kaikkien jäsenvaltioiden alueilla ja reagoida viipymättä kaikenlaisiin tapauksiin, joissa tilanne on pahentunut.
<P>
Tilanteen tämänhetkinen verkkainen käsittely antaa vaikutelman, että kyseinen organisaatio on heikko ja kykenemätön panemaan asianmukaisesti täytäntöön itselleen asettamat tavoitteet. Organisaation heikkous tulee esiin myös, kun on kysymys Iranin ehdokkuudesta toukokuussa 2010 pidettävissä YK:n ihmisoikeusneuvoston vaaleissa. Tilanne on aika koominen. Koko ajatus siitä on järjetön, kun otetaan huomioon Iranin teoreettisen hallinnon avuttomat yritykset kukistaa kansalaislevottomuudet, jotka ovat vallanneet koko maan sortokoneiston avulla. Ei ole muuta mahdollisuutta kuin syyttää tästä kansainvälistä yhteisöä.
<P>
Kunnioitamme Iranin kansan valintoja, ja arvostelumme tavoitteena on saada aikaan parempi tulevaisuus Iranin kansalle. Vetoamme Euroopan unionin ulko- ja turvallisuuspolitiikan korkeaan edustajaan ja komission varapuheenjohtajaan, jotta tähän asiaan otettaisiin päättäväisesti kantaa ja YK:ta kohtaa kohdistettaisiin vahvaa painostusta.
<SPEAKER ID="108" NAME="Heidi Hautala">
Verts/ALE-ryhmän puolesta. - (FI) Arvoisa puhemies, Euroopan unionilla on erittäin suuri mahdollisuus vahvistaa kansainvälisen oikeuden lujittamista seuraavassa ihmisoikeusneuvoston kokouksessa.
<P>
Olemme kuulleet pitkiä listoja tärkeistä asioista sekä neuvostolta että komissiolta, mutta onko meillä takeita siitä, että Euroopan unioni todella painottaa näitä asioita? Voisin esimerkiksi mainita, että Goldstonen raportti Gazan sodan yhteydessä tapahtuneista kansainvälisen humanitaarisen oikeuden rikkomuksista on saanut varsin ristiriitaisen vastaanoton jäsenvaltioissa. Mielestäni meillä on oikeus saada jonkinlainen selonteko neuvoston edustajalta siitä, miten eri jäsenvaltiot tällä hetkellä suhtautuvat tähän tärkeään raporttiin, joka on todella avainasemassa, kun yritämme päästä eroon rankaisemattomuudesta ja päästä siihen, että kaikkiin kansainvälisen humanitäärisen oikeuden rikkomuksiin ja sotarikoksiin syyllistyneet tahot todella saatetaan oikeuden eteen.
<P>
Toiseksi mainitsisin myös kollega Howittin tapaan uuden raportin, joka koskee salaisia pidätyskeskuksia. Euroopan unionin täytyy toimia entistä painokkaammin kidutusta ja kaikkea epäinhimillistä kohtelua vastaan, jota tapahtuu vankiloissa, ja osa näistä vankiloista on salaisia. Meidän täytyy myös pystyä kohtaamaan se tosiasia, että Euroopan unionin jäsenvaltiot ovat itse syyllistyneet tällaisiin asioihin. Näin ei voi jatkua, meidän täytyy myös selvittää nämä asiat omalta kohdaltamme.
<P>
Meillä on mahdollisuus todellakin vahvistaa kansainvälistä rikostuomioistuinta ottamalla vahvasti kantaa siihen, miten kansainvälisen rikostuomioistuimen ohjesääntöä pitäisi tänä keväänä muuttaa.
<SPEAKER ID="109" NAME="Charles Tannock" LANGUAGE="EN">
Arvoisa puhemies, ihmisoikeusneuvostolla on epäilemättä kunnioitettavat tavoitteet, mutta jotkut sen jäsenistä vaarantavat ne vakavasti. Monet niistä osoittavat niukanlaisesti kunnioitusta ihmisoikeuksia ja demokratiaa kohtaan, ja niitä ovat muutamia mainitakseni Kuuba, Kiina, Pakistan, Saudi-Arabia, Nicaragua ja Gabon sekä Iran, joka on mahdollinen ehdokas. Näin ollen on selvää, että kyseisellä elimellä on niukasti todellista moraalista arvovaltaa. Tämä on kaikki se, mihin EU:n on sitouduttava YK:ssa, ja kaikesta huolimatta se on saanut aikaan joitakin hyviä tuloksia elintarviketurvaa ja lasten oikeuksia koskevissa asioissa. Ne kuitenkin puuttuvat Israelin ihmisoikeusasioihin pakkomielteisesti, mutta niiden oma ylenkatse ihmisoikeuksia kohtaan jää usein vaille lähempää tarkastelua.
<P>
Parlamentin päätöslauselmassa korostetaan perustellusti sitä, että 13. istunnossa jätetään mainitsematta vakavat ihmisoikeusongelmat, jotka liittyvät Guinea-Conakryn, Afganistanin, Iranin ja Jemenin kaltaisiin hallintoihin. Toiseksi päätöslauselmassa viitataan CIA:han ja poikkeukselliseen luovutukseen. Meidän olisi ajateltava kahdesti, ennen kuin käymme yhdysvaltalaisten liittolaistemme kimppuun, kun he edelleen ottavat harteilleen varsin suhteettoman vastuun taakan turvallisuudestamme Euroopan unionissa.
<SPEAKER ID="110" NAME="Nicole Sinclaire" AFFILIATION="NI">
(EN) Arvoisa puhemies, samalla, kun komissio puolustaa hyvin innokkaasti ihmisoikeuksia, me britit olemme jo 1200-luvulta lähtien tienneet täsmälleen, mikä kantamme on. Minun on valitettavasti todettava, että Lissabonin sopimus on vain kalpea varjo Magna Cartastamme.
<P>
Komissio haluaa nähdä itsensä maailmanlaajuisena toimijana ihmisoikeusasioissa, ja se vaikuttaa olevan innokas arvostelemaan muita ja tarjoamaan apua ja neuvoa. Sen olisi kuitenkin syytä tarkastella itseään kriittisesti. Minusta on hyvin ironista, että samalla, kun EU perustellusti tukee Kashmirin kansan oikeuksia sen odottaessa kärsivällisesti kansanäänestystä itsemääräämisoikeudesta, jonka Yhdistyneet Kansakunnat lupasi sille vuonna 1947, komissio pyrkii aktiivisesti heikentämään jäsenvaltioidensa toimivaltaa tärkeissä poliittisissa kysymyksissä Lissabonin sopimuksen kautta. Tästä tuleekin mieleeni kansanäänestys, joka Yhdistyneen kuningaskunnan äänestäjille luvattiin mutta jota ei koskaan toteutettu. Niinpä äänestäjäni odottavat itsemääräämisoikeutta yhdessä Kashmirin kansan kanssa.
<SPEAKER ID="111" NAME="José Ignacio Salafranca Sánchez-Neyra" AFFILIATION="PPE">
(ES) Arvoisa puhemies, minusta tämä on erinomainen tilaisuus vahvistaa ihmisoikeuksien yleismaailmallisuutta, jakamattomuutta ja keskinäistä riippuvuutta, ja tämä on toteutettu yhteisessä päätöslauselmaesityksessä, joka on tarkoitus hyväksyä huomenna.
<P>
Parlamentti on ilmaissut näkemyksensä useissa yhteyksissä, yleensä vuosittaisen ihmisoikeusraportin ja useiden päätöslauselmien kautta, kuten teimme hiljattain Iranin tapauksessa.
<P>
Jotkut kollegoista ovat viitanneet siihen paradoksiin - he ovat itse käyttäneet tuota sanaa - että tietyt maat, joilla on erittäin huono maine ihmisoikeusasioissa, ovat osa elintä, joka on vastuussa ihmisoikeuksien seurannasta. Mielestäni Iranin tapaus on yksi itsestään selvimmistä tapauksista. Tämä ei ole ainoa esimerkki, ja mielestäni Yhdistyneistä Kansakunnista tulee tehoton, jos se todella saa rahoitusta näiltä mailta, ja se menettää kaiken poliittisen oikeutuksensa ja moraalisen arvovaltansa tuomita näitä tapahtumia.
<P>
Arvoisa puhemies, samalla, kun puhun tästä, tällä viikolla eräs toinen parlamentin elimistä on pohtinut erään jäsenen, eli Kuuban, erottamista puheena olevasta elimestä. Lisäksi meidän on tänään syytä surra Orlando Zapata Tamayon kuolemaa. Hän oli 42-vuotias rakennusurakoitsija ja poliittinen vanki, joka kuoli nälkälakon ja mielivaltaisen, epäinhimillisen ja julman vankeusrangaistuksen seurauksena.
<P>
Kuuban ihmisoikeus- ja sovittelukomission johtaja Elizardo Sánchez, henkilö, joka pitää hyvin tärkeänä sosiaalisen demokratian henkeä, on todennut, että kyseinen kuolema oli kokonaan vältettävissä ja että hän pitää sitä oikeuden kaapuun puettuna murhana. Arvoisa komission jäsen, tiedämme jo neuvoston puheenjohtajan kannan, joten haluan kysyä teiltä, oletteko te ja onko komissio eettiseltä ja demokraattiselta kannalta ja näiden valitettavien tapahtumien, kuten Zapata Tamayon kuoleman, johdosta sitä mieltä, että Euroopan unionin ja Kuuban välisten suhteiden merkitystä on korostettava ja otettava ne painopisteeksi?
