<CHAPTER ID="004">
Puhemiehen ilmoitus
<SPEAKER ID="041" NAME="Puhemies">
(DE) Hyvät naiset ja herrat, puheenjohtajakokous on tehnyt yksimielisesti päätöksen, jonka välitän teille. Osoitan sanani erityisesti neuvostolle.
<P>
Keskustellessaan komission ehdotuksesta Euroopan poliittisten puolueiden rahoitusta koskevista säännöistä annetun asetuksen muuttamisesta pysyvien edustajien komitea päätti eilen jakaa komission ehdotuksen kahteen osaan ja hyväksyä rahoitusasetuksen tarpeelliset tarkistukset erillisellä normatiivisella säädöksellä, joka laaditaan rahoitusasetuksen tarkistuksia koskevalta oikeudelliselta pohjalta.
<P>
Se merkitsisi, että lainsäädäntömenettelyn keskeiset osat irrotetaan parlamentin yhteispäätösmenettelyn piiristä ja että komission olisi vastoin vakaumustaan tehtävä uusi ehdotus, ja olisi välttämätöntä tai ainakin suositeltavaa kuulla tilintarkastustuomioistuinta.
<P>
Euroopan parlamentti vaatii neuvostoa harkitsemaan päätöstään uudelleen. Komission ehdottamat tarkistukset poliittisia puolueita koskevaan asetukseen ovat tarpeen, jotta voitaisiin ratkaista käytännön vaikeudet, joita sitä sovellettaessa on ilmennyt. Niiden avulla olisi myös mahdollista jatkaa poliittisten säätiöiden kehityksen tukemista Euroopan tasolla. Niillä on merkittävä rooli poliittisten menettelyjen avaamisessa julkista tarkastelua varten. Näistä syistä on välttämätöntä, että ehdotettu asetus astuu hyvin pian voimaan.
<P>
22. lokakuuta perussopimus-, työjärjestys- ja toimielinasioiden valiokunta hyväksyi mietinnön, jossa haluttiin tehdä kompromissi neuvoston kanssa ehdotetun asetuksen nopean hyväksymisen edistämiseksi.
<P>
Se, että pysyvät edustajat ovat jakaneet välineen kahteen osaan, on pilannut nämä ponnistukset. Se on oikeudellisesti tarpeetonta, se heikentää komission aloiteoikeutta, vähentää parlamentin oikeuksia ja aiheuttaa todennäköisesti merkittäviä viivästyksiä.
<P>
Kehotan puheenjohtajakokouksen puolesta neuvostoa kumoamaan pysyvien edustajien päätöksen ministeritasolla.
<P>
Minulta on pyydetty lupaa puhua, mutta puheenvuoron jälkeen ei käydä keskustelua.
<SPEAKER ID="042" NAME="Jo Leinen  " AFFILIATION="PSE">
perussopimus-, työjärjestys- ja toimielinasioiden valiokunnan puheenjohtaja.-(DE) Arvoisa puhemies, olen tästä lausumasta erittäin kiitollinen teille ja puheenjohtajakokoukselle. On vakavaa, että Euroopan parlamentti, kansan edustaja Euroopan tasolla, suljetaan pois lainsäädäntömenettelystä, jonka aiheena on Euroopan poliittisia puolueita koskeva asetus. Se on todella aihe, joka koskee meitä kaikkia riippumatta siitä, mihin puolueeseen kuulumme. Ei tule kysymykseenkään, että joidenkin valtiovarainministeriöiden byrokratia ja niiden johto päättää tästä asiasta EU:n kansaa edustavan yleiskokouksen sijasta. Meidän ei pitäisi sietää sellaista! Vuoden 2008 talousarvion suhteen haluan sanoa, että kansallisilla hallituksilla on toiveita, jotka ne voivat täyttää vain yhdessä meidän kanssamme. Käsitellessään vuoden 2008 talousarviota parlamentin pitäisi muistaa, että neuvosto päätti eilen tästä Euroopan poliittisia puolueita koskevasta asetuksesta. Kiitoksia lausumastanne. Tätä asiaa ei ole käsitelty loppuun.
<SPEAKER ID="043" NAME="Margot Wallström">
komission varapuheenjohtaja.-(EN) Arvoisa puhemies, kuten parlamentti on sanomastanne päätellyt, pysyvien edustajien komitea Coreper päätti jakaa komission ehdotuksen kahteen asetukseen: 199 artiklan mukaiseen asetukseen, johon sovelletaan yhteispäätösmenettelyä poliittisten säätiöiden ja kampanjoinnin kattamiseksi, ja 279 artiklan mukaiseen asetukseen, joka merkitsee pelkkää parlamentin ja tilintarkastustuomioistuimen kuulemista taloudellisten poikkeuksien kattamiseksi.
<P>
Komissio vastusti ehdotuksensa jakamista hyvistä oikeudellisista syistä mutta myös poliittisista syistä. Päätös aiheuttaa epävarmuutta ajankohdasta, jolloin haluamme ehdotuksen tulevan voimaan ennen tämän vuoden loppua, jotta säätiöt voisivat olla täysin toimintakykyisiä ennen vuotta 2009. Se oli koko ehdotuksen tarkoitus. Olemme myös sitä mieltä, että koko ehdotus pitäisi hyväksyä yhteispäätösmenettelyllä perustamissopimuksen 199 artiklan mukaisesti. Pahoittelemme siis, että Coreper päätti komission toiveiden vastaisesti heikentää parlamentin roolia parlamentin työhön kiinteästi liittyvässä asiassa, nimittäin poliittisten puolueiden rahoituksessa.
<P>
Vain 36 tuntia sen jälkeen, kun perussopimus-, työjärjestys- ja toimielinasioiden valiokunta hyväksyi komission ehdotuksen erittäin suurella enemmistöllä, Coreper päätti noudattaa linjaa, joka poikkesi komission ja parlamentin linjasta.
<P>
Toivon, että meillä on kuitenkin edelleen sama tavoite: hyväksyä ehdotuksemme sisältö ennen tämän vuoden loppua.
<P>
(Suosionosoituksia)
