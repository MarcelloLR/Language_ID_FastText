<CHAPTER ID="014">
Minuutin puheenvuorot poliittisesti tärkeistä asioista
<SPEAKER ID="041" NAME="Puhemies">
(PL) Esityslistalla on seuraavana työjärjestyksen 150 artiklan mukaisesti minuutin puheenvuorot poliittisesti tärkeistä asioista.
<SPEAKER ID="042" NAME="Georgios Papastamkos" AFFILIATION="PPE">
(EL) Arvoisa puhemies, taloudellisen paineen ohella myös euroalueella vallitseva epävarmuus...
<P>
(Puhemies keskeytti puhujan ja pyysi järjestystä istuntosaliin.)
<SPEAKER ID="043" NAME="Puhemies">
(EN) Hyvät parlamentin jäsenet, olkaa hyvä älkääkä puhuko täysistuntosalissa, ellei se tapahdu hiljaa. Arvoisat kollegat Euroopan parlamentin kummallakin laidalla ja keskellä, arvoisat poliittisten ryhmien puheenjohtajat, arvoisa kollega Luxemburgista, olkaa hyvät, istukaa alas ja olkaa hiljaa. Arvoisat kollegat, tämä on täysistunto, joten olkaa hiljaa ja antakaa meidän jatkaa minuutin puheenvuoroja.
<SPEAKER ID="044" NAME="Georgios Papastamkos" AFFILIATION="PPE">
(EL) Arvoisa puhemies, taloudellisen paineen ohella myös euroalueella vallitseva epävarmuus on seurausta EU:n toimielinten ja poliitikkojen ylenpalttisesta poliittisesta retoriikasta. Epäonnistunut EU:n taloushallinto vastasi minun mielestäni liian myöhään. Tietysti me tarvitsemme EU:ssa talouden tasapainoa.
<P>
Samalla Euroopan poliittisen unionin on nyt johdettava talousliittoa maailmanlaajuista kriisiä koskevalla irtautumisstrategialla ja otettava käyttöön entistä tehokkaampi sääntelykehys, jolla ohjataan rahoitusmarkkinoita ja suojellaan euroa keinottelun paineilta. Viittaan esimerkiksi tarpeeseen tarkistaa markkinoiden väärinkäyttöä koskeva direktiivi. Samalla toistan ehdotukseni perustaa Euroopan luottoluokitusviranomainen.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Arvoisa puhemies, käytän tilaisuutta puhua tänään tässä parlamentissa, koska en voinut tehdä niin "eurooppalaisena terrorismin uhrien muistopäivänä" 11. maaliskuuta, osoittaakseni ansaitun kunnioituksen kyseisille uhreille ja tunnustaakseni valtavan uhrauksen, jonka ovat tehneet ne, jotka ovat maksaneet äärimmäisen hinnan vapauden nimissä.
<P>
Meidän on heti ryhdyttävä valmistelemaan direktiiviä, jolla suojellaan terrorismin uhrien oikeuksia. Heidät unohdetaan aina ja he kärsivät siitä nöyryytyksestä, että heidät rinnastetaan epäoikeudenmukaisesti murhaajiinsa.
<P>
Nyt meidän on korkea aika tunnustaa EU:n toimielimissä terrorismin uhrien ihmisarvo ja auttaa puolustamaan heidän oikeuttaan suojeluun ja oikeudenmukaisuuteen. Kyseinen oikeus pitäisi pian kirjata lainsäädäntöön, jossa kunnioitetaan kaikkia niitä, jotka ovat tehneet siitä mahdollista. Säädöksen ensimmäisessä artiklassa pitäisi todeta, että terrorismin uhrien tukeminen käsittää heidän oikeutensa oikeudenmukaisuuteen ja ettei hallitusten pitäisi koskaan maksaa siitä.
<P>
Kehotan kaikkia niitä, jotka voivat puolustaa uhreja, muistamaan aina, että todellinen rauha syntyy oikeudenmukaisuudesta, ja se on ainoa rauha, jota niiden meistä, jotka uskovat vapauteen ja demokratiaan EU:ssa ja muualla maailmassa, pitäisi puolustaa.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Arvoisa puhemies, Euroopan ilmatilan suuren osan sulkemisella viime viikkoina islantilaisen tulivuorenpurkauksen takia on ollut vakavia seurauksia koko Euroopan taloudelle. Se on selvää ilmailualan matkustajien, lentoyhtiöiden ja lentoasemien tapauksessa, mutta koskee myös koko matkailualaa.
<P>
Siitä haluan puhua teille. Espanjassa kyseinen teollisuudenala on maan toiseksi suurin. Saarilla, joilta tulen, se on suurin teollisuudenala. Tuhkapilven vaikutukset matkailualaan aiheuttavat suurta huolta. Nyt puhutaan 42 miljoonan euron menetyksistä päivittäin. Tuhkapilvi on aiheuttanut vakavan iskun matkailualalle, jossa ollaan edelleen huolestuneita tulevista vaikutuksista.
<P>
Teollisuus- ja yritysasioista vastaava komission jäsen Tajani on sitoutunut tutkimaan alan tappioita. Pyydän nyt kiireellistä tukipakettia lentoyhtiöille ja muille matkailualan yrityksille ja sitä, että matkailualaa käsitellään painopistealana.
<SPEAKER ID="047" NAME="Henri Weber" AFFILIATION="S&amp;D">
(FR) Arvoisa puhemies, Euroopan unionilla on monia välineitä, joiden avulla siitä voi tulla johtava saastuttamattomien autojen sekä erityisesti sähköautojen tuottaja maailmassa.
<P>
Komission on varmistettava, että kyseisestä hankkeesta tulee tärkeä EU:n tavoite, kannustamalla mantereemme suuria autovalmistajia tekemään yhteistyötä keskenään niin, että yhteistyö ulottuu tutkimuksesta ja kehityksestä markkinointiin. Komission on edistettävä helppokäyttöisten ja yhteentoimivien latauspisteiden asentamista Eurooppaan ja aloitettava asennus kaupunkialueilta. Komission on laadittava ja pantava täytäntöön yhteisiä sääntöjä ja normeja - jos mahdollista kansainvälisesti mutta ainakin EU:ssa - ja sen on tehtävä niin viipymättä. Lopuksi sen on kannustettava jäsenvaltioita korvaamaan asteittain polttomoottoriajoneuvonsa sähköautoilla.
<SPEAKER ID="048" NAME="Tanja Fajon" AFFILIATION="S&amp;D">
(SL) Tänään me vietämme kansainvälistä homofobian vastaista päivää. En voi käsittää sitä, että vielä on olemassa ihmisiä, jotka sulkevat silmänsä seksuaaliseen suuntautumiseen ja identiteettiin perustuvalta väkivallalta. Tuomitsen sen jyrkästi aivan kuten tuomitsen kaiken väkivallan, joka perustuu etniseen alkuperään, uskontoon tai vakaumukseen, ikään tai vammaan.
<P>
Olen erittäin huolestunut harhaanjohtavista, hyökkäävistä ja jopa vihamielisistä lausunnoista, joita yhä kuulee. Olen toistuvasti järkyttynyt verbaalisesta ja fyysisestä väkivallasta, jota harjoitetaan samaan sukupuoleen suuntautuneita henkilöitä tai eri vähemmistöjen edustajia vastaan.
<P>
Nykyään useimmat eurooppalaiset sanovat, että burka pitäisi kieltää. Vaikka olenkin sitä mieltä, ettei yhdenkään naisen pitäisi käyttää sellaista vaatetusta, olen huolestunut siitä, että kielto voi aiheuttaa päinvastaisen tuloksen kuin oli tarkoitus: naiset, jotka ovat valmiita käyttämään burkaa, joutuvat vankilaan. Emme voi antaa uskonnollisten väitteiden lietsoa syrjintää ja väkivaltaa. Olemme kaikki ihmisiä, joten meidän on mietittävä tarkasti, emmekö voisi olla suvaitsevaisempia niitä kohtaan, jotka ovat erilaisia kuin me.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Arvoisa puhemies, hyvät parlamentin jäsenet, kiinnittäisin huomionne "Tiedettä ja innovointia koskeva kansalaisten toimintasuunnitelma" -aloitteeseen, jonka puheenjohtajavaltio Espanja käynnisti neuvostossa tiede- ja innovaatioministeriön välityksellä.
<P>
EU:n kansalaisia pyydetään menemään internetsivustolle www.reto2030.eu ja valitsemaan, mitä haasteita tieteen ja innovoinnin alalla pitäisi ratkaista niistä, jotka 14 eurooppalaista henkilöä ovat valinneet. Tulokset ovat nähtävissä verkossa ja Eurooppa-neuvoston rakennuksen seinällä Brysselissä 26. toukokuuta saakka. Tulokset ilmoitetaan kilpailukykyneuvostolle kyseisenä päivänä.
<P>
Kehotan teitä kaikkia äänestämään yhden haasteen puolesta ja levittämään tietoa aloitteesta kotimaassanne, niin että, kuten Jean Monnet sanoisi, henkilökohtainen osallistumisemme antaa meille mahdollisuuden edetä kohti yksilöiden Euroopan unionia, kohti kansalaisten Euroopan unionia.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Arvoisa puhemies, hyvät parlamentin jäsenet, demokratia edellyttää instituutioita, joiden tehtävänä on valvoa kansalaisoikeuksia ja joiden on oltava valtiosta ja puolueviranomaisista riippumattomia. EU:n direktiiveissä annetut vaatimukset, jotka koskevat sääntelyelimiä, ovat samanlaiset täydellisen riippumattomuuden ja vahvan toimivallan, puolueettomuuden ja avoimuuden osalta.
<P>
Valitettavasti Bulgariassa ollaan tekemässä muutoksia joihinkin demokraattisen järjestelmämme selviin menestyksiin, kuten virkakauden pidentäminen viidestä vuodesta, mahdollisuus uudelleen valintaan ja vaihtuvan henkilöstön työkiertojärjestelmä - ne kaikki ovat toimia, jotka takaavat riippumattomuuden. Muutoksia tehdään ilman analyysiä tai suunnitelmaa, ja samalla etäännytään hyvästä EU:n käytännöstä.
<P>
Kustannusten karsiminen on ainoa peruste, jota käytetään niiden instituutioiden heikentämiseen, jotka torjuvat syrjintää, sääntelevät tiedotusvälineitä ja suojelevat kilpailua. Näkyvissä on jo suuntaus toimiin, jotka kohdennetaan rahoitus- ja tilintarkastusinstituutioihin.
<P>
Varoitan Euroopan parlamenttia ja Euroopan komissiota siitä, ja toivon, että se auttaa torjumaan kyseiset aikeet.
<SPEAKER ID="051" NAME="Luigi de Magistris" AFFILIATION="ALDE">
(IT) Arvoisa puhemies, hyvät parlamentin jäsenet, korostaisin jälleen kerran sitä, miten tärkeä on korruptiota koskeva kirjallinen kannanotto, jota ehdotin yhdessä neljän muun Euroopan parlamentin jäsenen kanssa ja jonka yli puolet Euroopan parlamentin jäsenistä hyväksyi. Sen tavoitteena on sitoa neuvosto ja komissio lainsäädäntöön, jolla todella torjutaan tehokkaasti korruptiota.
<P>
Olen palannut Kreikasta, missä vierailin talousarvion valvontavaliokunnan puolesta, ja yksi syy Kreikan rakenteellisen kriisin taustalla on varmasti julkisten varojen tuhlaus, mitä tapahtuu myös Italiassa. Korruptio nakertaa Italiaa, kuten olemme viime aikoina nähneet. Korruptio riippuu lähinnä laittomasta julkisten varojen hoidosta, ja yhden poliittisen ryhmän sekä liikemiesten ja järjestäytyneiden valkokaulusrikollisten ryhmän suhteesta.
<P>
On tärkeää, että Euroopan parlamentti painostaa asiassa komissiota ja jäsenvaltioita - vastaan hangoittelevia jäsenvaltioita pitäisi rangaista - sekä EU:n elimiä, jotka vastaavat korruption torjunnasta, ja vahvistaa järjestäytyneen rikollisuuden torjuntaa.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Arvoisa puhemies, hyvät parlamentin jäsenet, tänään kansainvälisenä homofobian vastaisena päivänä pyytäisin teitä kaikkia muistamaan kaikkia niitä, jotka ovat joutuneet väkivallan ja henkilökohtaisten loukkausten sekä henkisen ja fyysisen väkivallan uhriksi viime vuonna EU:n jäsenvaltioissa seksuaalisen identiteettinsä takia.
<P>
EU:n perussopimuksissa kielletään syrjintä seksuaalisen suuntautumisen perusteella, mutta kieltoa ei kuitenkaan panna yhdenmukaisesti täytäntöön jäsenvaltioissa. Liettuan kaltaisissa jäsenvaltioissa viranomaiset pyrkivät kieltämään monimuotoisuusparaatin, mikä lisää homofobista ilmapiiriä. Kotimaassani Saksassa on yritetty estää homofobian torjuminen kouluissa. Arvoisa puhemies, on varmistettava se, että seksuaaliseen suuntautumiseen perustuvalta syrjinnältä suojelua kunnioitetaan ihmisoikeutena.
<SPEAKER ID="053" NAME="Valdemar Tomaševski" AFFILIATION="ECR">
(LT) Helmikuun 24. päivänä jätin yhdessä Latvian ja Puolan edustajien kanssa kirjallisen kannanoton maanviljelijöiden yhdenvertaisesta kohtelusta Euroopan unionissa, ja siinä kiinnitetään huomiota maanviljelijöiden epätasa-arvoisiin tukiin EU:n jäsenvaltioissa. Joissakin jäsenvaltioissa tuet ovat 7 kertaa vähimmäismäärää suurempia, keskimäärin ne ovat 4 kertaa suurempia, ja monessa uudessa jäsenvaltioissa ne jäävät EU:n keskiarvon alle. Tällaisella tilanteella rikotaan yhtä EU:n tärkeimmistä periaatteista - yhteisvastuullisuuden periaatetta. Kehotan neuvostoa, komissiota ja Euroopan parlamenttia tasaamaan suorat maksut tai ainakin supistamaan eroja ja lopettamaan samalla jäsenvaltioiden maanviljelijöiden epätasa-arvoisen kohtelun. Kehotan kollegoitani tukemaan kirjallista kannanottoa numero 11, joka koskee maanviljelijöiden yhdenvertaista kohtelua Euroopan unionissa.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, kiinnittäisin huomionne kiropraktikkoja koskevaan kysymykseen. Kyse on riippumattomasta terveydenhuollon ammatista, jossa keskitytään tuki- ja liikuntaelinten mekaanisten häiriöiden diagnoosiin, hoitoon ja ennaltaehkäisyyn manipulaatiohoidolla, ja samalla hoidetaan häiriöiden hermostolle aiheuttamia vaikutuksia sekä yleistä terveyttä.
<P>
Vaikka kiropraktiikkaa opetetaan riippumattomilla, yhdenmukaisilla yliopistokursseilla koko Euroopan unionissa, sitä ei kuitenkaan ole tunnustettu yhdenmukaisesti Euroopan unionissa. Jotta voidaan turvata potilaiden samanlainen hoito koko Euroopan unionissa, kehotan teitä allekirjoittamaan kirjallisen kannanoton, jonka olen laatinut muiden parlamentin jäsenten avustuksella ja tuella kiropraktiikan tunnustamiseksi Euroopan unionissa.
<SPEAKER ID="055" NAME="John Bufton" AFFILIATION="EFD">
(EN) Arvoisa puhemies, brittiläiset veronmaksajat joutuvat lopulta käyttämään noin 10 miljardia englannin puntaa euron tukemiseen - vaikka torjumme valuutan päättäväisesti - osana 215 miljardin englannin punnan tukea Kansainväliseltä valuuttarahastolta. Sen lisäksi menee 8 miljardia englannin puntaa, jos Kreikka laiminlyö velkansa, ja 5 miljardia englannin puntaa lainatakuina Latvialle ja Unkarille. Yhdistynyt kuningaskunta saattaa päätyä maksamaan 23 miljardia englannin puntaa euron vahvistamiseksi.
<P>
Mutta jos kokemus on karvas briteille, voin vain kuvitella, miten komission hieroo tyytyväisenä käsiään odottaessaan, että englannin punnan arvon laskee ja Lontoo heikkenee. Hedge-rahastoja koskeva raskas lainsäädäntö on siitä selvä merkki. Lissabonin sopimuksen 122 artiklan soveltaminen on löysin lainsäädännön tulkinta, jonka olen koskaan nähnyt, ja minun mielestäni se on osoitus jonkinlaisesta poliittisesta huijauksesta. Tämä osoittaa, että jokaisen sopimuksen jokaisen artiklan jokainen kohta ei ole edes sopimukseen käytetyn paperin arvoinen.
<P>
Minun mielestäni poikkeuksellisten tapahtumien perustelussa ei oteta huomioon fiskaalista vastuuttomuutta, joka on aiheuttanut koko sotkun. Viimeisin tempaus vie Yhdistyneeltä kuningaskunnalta veto-oikeuden, kun tuleviin pelastuspaketteihin voidaan soveltaa määräenemmistöpäätöksentekoa.
<P>
(Puhemies keskeytti puhujan.)
<SPEAKER ID="056" NAME="Andrew Henry William Brons" AFFILIATION="NI">
(EN) Arvoisa puhemies, oikeusvaltioperiaatteen kannalta on tärkeää, että toimielimiin sovelletaan niiden omia säädöksiä ja sääntöjä. Työjärjestyksen 24 artiklan 2 kohdassa todetaan selvästi: "sitoutumattomat jäsenet valtuuttavat joukostaan yhden jäsenen osallistumaan puheenjohtajakokoukseen ilman äänioikeutta". Siinä ei sanota, että valtuutetut valitaan äänestyksellä, mutta millä muulla menetelmällä yhteisiä päätöksiä voi tehdä? Kenties telepaattisilla signaaleilla?
<P>
Sitoutumattomien jäsenten hallinto on todennut, että valtuutetut pitää valita yksimielisesti. Se ei kuitenkaan ole yrittänyt määritellä sitä, miten yksimielisyyteen voidaan päästä, eikä se ole yrittänyt järjestää valtuutetun valintaa tällä tavoin. Kun on yritetty valita valtuutettua vaaleilla, yritykset on julistettu pätemättömiksi.
<P>
Mikä on parlamentin vastaus tähän kaikkeen? Se aikoo muuttaa sääntöjä siten, että parlamentin puhemies voi valita niin kutsutut valtuutetut delegoijien sijasta. Mitenköhän kauan menee siihen, että parlamentin puhemies poistaa meiltä oikeuden äänestää täysistunnossa?
<SPEAKER ID="057" NAME="Puhemies">
(PL) Muistuttaisin teitä siitä, että Euroopan parlamentin perussopimus-, työjärjestys- ja toimielinasioiden valiokunta tulkitsee tällaiset tilanteet ja käsittelee varmasti tämän asian.
<SPEAKER ID="058" NAME="Slavi Binev" AFFILIATION="NI">
(BG) Arvoisa puhemies, hyvät parlamentin jäsenet, Euroopan yllä leijuva vulkaaninen tuhka on viivästyttänyt asioiden käsittelyä EU:n toimielimissä. Se on erityisesti vaikeuttanut Euroopan parlamentin täysistuntoa Strasbourgissa, ja lähes puolet Euroopan parlamentin jäsenistä on estynyt tulemasta tänne.
<P>
Strasbourg on oletettavasti vaikeasti saavutettava kohde, ja tänne on suorastaan mahdotonta päästä poikkeusoloissa. Esittäisin tässä yhteydessä seuraavan kysymyksen: eikö tämä ole jälleen uusi merkki siitä, että Euroopan parlamentin on tehtävä päätös siitä, että sillä on vain yksi päätoimipaikka ja että se on Bryssel? Oletan teidän yhtyvän näkemykseen, että rahoituskriisi huomioon ottaen siirtyminen yhden päätoimipaikan käyttöön parlamentin toiminnassa säästää miljoonia veronmaksajien euroja. Se siirtää myös menneisyyteen kiertävän sirkuksen, jollaiseksi kerran kuussa tapahtuvaa muuttoamme kuvataan.
<SPEAKER ID="059" NAME="Eduard Kukan" AFFILIATION="PPE">
(SK) Etnisiin vähemmistöihin kuuluvien ihmisten suojelu on perustellusti tärkeä osa kansainvälistä kehitystä ja valtioiden välisiä suhteita. Mekin keskustelemme siitä täällä Euroopan parlamentissa, ja me korostamme eurooppalaisia arvoja ja hallitusten velvollisuutta kunnioittaa kyseisiä arvoja.
<P>
Haluaisin tässä yhteydessä puhua asian poliittisesta arkaluontoisuudesta, koska väärinkäytösten riski on suuri erityisesti nyt, kun hallitukset toimivat näissä asioissa yksipuolisesti kuulematta asianosaisia.
<P>
Minusta ei ole toivottavaa eikä hyväksyttävää, että näitä asioita käsitellään piittaamattomasti tavoitteena vaikuttaa toisen valtion sisäpoliittiseen tilanteeseen, joskus juuri vaalien alla, koska sitä pidettäisiin normaalisi röyhkeänä. Jos joku ei ole ymmärtänyt minua, olen puhunut nykyisistä ongelmista Slovakian ja Unkarin välillä.
<SPEAKER ID="060" NAME="Monica Luisa Macovei" AFFILIATION="PPE">
(EN) Arvoisa puhemies, korruptio on ollut kriisin tärkeä syy, ja vahvat yritykset ja henkilöt ovat käyttäneet väärin politiikkaa, instituutioita ja varoja oman etunsa ajamiseen. Korruption haaste ei häviä kehityksen myötä: siitä vain tulee entistä hienostuneempaa. Tähän saakka sisäiset toimet eivät ole olleet tehokkaita kaikissa jäsenvaltioissa. Meidän ei pitäisi jättää tätä tosiasiaa huomiotta; meidän pitäisi tunnustaa se. Olemme päässeet pisteeseen, jossa komission ja neuvoston on perustettava nopeasti vakaa korruption vastainen mekanismi unioniin ja jäsenvaltioihin. Kaikenlainen viivyttely on vastoin EU:n kansalaisten etuja.
<SPEAKER ID="061" NAME="Zoran Thaler" AFFILIATION="S&amp;D">
(SL) Slovenia ja Kroatia ovat naapurivaltioita, jotka ovat eläneet rinnakkain vuosisatoja ilman vakavia ongelmia. Niin on nykyäänkin, ja suurin osa sloveeneista kannatta Kroatian jäsenyyttä Euroopan unionissa heti kun se on mahdollista toteuttaa. 18 vuoden neuvottelujen jälkeen vuonna 2009 kaksi hallitusta onnistuivat ratkaisemaan rajakiistansa sekä erityisesti pohjoisen Adrianmeren merirajaa koskevan kiistan, joka on ollut Slovenialle perusteltu huolenaihe.
<P>
Kansainvälisellä välimiesmenettelyllä tehty sopimus ongelman ratkaisemiseksi allekirjoitettiin Tukholmassa puheenjohtajavaltio Ruotsin läsnä ollessa. Sopimuksen ratifiointia koskevassa prosessissa on päästy loppuvaiheeseen. Meidän on Sloveniassa vielä äänestettävä siitä 6. kesäkuuta 2010 pidettävässä kansanäänestyksessä.
<P>
Vetoan EU:n poliittisiin voimiin, erityisesti Euroopan kansanpuolueen ryhmään (kristillisdemokraatit), jotta ne tutustuvat kotimaassani tässä kuussa pidettävään kampanjaan, jolla vahvistetaan hyviä naapurisuhteita ja mahdollistetaan epävakaan Balkanin tulevaisuus EU:ssa.
<SPEAKER ID="062" NAME="Ramon Tremosa i Balcells" AFFILIATION="ALDE">
(EN) Arvoisa puhemies, euroalue kävi erittäin lähellä romahdusta 10 päivää sitten, mutta EU:n pelastuspaketti on antanut yhteiselle tulevaisuudelle mahdollisuuden. Uskon, että kriisin taustalla ovat pikemminkin syvälle juurtuneet ongelmat tietyissä euroalueen jäsenvaltioissa kuin keinottelijat: jäsenvaltiot, joilta puuttuu fiskaalinen kuri ja joilla on tehottomat työmarkkinat ja valtava yksityisen sektorin velka.
<P>
Euroalueen pelastamiseksi meidän on uudistettava sen hallinto. Euroopan komission viime viikolla antama hallintoehdotus sisälsi joitakin hyviä ajatuksia, kuten finanssipolitiikan korostaminen ja selvä koordinointi jäsenvaltioiden finanssipolitiikan välillä. Kyseiset ehdotukset pitäisi ottaa huomioon myös rakenneuudistuksia koskevassa yhteisessä ohjelmassa. Viime viikolla pääministeri Zapatero valitsi Espanjassa säästöohjelman, niin että hän voi välttää vaalien kannalta uhkaavamman työmarkkinauudistuksen.
<P>
Lopuksi muistutan, ettei euron arvosta tarvitse huolestua: yhteisvaluutan arvon lasku tekee hyvää euroalueen taloudelle.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Arvoisa puhemies, me Euroopan parlamentissa olemme olleet tyrmistyneitä kuultuamme, että on perustettu työryhmä, joka käsittelee Tunisian pitkälle edistyneen maan asemaa.
<P>
Miksi me olemme tyrmistyneitä? Olemme tyrmistyneitä, koska ei mene päivääkään ilman, että kuulisimme Tunisian lisäävän uhkailua ja toimia kaikkia niitä miehiä ja naisia vastaan, jotka vielä uskaltavat arvostella hallituksen menetelmiä.
<P>
Palaamatta viimeisimpiin kunnallisvaalien tuloksiin - 90 prosenttia äänistä meni niille, jotka ovat lähellä vallanpitäjiä - luettelen muutaman esimerkin. Toukokuun 6. päivänä poliisi pidätti ja pahoinpiteli toimittaja Zouhair Makhloufin, kun tämä oli menossa päivälliselle Pariisin asianajajayhdistyksen entisen puheenjohtajan kanssa. Toukokuun 18. päivänä toimittaja Fahem Boukadous tuomitaan epäilemättä neljäksi vuodeksi vankeuteen. Mikä oli hänen rikoksensa? Hän raportoi Gafsan alueen sosiaalisista levottomuuksista ja niitä seuranneesta sorrosta. Asianajajat Abderraouf Ayadi, Ayachi Hammami, Mohamed Abbou ja Radhia Nasraoui ovat jatkuvan pelottelun uhreja.
<P>
Internetiä sensuroidaan yhä enemmän. Annan yhden esimerkin, arvoisa puhemies, jos sallitte: minun verkkopäiväkirjaani sensuroidaan...
<P>
(Puhemies keskeytti puhujan.)
<SPEAKER ID="064" NAME="Martin Ehrenhauser" AFFILIATION="NI">
(DE) Arvoisa puhemies, tällä hetkellä käytännössä kaikessa talous- ja rahoituskriisiä koskevassa poliittisessa keskustelussa keskitytään vain siihen, miten monta miljardia euroa vaaditaan seuraavan mustan aukon peittämiseen. Yleisesti ottaen keskustelua käydään edelleen takertuen Joseph Ackermannin ja muiden helmoihin.
<P>
Tarvitsemme nyt kuitenkin perusteellista keskustelua nykyisestä rahajärjestelmästä. Meidän pitäisi lopultakin keskustella sellaisista asioista kuin miten hankkiutua eroon sen kasvupakosta. Miten voimme hillitä pankkien pakottavaa tarvetta antaa lainaa? Pitäisikö meidän poistaa korko? Miten voimme erottaa arvon ja rahallisen arvon? Meidän pitäisi käyttää rahamme yhteiskunnallisen arvon luomiseen eikä luoda rahallista arvoa! Ennen kuin todellisuus kaatuu päällemme, meidän olisi keskusteltava siitä, että yritämme uudistaa rahajärjestelmän sisältäpäin. Se on mahdollista vain, jos harjoitamme vahvaa ja ennen kaikkea riippumatonta politiikkaa.
<SPEAKER ID="065" NAME="Gerard Batten" AFFILIATION="EFD">
(EN) Arvoisa puhemies, olen varma siitä, että kaikki tietävät, että meillä on Yhdistyneessä kuningaskunnassa uusi hallitus, jota kutsumme liberaalidemokraattien ja konservatiivien koalitioksi. Konservatiivipuolueen ja liberaalidemokraattisen puolueen sopimuksessa sanotaan, että "sovimme siitä, ettei itsemääräämisoikeutta tai valtaa pidä enää siirtää enempää seuraavalla vaalikaudella" - se tarkoittaa Euroopan unionille. Tietysti jokainen, joka tietää mitään asiasta, tietää, ettei itsemääräämisoikeutta enää siirretä niin, että siihen vaaditaan kansanäänestystä, koska lupaus on tehty Lissabonin sopimuksen voimassa ollessa. Niinpä ei ole tarvetta kysyä Yhdistyneen kuningaskunnan kansalaisten tai minkään muun Euroopan jäsenvaltion kansalaisten mielipidettä; kaikki tapahtuu joka tapauksessa.
<P>
Jos pääministeri Cameron kuitenkin on tosissaan siinä mitä hän sanoo, niin hänellä on loistava tilaisuus pitää lupauksensa, koska kollegani Trevor Coleman muistutti pari viikkoa sitten tässä istuntosalissa uusien jäsenvaltioiden liittymisen merkitsevän sitä, että kaikkien jäsenvaltioiden on ratifioitava uudelleen Lissabonin sopimus. Yhdistyneen kuningaskunnan tapauksessa pääministeri Cameronilla on nyt loistava tilaisuus joko olla ratifioimatta sopimusta tai järjestää siitä kansanäänestys Yhdistyneessä kuningaskunnassa. Toivotaan, että hän pitää sanansa ja tekee niin.
<SPEAKER ID="066" NAME="Ivo Vajgl" AFFILIATION="ALDE">
(SL) Viime lauantaina Wienin Belvedere-linnassa vietettiin Itävallan valtiosopimuksen 55-vuotisjuhlia. Se on epäilemättä tärkeä päivä Itävallan historiassa, koska se merkitsee Itävallalle valtion aseman ja arvon saavuttamista.
<P>
Slovenian ulkoministeriö muistutti tuolloin suurlähetystönsä välityksellä siitä, ettei Itävalta ole vieläkään pannut täytäntöön valtiosopimuksen määräyksiä sloveenivähemmistön oikeuksista. Kaksikieliset liikennemerkit ovat Kärntenissä edelleen niin sanotusti kielletty puheenaihe, ja liittovaltion hallitus on kerta toisena jälkeen taipunut Kärntenin nationalistien äärimmäisiin näkemyksiin.
<P>
Samalla, kun onnittelen itävaltalaisia vuosipäivän johdosta, kehotan heitä omaksumaan myötämielisemmän politiikan vähemmistöjään kohtaan.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Arvoisa puhemies, kansainvälisen homofobian vastaisen päivän on oltava meille tilaisuus vahvistaa sitoumuksemme ihmisoikeuksien yleismaailmalliseen kunnioittamiseen koko maailmassa, samalla kun seksuaaliseen suuntautumiseen perustuvaa syrjintää sisältäviä säännöksiä ja käytäntöjä on edelleen voimassa useissa jäsenvaltioissa.
<P>
Meidän on myös tuomittava entistä voimakkaammin lisääntyvät fyysiset hyökkäykset ja toistuvat homofobiset lausunnot. Vaikenemisen on päätyttävä tähän. Suvaitsevaisuuden opettaminen on yksi osa ratkaisua, koska asenteita on edelleen muutettava, myös EU:n jäsenvaltioissa. Emme saa unohtaa suvaitsevaisuuden opettamista, päinvastoin.
<P>
Lopuksi, EU:n diplomatiaa on käytettävä sen varmistamiseen, että lainsäädäntö, jossa homoseksuaalisuus julistetaan rikokseksi, poistetaan niissä valtioissa, joissa se on voimassa. Haluan käyttää tätä tilaisuutta asiaa koskevan vetoomuksen esittämiseen Catherine Ashtonille.
<SPEAKER ID="068" NAME="Andrey Kovatchev" AFFILIATION="PPE">
(BG) Arvoisa puhemies, haluan ilmaista kantani kommentteihin, joita jotkut Euroopan parlamentin sosialistien ja demokraattien ryhmän ja Euroopan liberaalidemokraattien liiton ryhmän kollegat ovat esittäneet. He hyökkäsivät perusteettomasti Bulgarian hallitusta vastaan.
<P>
Ensimmäistä kertaa sen jälkeen kun Bulgaria aloitti siirtymisen pois kommunismista, se on osoittanut sanojen lisäksi myös teoin poliittista tahtoa korruption ja järjestäytyneen rikollisuuden torjuntaan. Siinä saavutettuja tuloksia kehuvat Bulgarian kansainväliset kumppanit sekä maan kansalaisyhteiskunta. Pääministeriä kannattaa 56 prosenttia kansasta ja sisäministeriä 60 prosenttia.
<P>
Jäljelle jää kysymys, miksi Bulgaria on ollut niin paljon muita jäljessä ja on viimeisenä Euroopan unionin elintasovertailussa. Vastausta kysymykseen on edelleen etsittävä kommunistisen eliitin omaneduntavoittelusta 1980-luvun jälkipuoliskolta. Eliitin jäsenet ovat onnistuneet sortoa harjoittaneen valtion turvallisuusjärjestelmän ja sen valtiontalouteen ulottuneiden lonkeroiden avulla muuttamaan 20 vuoden siirtymäkaudella poliittisen valtansa taloudelliseksi vallaksi ja siirtämään sen lapsilleen ja lapsenlapsilleen. He ovat myös onnistuneet pitämään edustajansa keskeisissä ministeriöissä, pankeissa ja teollisuudenaloilla.
<P>
Nykyinen hallitus torjuu sääntelemättömiä sitovia suhteita politiikan ja talouden välillä käyttäen kaikkia laillisia välineitä, joita eurooppalaisessa perustuslaillisessa valtiossa voi käyttää.
<P>
Lopetan vetoamalla sosialistien ja demokraattien ryhmän kollegoihin, jotta he ottaisivat opikseen saksalaisilta tovereiltaan DDR:n entisen kommunistipuolueen seuraajista. Bulgarian sosialistinen puolue on Bulgarian kommunistisen puolueen suora seuraaja samalla tavalla kuin vasemmistopuolue on sitä Saksassa. Vaikeudet hallituksen muodostamisessa Nordrhein-Westfalenissa korostavat sitä, miten ajankohtainen tämä aihe on vielä nykyäänkin Euroopassa.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Viime viikolla tein työvierailun nähdäkseni kausityöläisten yhteisöjä Huelvan alueella Etelä-Espanjassa. Näin siellä joitakin erinomaisia asioita, ja Espanjan viranomaiset ansaitsevat siitä onnittelut. Siellä on myös lukuisia ongelmia, jotka liittyvät lailliseen ja laittomaan maahanmuuttoon, työsopimuksiin, jotka on tulevaisuudessa allekirjoitettava ulkomailla työskentelevien äidinkielellä, puhumattakaan valtavista ongelmista, jotka liittyvät työ- ja asumisoloihin. Katson, että Euroopan unionin direktiivi kausityöläisistä on saatava Euroopan parlamenttiin mahdollisimman pian, jotta voimme käsitellä ongelmia mahdollisimman hyödyllisesti ja tehokkaasti.
<SPEAKER ID="070" NAME="Metin Kazak" AFFILIATION="ALDE">
(BG) Arvoisa puhemies, torstai-iltana 14. toukokuuta vastaanotin Kardzhalin kaupungissa Etelä-Bulgariassa 54 000 allekirjoitusta, jotka oli kerätty kansalaisilta, jotka haluavat normaalit työolot ja vahvan paikallishallinnon. Kyseinen vetoomus on koottu seitsemästä Kardzhalin kunnasta vain 10 päivässä. Ihmiset tukevat kaikilla hallintotasoilla esiintyvän korruption torjuntaa. He kuitenkin vastustavat voimakkaita menetelmiä ja toimia, jotka toteutetaan näön vuoksi. Toimeenpanovalta käyttää niitä usein vapauttaakseen tuomioistuimet ja syyttäjän viraston velvollisuuksistaan sekä rajoittaakseen paikallishallinnon auktoriteettia ja tukahduttaakseen sen.
<P>
Esimerkiksi itse Kardzhalin pormestarin toimia on tutkittu viime vuonna 138 kertaa, 13 kertaa pelkästään yhden hankkeen takia. Yli 700 tarkastusta on tehty 30 kunnassa, joissa on DPS-puolueen (oikeuksien ja vapauksien liike) pormestari, alle vuoden aikana, kun taas GERB-puolueen pormestarit ovat säästyneet tällaisilta tarkastuksilta. Kardzhalin alueen maaherra ei antanut meidän edes luovuttaa vetoomusta varsinaisessa hallintorakennuksessa, vaan meidän oli pakko tavata ulkona. Sitouduin ilmoittamaan EU:n toimielimille tästä kansalaisprotestista.
<SPEAKER ID="071" NAME="Puhemies">
(EN) Metin Kazak, te puhuitte liian nopeasti tulkeillemme. He eivät pystyneet tulkkaamaan puhettanne tarkasti.
<P>
Keskustelu on päättynyt.
