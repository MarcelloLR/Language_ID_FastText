<CHAPTER ID="008">
Äänestysselitykset
<P>
Suulliset äänestysselitykset
<SPEAKER ID="111" NAME="Filip Kaczmarek" AFFILIATION="PPE">
(PL) Arvoisa puhemies, äänestin Tonavan aluetta koskevaa EU:n strategiaa käsittelevän päätöslauselman puolesta, koska Euroopan unioni tarvitsee mielestäni tällaisia alueellisia strategioita. Olen vakuuttunut siitä, että tällaisten strategioiden toteuttamisella voi olla hyvin myönteinen vaikutus alueelliseen kehitykseen ja että se siten voi vaikuttaa alueen asukkaiden elämään ja parantaa heidän elämänlaatuaan. Sillä juuri Euroopan unionin asukkaat ovat meidän toimintamme, parlamentin ja Euroopan unionin toiminnan, kohteita. Tämän vuoksi äänestin päätöslauselman hyväksymisen puolesta.
<SPEAKER ID="112" NAME="Bernd Posselt" AFFILIATION="PPE">
(DE) Arvoisa puhemies, suhtaudun Tonavan aluetta koskevaan strategiaan myönteisesti, sillä se on perin eurooppalainen. Se yhdistää yhden EU:n perustajajäsenen, Saksan, kahteen uusimpaan jäseneen, Bulgariaan ja Romaniaan. Se yhdistää myös seuraavan ehdokasvaltion Kroatian ehdokasvaltion asemaa tavoittelevaan Serbiaan. Olen iloinen siitä, että tarkoituksena on sisällyttää strategiaan myös Tšekki, Montenegro ja eräitä muita valtioita, jotka historiallisesti ja maantieteellisesti kuuluvat tähän ryhmään, vaikka ne eivät sijaitsekaan suoraan Tonavan varrella.
<P>
Pyytäisin kuitenkin, ettei Baijeria unohdeta tässä kaikessa. Jos Baijeri olisi itsenäinen, se olisi Romanian jälkeen Tonavan varren toiseksi suurin valtio. Baijeri on erityisen kiinnostunut Tonavan aluetta koskevasta strategiasta. Olenkin kiitollinen ja iloinen, että viemme nyt tätä strategiaa eteenpäin.
<P>

<SPEAKER ID="113" NAME="Daniel Hannan" AFFILIATION="ECR">
(EN) Arvoisa puhemies, näemme jälleen kerran, kuinka Euroopan unioni pitää ulkoasua tärkeämpänä kuin sisältöä ja motiiveja tärkeämpänä kuin lopputulosta. Olemme juuri hyväksyneet äänestyksessä joukon päätöslauselmia, joissa tuomitaan ihmisoikeusloukkaukset Kiinassa. Mutta mitä tekee Euroopan unioni todellisessa maailmassa? Me eristämme Taiwanin; me olemme periaatteessa suostuneet myymään aseita Pekingin kommunistihallinnolle; ja me teemme sen kanssa yhteistyötä luodaksemme kilpailijan yhdysvaltalaiselle GPS-järjestelmälle, jota presidentti Chirac kutsuu "teknologiseksi imperialismiksi".
<P>
Katsokaa, miten tekopyhyys on korotettu hallitsevaksi periaatteeksi! Me marisemme ihmisoikeuksista ja kanavoimme sitten rahaa Hamasille. Kieltäydymme käsittelemästä Castroa vastustavia Kuuban toisinajattelijoita, emme piittaa demokratiasta omien rajojemme sisällä, kun kansanäänestysten tulokset ovat vääränsuuntaisia, mutta uskottelemme itsellemme, että me olemme silti tarinan "hyvät tyypit" - katsokaa vaikka ihmisoikeuksia koskevaa päätöslauselmaamme!
<P>
Nyt saamme nähdä uskomattoman spektaakkelin, kun lähetämme ulkoasioiden korkean edustajamme Catherine Ashtonin Iranin ja Kuuban kaltaisiin maihin kertomaan, että niiden demokratia on puutteellista, vaikka hän itse ei koko uransa aikana ole kertaakaan asettunut ehdokkaaksi vaaleissa tai kehottanut maanmiehiään äänestämään hänen puolestaan tai häntä vastaan.
<P>
Haluan lopuksi kiittää Massachusettsin urheita kansalaisia siitä, että he nousivat liiallista verotusta ja liiallista hallintoa vastaan. Juuri Massachusettsin kansalaiset aloittivat vallankumouksen vapautuakseen siitä periaatteesta, että veroja voidaan kantaa ilman kansan suostumusta. Me tarvitsemme jälleen sellaista vallankumousta täällä Euroopassa.
<SPEAKER ID="114" NAME="Mirosław Piotrowski" AFFILIATION="ECR">
(PL) Arvoisa puhemies, haluan ilmaista tyytyväisyyteni siitä, että Euroopan parlamentti hyväksyi päätöslauselman kristittyjä vähemmistöjä vastaan tehdyistä hyökkäyksistä. Euroopan parlamentin jäsenet eivät saa vaieta eri puolilla maailmaa kristittyihin vähemmistöihin kohdistuvista hyökkäyksistä, sillä tämä asia koskee Euroopan unionin kansakuntien perustaa ja juuria. Jotta äänemme olisi uskottava, meidän olisi pitänyt tänään hyväksyä kaksi Euroopan konservatiivien ja reformistien esittämää tarkistusta ottaaksemme etäisyyttä Euroopan ihmisoikeustuomioistuimen ristejä koskevaan päätökseen. Olen pahoillani, että näin ei käynyt, sillä meidän on muistettava, millainen perustavanlaatuinen rooli kristinuskolla on ollut Euroopan historiallisen ja kulttuurisen identiteetin muotoutumisessa, ja edistettävä ja suojeltava näitä arvoja niin koko maailmassa kuin Euroopan unionin sisällä.
<SPEAKER ID="115" NAME="Puhemies">
(IT) Jäsen Piotrowski, annoin teidän puhua, vaikka teillä ei ollut puheoikeutta, sillä äänestysselityksiä saa antaa ainoastaan Tonavan aluetta koskevasta strategiasta, ei kiireellisistä päätöslauselmista. Olette kuitenkin nyt puhunut; totean siksi jatkoa ajatellen, että kiireellisistä päätöslauselmista ei anneta äänestysselityksiä. Totean myös niille jäsenille, joille on merkitty puheenvuoro, että äänestysselitykset saavat koskea vain Tonavan aluetta koskevaa EU:n strategiaa.
<P>

<P>
Suulliset äänestysselitykset
<P>
Päätöslauselmaesitys
<SPEAKER ID="118" NAME="Ryszard Czarnecki" AFFILIATION="ECR">
(PL) Arvoisa puhemies, minäkin haluaisin puhua kristittyihin kohdistuvasta syrjinnästä Afrikassa ja Aasiassa, mutta puhun luonnollisesti erittäin tärkeää kysymystä koskevasta strategiastamme. Meidän on muistettava, että Tonava on Volgan jälkeen Euroopan toiseksi pisin joki. Tonava virtaa kymmenen Euroopan valtion halki, ja peräti 17 valtiota sijaitsee sen vesistöalueella. Tämä muodostaa luonnollisesti tietynlaisen velvollisuuden tai haasteen Euroopan unionille, sillä eräät näistä valtioista ovat lisäksi tällä hetkellä hyvin vakavassa kriisissä. Puhun myös Euroopan unionin jäsenvaltioista. Tällä tavoin Euroopan unioni osoittaa tiettyä yhteisvastuuta. Toivon, että näin tapahtuu muissakin tapauksissa.
<SPEAKER ID="119" NAME="Bogusław Liberadzki" AFFILIATION="S&amp;D">
(PL) Arvoisa puhemies, äänestin Tonavan aluetta koskevaa strategiaa käsittelevän päätöslauselman puolesta. Miksikö? Siksi, että se osoittaa Euroopan unionin suhtautuvan avoimesti tiettyihin alueisiin, alueisiin, joilla on jokin yhdistävä ominaisuus, esimerkiksi niiden läpi virtaava joki. Ilmaisen myös tyytyväisyyteni siihen, että Euroopan konservatiivien ja reformistien jättämiä tarkistuksia ei hyväksytty. Näin päätöslauselmamme on selkeämpi. Toivon, että tämän päätöslauselman jälkeen keskitytään myös muihin erityispiirteitä omaaviin alueisiin, ehkä myös Oderin käytävään.
<P>
Kirjalliset äänestysselitykset
<SPEAKER ID="994" NAME="Maria da Graça Carvalho  " LANGUAGE="PT">
Olen tyytyväinen 18. ja 19. kesäkuuta 2009 kokoontuneen Eurooppa-neuvoston päätelmiin, joissa kehotettiin komissiota laatimaan Tonavan aluetta koskeva EU:n strategia vuoteen 2011 mennessä. Äänestän nyt esitellyn päätöslauselmaesityksen puolesta. Tonavan alueella on monia haasteita, ja tätä aluetta koskevalla strategialla parannetaan liikenneyhteyksiä ja -järjestelmiä, suojellaan ympäristöä ja edistetään kasvua, työpaikkojen luomista ja turvallisuutta. On tärkeää, että komissio hyödyntää mahdollisimman hyvin Itämeren alueen strategiasta hankkimaansa toiminnallista kokemusta ja että sen strategia perustuu jäsenvaltioiden ja alueiden hallitusten ja kansalaisten päättäväiseen haluun voittaa välittömät yhteiset haasteet. On myös tärkeää saattaa tämä strategia EU 2020 -strategian ja komission laatiman "Alueet 2020" -asiakirjan mukaisiksi, jotta voidaan vastata Euroopan tärkeimpiin nykyisiin haasteisiin kuten globalisaatioon, väestökehityksen suuntauksiin, ilmastonmuutokseen sekä energian kulutukseen ja energiahuoltoon. Kehotan parlamenttia myös aloittamaan pohdintaprosessin EU:n koheesiopolitiikan tulevaisuudesta ja laatimaan uusia mahdollisia strategioita muita alueita varten, jotta ne voivat mukautua globaalin maailman muutoksiin ja paineisiin.
<SPEAKER ID="993" NAME="Vasilica Viorica Dăncilă  " LANGUAGE="RO">
Katson, että vahvistamalla Tonavan aluetta koskevaa Euroopan unionin strategiaa helpotetaan EU:n ulkoisia toimia sen välittömissä naapurimaissa ja korostetaan sen mahdollista avustavaa roolia luotaessa vakautta Kaakkois- ja Itä-Euroopan alueille erityisillä näiden alueiden taloudellista ja yhteiskunnallista kehitystä tukevilla hankkeilla. Se, että Tonavan varrella sijaitsevat jäsenvaltiot ovat ottaneet vastuun tätä Tonavan alueen strategiaa koskevan ehdotuksen edistämisestä EU:n tasolla osoittaa, että ne kykenevät edistämään konkreettisesti merkittäviä aloitteita, joilla voidaan taata Euroopan yhdentymisprosessin jatkuminen.
<SPEAKER ID="125" NAME="Ioan Enciu  " LANGUAGE="RO">
Kannatin äänestyksessä Tonavan aluetta koskevaa Euroopan parlamentin yhteistä päätöslauselmaesitystä, jossa ehdotetaan, että tätä aluetta varten laaditaan kiireesti EU:n strategia. Tämä strategia antaa merkittävän sysäyksen alueiden väliselle yhteistyölle, ja sen tavoitteet ovat seuraavat: Rein/Meuse-Main-Tonava-väylän jokiliikenteen sekä Tonavan alueen tie- ja rautatieliikenteen kehittäminen ja nykyaikaistaminen; uusiutuvien energialähteiden kehittäminen ja tehokas käyttö hiilipäästöjen vähentämiseksi ja energiavarmuuden lisäämiseksi; ympäristön suojeleminen toteuttamalla alueen ekosysteemien elvyttämiseen ja suojeluun tähtääviä hankkeita; EU:n varojen tehokas hyödyntäminen ja investointien houkuttelu sekä matkailun edistäminen, jotka kaikki sisältyvät EU 2020 -strategiaan.
<P>
Tämä strategia hyödyttää Romaniaa ja edistää etenkin sen yhteyksiä eurooppalaisiin liikenneverkkoihin, Tonavan suistoalueen kansallisen perinteen suojelua sekä Tonavan vesistöalueen ja muiden alueiden paikallisyhteisöjen sosio-ekonomista kehitystä.
<SPEAKER ID="126" NAME="Diogo Feio  " LANGUAGE="PT">
Uskon vakaasti, että Euroopan unioni voi kehittyä täysimittaisesti vain, jos kaikkia EU:n alueita varten laaditaan asianmukaiset kehittämispolitiikat, joissa otetaan huomioon niiden erot, tarpeet ja ominaispiirteet.
<P>
Alueellinen koheesio merkitsee mielestäni erilaisten strategioiden luomista eri alueille, kestävän kehityksen edistämistä ympäristöä kunnioittaen sekä sen mahdollisuuksien taloudellista hyödyntämistä.
<P>
Tiedän, että makroalueellisilla strategioilla on tarkoitus edistää tasapainoista alueellista kehitystä EU:ssa nykyisiä resursseja käyttäen.
<P>
Lopuksi, ymmärrän Tonavan strategisen, alueellisen, ekologisen ja kulttuurisen merkityksen Keski-Euroopassa. Kaikkien näiden syiden vuoksi äänestän tämän Tonavan aluetta koskevaa EU:n strategiaa käsittelevän päätöslauselmaesityksen puolesta.
<SPEAKER ID="127" NAME="José Manuel Fernandes  " LANGUAGE="PT">
Tällä päätöslauselmalla tuetaan Tonavan aluetta koskevaa strategiaa, joka sisältää tätä tärkeää jokea koskevan johdonmukaisen ja alueperusteisen lähestymistavan ja mahdollistaa yli 14 Euroopan valtiota kattavan alueen kestävän ja yhtenäisen kehityksen.
<P>
Ehdotettu strategia mahdollistaa koordinoidun ja yhtenäisen politiikan, jolla voidaan saada aikaan yhteisvaikutusta, edistää koheesiota sekä lisätä kasvua ja kilpailukykyä samalla ympäristöä suojellen.
<P>
Tavoitteita, jotka on tarkoitus saavuttaa ja yhdenmukaistaa, ovat muun muassa satamien nykyaikaistaminen, joen liikennöintikelpoisuuden parantaminen (tavaraliikennekäytävien, yhteyksien Pohjanmereen sekä intermodaalisuuden avulla), veden laadun parantaminen, koko Tonavan vesistöalueen suojeleminen sekä lopuksi mutta ei vähäisimpänä Natura 2000 -verkostoon kuuluvien ekosysteemien suojeleminen.
<P>
Tästä syystä komission olisi pian käynnistettävä laaja kuulemisprosessi kaikkien Tonavan rantavaltioiden kanssa, jotta strategia saadaan laadittua tämän vuoden loppuun mennessä ja mukautettua seuraavaan monivuotiseen rahoituskehykseen.
<SPEAKER ID="128" NAME="João Ferreira  " LANGUAGE="PT">
Me kannatamme Tonavan aluetta varten luotavaa strategiaa, joka perustuu aiempaan kuulemiseen ja joen varrella sijaitsevien valtioiden ja alueiden väliseen yhteistyöhön. Tällaisella strategialla edistetään näiden alueiden taloudellista ja sosiaalista koheesiota sekä alueellista yhteenkuuluvuutta mitään niistä vaarantamatta. Strategia edellyttää Tonavan ekologisen tilan parantamista sekä kattavan suunnitelman laatimista sen luonnonvaraisten kalakantojen suojelemiseksi ja elvyttämiseksi.
<P>
Lisäksi se on myönteinen strategia, sillä siinä ehdotetaan Tonavan monikulttuurisen ympäristön parantamista, kulttuurien vuoropuhelun vaalimista ja kulttuuri- ja historiallisen perinnön suojelemista. Kuten päätöslauselmassa todetaan, me katsomme, ettei strategian täytäntöönpanossa saa puuttua alueellisten ja paikallisten viranomaisten valtuuksiin, vaan sen on perustuttava tämän sijasta alueen valtioiden ja alueiden väliseen yhteistyöhön.
<SPEAKER ID="992" NAME="Jacek Olgierd Kurski  " AFFILIATION="ECR">
kirjallinen. - (PL) Laatimamme Tonavan aluetta koskeva strategia, josta tänään äänestimme, mahdollistaa alueellisen ja kansainvälisen yhteistyön edistämisen. Tonavan vesistöalue yhdistää kymmenen Euroopan maata - Saksan, Itävallan, Slovakian, Unkarin, Kroatian, Serbian, Romanian, Bulgarian, Moldovan tasavallan ja Ukrainan - joista useimmat ovat EU:n jäsenvaltioita tai jäsenvaltioiksi pyrkiviä valtioita. Tästä syystä Tonavan alue on EU:n koheesiopolitiikan ohjelmia sekä Euroopan naapuruuspolitiikan piiriin kuuluvia maita ja mahdollisia ehdokasvaltioita koskevia ohjelmia yhdistävä tärkeä tekijä. Olemme tänään hyväksyneet eräänlaisen alustavan suunnitelman Tonavan vesistöalueen tukemiseksi, mutta se, jääkö ohjelma vain paperille vai täyttyykö se konkreettisella sisällöllä, riippuu siitä, löydetäänkö lisävaroja, jotka eivät vaikuta yksittäisissä valtioissa koheesiopolitiikkaan osoitettuihin resursseihin tai vähennä niitä. Toivon, että kattava Tonavan alueen strategia edistää vaurauden lisääntymistä sekä kestävää kehitystä sekä luo alueelle uusia työpaikkoja ja turvallisuutta.
<SPEAKER ID="129" NAME="Petru Constantin Luhan  " AFFILIATION="PPE">
kirjallinen. - (RO) Kannatin äänestyksessä Tonavan aluetta varten laadittavaa kehitysstrategiaa, ja tämän ansiosta voimme pyytää komissiota laatimaan kyseisen asiakirjan mahdollisimman pian ottaen huomioon erityiset kuulemiset alan asiantuntijoiden ja asianomaisten alueiden kanssa sekä yksilöimään käytettävissä olevat rahoitusvarat ja ottamaan mukaan EU:n ulkopuoliset valtiot. Strategiassa on keskityttävä ympäristönsuojeluun ja veden laatuun, taloudelliseen potentiaaliin sekä Euroopan laajuisiin liikenneverkkoihin liittyviin seikkoihin. Päätöslauselmassa Tonavan aluetta koskevasta EU:n strategiasta painotetaan paikallisten toimijoiden kuulemisen roolia ja merkitystä, ja Euroopan komission on järjestettävä kuulemiset niin, että kansalaisten edut voidaan tuoda esille mahdollisimman tarkasti.
<P>
Lisäksi päätöslauselmassa todetaan, että kaikenlaiset makroaluestrategiat on sisällytettävä koheesiopolitiikkaan, joka on Euroopan unionin tason koordinoiva politiikka. Lisäksi on analysoitava strategialla Euroopan alueellisen yhteenkuuluvuuden kannalta tuotettavaa lisäarvoa. Mielestäni on tarpeen tiivistää Euroopan laajuisia liikenneverkkoja koskevan strategian, jonka 18 kohtaan Tonava kuuluu, sekä uuden alueellisen ja taloudellisen kehitysstrategian välistä yhteyttä, jotta kehitys tapahtuu yhtenäisellä tavalla.
<SPEAKER ID="130" NAME="Nuno Melo  " LANGUAGE="PT">
Tonavan alueen sijainnista johtuvan strategisen merkityksen vuoksi nykyistä läheisemmät suhteet alueen kaikkien valtioiden välillä ovat ratkaisevan tärkeitä erityisesti niiden valtioiden osalta, jotka eivät vielä ole EU:n jäseniä. Tämä auttaa yhdentymistä siinä tapauksessa, että EU laajentuu tulevaisuudessa. Näin ollen kaikkien tähän päätöslauselmaesitykseen sisältyvien suositusten täytäntöönpano on erittäin tärkeää, jos ehdotus Tonavan aluetta koskevaksi EU:n strategiaksi halutaan saada aikaan vuoden 2010 loppuun mennessä.
<SPEAKER ID="131" NAME="Andreas Mölzer  " AFFILIATION="NI">
kirjallinen. - (DE) Tonavan aluetta koskeva strategia on järkevä suunnitelma tätä alueellisesti yhtenäistä aluetta koskevien EU:n toimien koordinoimiseksi. Itse jokea koskevien kysymysten, kuten veden laadun ja ekologisen tilan parantamisen, lisäksi komission laatima ohjelma voisi synnyttää taloudellista ja hallintoteknistä synergiaa. Ehdotettu päätöslauselma sisältää eräitä hyviä tätä koskevia ehdotuksia, ja sen vuoksi äänestin sen puolesta.
<SPEAKER ID="132" NAME="Wojciech Michał Olejniczak  " AFFILIATION="S&amp;D">
kirjallinen. - (PL) Äänestin Tonavan aluetta koskevaa EU:n strategiaa käsittelevän päätöslauselman puolesta. Alueellinen yhteenkuuluvuus mainitaan Lissabonin sopimuksessa yhtenä Euroopan unionin ensisijaisista tavoitteista. Tonavan alueen strategian toteutus koskee monia tuettavia aloja, kuten sosiaalipolitiikkaa, kulttuuria ja koulutusta, ympäristönsuojelua, infrastruktuureja ja kestävää talouskehitystä. Strategian ja sen ratkaisujen suuri vaikutus näillä aloilla osoittaa, että alueellisia strategioita olisi laadittava ja toteutettava. Tonavan alue tarvitsee strategiaa, tukea ja meidän toimiamme, sillä tämä asia koskettaa monia Euroopan valtioita. Kuusi niistä on EU:n jäsenvaltioita, ja loput ovat mahdollisia ehdokasvaltioita. Alueen vaikutus on tärkeä myös muiden valtioiden kannalta, jotka eivät ole siihen välittömässä yhteydessä.
<P>
Ajatus toiminnallisten alueiden - makroalueiden - luomisesta sai alkunsa Itämeren aluetta koskevasta strategiasta. Tonavan aluetta koskeva strategian, kuten muidenkin EU:n suunnittelemien makroalueellisten strategioiden, päätavoitteena on vahvistaa yhdentymistä alue- ja paikallistason yhteistyöllä. On erittäin tärkeää, että hallitukset, paikallishallinto, kansalaisjärjestöt ja kansalaiset työskentelevät yhdessä Euroopan unionin kanssa kehittääkseen ja toteuttaakseen hyväksyttyjä ratkaisuja, sillä yhdessä meidän kanssamme ne muodostavat Euroopan unionin.
<SPEAKER ID="133" NAME="Artur Zasada  " AFFILIATION="PPE">
kirjallinen. - (PL) Kaikkia EU:n aloitteita, joilla pyritään koordinoimaan ja vahvistamaan alueellisia aloitteita, lisätään taloudellista yhteistyötä sekä parannetaan liikenneinfrastruktuureja ja ympäristönsuojelua, olisi tuettava. Tonavan aluetta koskeva strategia vahvistaa sen, että makroalueellisen lähestymistavan merkitys Euroopan unionin aluepolitiikassa on kasvamassa. Tänään hyväksytyn asiakirjan ansiosta vanhojen, uusien ja mahdollisesti tulevien EU:n jäsenvaltioiden samoin kuin Keski-Euroopan ja Mustanmeren alueen väliset suhteet vahvistuvat. Uskon, että ei mene kovin kauan, ennen kuin Oderin juoksua seuraava käytävä hyväksytään. Se yhdistäisi Itämeren Adrianmereen ja kulkisi Ruotsista Puolan, Tšekin, Slovakian ja Unkarin läpi Kroatiaan.
<SPEAKER ID="134" NAME="Puhemies">
(IT) Tuo ei käy päinsä, jäsen Zasada. Olen jo selittänyt, että kiireellisistä päätöslauselmista ei voida antaa äänestysselityksiä. Äänestysselitykset saavat koskea vain Tonavan aluetta koskevaa EU:n strategiaa. Olen pahoillani, mutta minä en ole päättänyt tästä asiasta.
