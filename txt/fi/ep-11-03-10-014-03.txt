<CHAPTER ID="014-03">
3. Kashgarin tilanne ja kulttuuriperintö (Xinjiangin uiguurien autonominen alue, Kiina) 
<SPEAKER ID="302" NAME="Puhemies">
(DE) Esityslistalla on seuraavana keskustelu kuudesta päätöslauselmaesityksestä, jotka koskevat Kashgarin tilannetta ja kulttuuriperintöä (Xinjiangin uiguurien autonominen alue, Kiina).
<SPEAKER ID="303" NAME="Tunne Kelam" LANGUAGE="EN">
Arvoisa puhemies, uiguureista on tullut käytännöllisesti katsoen vähemmistö omalla historiallisella kotiseudullaan. He tarvitsevat kansainvälistä tukea kulttuurinsa ja identiteettinsä säilyttämiseksi. Itse asiassa vanhan Kashgarin kaupungin kohtalo on vaakalaudalla. Uudistamisohjelman mukaan tarkoituksena on purkaa 85 prosenttia Kashgarin perinteisestä vanhasta kaupungista. Tämän historiallisen linnoituksen korvaaminen nykyaikaisilla kerrostaloilla on estettävä. Jos Kiinan viranomaiset haluavat vakavissaan saada meidät vakuuttuneiksi siitä, että kaikki on vastaisuudessa hyvin, heidän on aivan ensimmäiseksi saatava Itä-Turkestanin alkuperäisväestö vakuuttuneeksi siitä, että sen kulttuuriperintöä todella kunnioitetaan ja että kouluissa opetetaan uiguurin kieltä tasavertaisesti kiinan kielen kanssa.
<P>
Kehotan Kiinan viranomaisia hyväksymään rakennusmuistomerkkien ja historiallisten alueiden kansainvälisen neuvoston (ICOMOS) mahdollisesti myöntämät tuet. Neuvostolla on huomattava kokemus historiallisten kaupunkialueiden hoidosta. Pyydän Kiinan hallitusta suostumaan siihen, että Kashgarin kaupungille haetaan Unescon maailmanperintöstatusta useita vanhan silkkitien kulttuurialueita koskevan hakemuksen yhteydessä.
<SPEAKER ID="304" NAME="Marietje Schaake" LANGUAGE="EN">
Arvoisa puhemies, vanhan silkkitien varrella sijaitsevaa Kashgarin kaupunkia puretaan uudistamisen ja kehittämisen varjolla. Kyse ei ole pelkästään iskusta maailman kulttuuriperintöä vastaan, vaan kaupunki on ennen kaikkea hyvin tärkeä uiguuri- ja hui-väestöille sekä koko Kiinan kulttuuriselle moninaisuudelle, jota nyt tuhotaan.
<P>
Kiina on vahvistanut toimia suhteiden kehittämiseksi kulttuurialan diplomatian avulla kaikkialla maailmassa, mutta ketään ei kiinnosta sellaisen maan markkinoitu homogenoitu kulttuuri, jolla olisi itse asiassa hyvin moninainen kulttuuri.
<P>
Taloudellisten mahdollisuuksien ja muun maailman kanssa luotavien kestävien suhteiden kannalta ihmisoikeuksien ja vähemmistöjen kunnioittaminen mahdollisimman laajasti ymmärrettynä on välttämätöntä. Vaadimme Kiinan hallitusta arvioimaan mahdollisuutta sisällyttää Kashgarin kaupunki Kazakstanin, Kirgisian, Tadžikistanin ja Uzbekistanin yhteiseen hakemukseen silkkitien hyväksymisestä Unescon maailmanperintökohteeksi.
<P>
Korkean edustajan olisi voimistettava ihmisoikeusvuoropuhelua Kiinan kanssa ja tehtävä siitä tuloshakuisempaan ja tehokkaampaa.
<SPEAKER ID="305" NAME="Lidia Joanna Geringer de Oedenberg" LANGUAGE="PL">
Arvoisa puhemies, tämänpäiväinen keskustelu Kiinan etnisistä vähemmistöistä käydään päivä sen jälkeen, kun Dalai Lama ilmoitti virallisesti, että hän luopuu poliittisesta roolistaan Tiibetissä. Alueen poliittisen tilanteen kehitystä on seurattava tulevien kuukausien aikana tarkkaan. Tänään keskustelun aiheena on kuitenkin toinen vähemmistöryhmä, joka kärsii syrjinnästä Kiinassa: islamilainen uiguuriväestö. Kiina perustelee uiguureihin soveltamaansa politiikkaa tarpeella torjua terrorismia. Kiinan viranomaisille uiguurien vainoaminen merkitsee myös uiguurien kulttuuriperinnön tuhoamista. Erityisen huolestuttavia ovat Kashgarin kaupungin jälleenrakentamista koskevat tiedot. Suunnitelmat merkitsevät käytännössä kaupungin historiallisen keskustan tuhoa. Kashgar on Keski-Aasian mielenkiintoisimpia ja parhaiten säilyneitä islamilaisen arkkitehtuurin kohteita, jossa vierailee vuosittain miljoona matkailijaa ja joka hyväksyttäisiin Unescon maailmanperintökohteeksi, jos Kiina hakisi sille maailmanperintökohdestatusta.
<P>
Luotan siihen, että Euroopan ulkosuhdehallinto osoittaa tehokkuutensa Kiinan viranomaisten kanssa käytävissä keskusteluissa ja muistuttaa heitä tarpeesta kunnioittaa etnisten vähemmistöjen oikeuksia ja suojella näiden kulttuuriperintöä. Kiitos.
<SPEAKER ID="306" NAME="Frieda Brepoels" LANGUAGE="NL">
Arvoisa puhemies, on aivan selvää, että nimenomaan Kashgarin kaupunki on uiguurien kulttuuri-identiteetin tärkein symboli Xinjiangin alueella Kiinassa. Järjestin 27. tammikuuta Brysselissä konferenssin, jossa kuulin Kiinan tuhoisien uudistamissuunnitelmien vaikutuksista uiguuriväestöön. On todellakin niin, että yleisen turvallisuuden ja uudistamisen varjolla Kiina aikoo jättää vain 15 prosenttia alkuperäisestä kaupungista ennalleen ja tehdä Kashgarista valtavan ulkoilmamuseon. Mielestäni on korkea aika reagoida voimakkaasti näihin suunnitelmiin ennen kuin on liian myöhäistä.
<P>
Heinäkuussa 2009 järjestettyjen Urumqin mielenosoitusten jälkeen Euroopan parlamentti vaati Kiinan viranomaisia tekemään kaikkensa, jotta saataisiin aikaan avoin, jatkuva ja kunnioittava vuoropuhelu uiguurien kanssa ja jotta alueella toteutettaisiin entistä osallistavampaa ja kattavampaa talouspolitiikkaa tarkoituksena vahvistaa paikallista omistajuutta ja ennen kaikkea suojella uiguuriväestön kulttuuri-identiteettiä. Valitettavasti Kiinan Kashgarissa nykyisin harjoittama politiikka näyttää olevan aivan päinvastaista kuin silloin vaadimme. Paitsi Kashgarin tuhoaminen kuulematta ollenkaan paikallisväestöä asiassa, myös se, ettei Kiina anna Kashgarin hakea Unescon maailmanperintökohdestatusta, kuvaa havainnollisesti Kiinan kommunistisen puolueen suhtautumista kulttuuriseen moninaisuuteen.
<SPEAKER ID="307" NAME="Charles Tannock" LANGUAGE="EN">
Arvoisa puhemies, EU:n tunnuslause on "moninaisuudessaan yhtenäinen". Valitettavasti tämä näkemys ei saa vastakaikua Kiinan kansantasavallassa, jonka kommunistisille vallanpitäjille yhtenäisyys on muodostunut pakkomielteeksi, mutta jotka eivät juuri vaivaa päätään moninaisuuden vaalimisella.
<P>
Yritys pakottaa pienet vähemmistöt omaksumaan han-kiinalaisen enemmistön kulttuuri maailman väkirikkaimmassa valtiossa aiheuttaa epäilemättä paljon jännitystä ja kaunaa. Tiedämme jo Tiibetin vanhan buddhalaisen kulttuurin tukahduttamisesta viimeksi kuluneiden 60 vuoden aikana. Nyt näemme saman uhan Kashgarin kaupungin yllä levottomalla Xinjiangin alueella.
<P>
Kashgar on ollut 2000 vuoden ajan silkkitien menestyvä kaupunki, joka on edustanut rikasta, ainutlaatuista ja kukoistavaa keskiaasialaista kulttuuria, mutta nyt kaupungilla on edessään suurimittainen purkaminen ja uudistaminen. Mieleen tulee väkisinkin ajatus, että kyse on Pekingin yrityksestä murtaa uiguuriseparistien tahto.
<P>
En kannata separistien liikettä enkä tunne sympatiaa heitä kohtaan, koska osalla kannattajista on yhteyksiä al-Qaidaan. Siitä huolimatta vaadin Kiinan hallitusta harkitsemaan asiaa uudelleen. Kashgarin kaltaisen vanhan kaupungin tuhoaminen vain vahvistaisi niiden määrätietoisuutta, jotka haluavat lietsoa väkivaltaa valtiota vastaan.
<SPEAKER ID="308" NAME="Rui Tavares" LANGUAGE="PT">
Arvoisa puhemies, hyvät parlamentin jäsenet, toden sanoakseni tänään iltapäivällä käytävistä kolmesta kiireellisestä keskustelusta tämä on oikeastaan se, jossa koemme olevamme voimattomimpia. Olemme puhuneet Pakistanista ja Valko-Venäjästä. Meillä on syytä uskoa, että Euroopan unionilla on paitsi moraalista vaikutusvaltaa myös vaikutusvaltaa ulkopuolisiin viranomaisiin, jotta voidaan yrittää varmistaa ainakin se, että he ovat oikeilla jäljillä.
<P>
Kun puhumme Kiinasta, tiedämme itse asiassa, että EU:n vaikutusvaltaa vähentää se, että suuri osa siitä, mitä sanomme täällä parlamentissa, on ristiriidassa sen kanssa, mitä jäsenvaltioiden hallitukset tekevät pääkaupungeissamme, eli sen kanssa, mitä presidentti Sarkozy, liittokansleri Merkel tai kotimaani Portugalin poliitikot tekevät. Esimerkiksi pääministeri Sócrates siirsi hiljattain Kiinan viranomaisia vastustavan mielenosoituksen toisaalle, jotta Lissabonissa vieraileva Kiinan pääministeri ei joutuisi vastatusten hallintoaan vastaan mieltä osoittavien kanssa. Toisin sanoen Eurooppa osallistuu toistuvasti sen unelma- tai fantasiamaailman toimintaan, jota Kiinan johtajat luovat itselleen. Heidän maailmassaan ei ole oppositiota ja yksi kehittämismalli sopii kaikille, joten samaa mallia käytetään Pekingissä, Shanghaissa, Guangzhoussa, Xinjiangin uiguurien autonomisella alueella ja Tiibetissä.
<P>
Tämän vuoksi Euroopan parlamentin on todella vaikeaa sanoa se, mitä aiomme tänään sanoa, eli se, mitä on kirjoitettu päätöslauselmaamme. Vaadimme Pekingin viranomaisia lopettamaan uiguurien kansanmurhan, vaadimme heitä säilyttämään Kiinan eri alueiden kulttuurisen ja etnisen moninaisuuden ja vaadimme heitä säilyttämään arkkitehtuuri- tai kulttuuriperinnön kannalta arvokkaat kohteet. Sen sijaan omien maidemme johtajat heittäytyvät Kiinan johtajien syliin, antavat näille anteeksi kaiken, mitä nämä ovat tehneet kotimaassaan ja antavat näille vapaat kädet sellaisen kehitysmallin nimissä, jota viime kädessä pidämme melko vähäisessä arvossa. Jälleen kerran on siis osoitettu, että moraalinen vaikutusvalta alkaa hahmottua kotona ja että aina kun puhumme Euroopan unionissa muista, puhumme ennen kaikkea itsestämme. Meidän on siis tarkistettava suhtautumistamme Kiinaan.
<SPEAKER ID="309" NAME="Bernd Posselt">
PPE-ryhmän puolesta. - (DE) Arvoisa puhemies, kuten jo todettiin, uiguurit eivät ole vähemmistö, vaan vanhan silkkitien kulttuuria edustava kansa, joka on vähitellen antanut myöten Kiinan vallalle, joka oli aluksi hyvin suvaitsevaista. Uiguureja tukee erityisesti Münchenissä toimiva Maailman uiguurikongressi, ja Kashgarin kulttuuriperintöä tukee kulttuurikohteita suojeleva Sininen kilpi -verkosto, jonka puheenjohtaja Karl von Habsburg oli täällä Strasbourgissa tällä viikolla antamassa meille tietoja.
<P>
Jos haluamme tukea uiguureja, meidän olisi tehtävä se vetoamalla ystävällisesti kiinalaisiin, koska uiguureja uhkaa kulttuurinen kansanmurha. Lisäksi Kiinan maailman vanhimpana kulttuurikansana olisi tunnustettava selvästi, että yksi kulttuurikansan ominaispiirteistä on muiden kulttuurien suojeleminen ja kunnioittaminen, etenkin kun on kyse valtavan valtakunnan pienistä kulttuureista. Kiinalaisten on vain noudatettava omaa perustuslakiaan, jossa todetaan kolmessa kohdassa, että tällainen kulttuuriperintö on säilytettävä.
<P>
Haluan tämän vuoksi todeta selvästi, että haluamme kiinalaisilta kumppaneiltamme myönnytyksiä tässä asiassa. Haluamme, että uiguurien kulttuuriperintöä suojellaan.
<SPEAKER ID="310" NAME="Corina Creţu" LANGUAGE="RO">
Arvoisa puhemies, mielestäni tässä tapauksessa on varottava esittämästä puolueellisia tuomioita. Yksipuolinen suhtautuminen voisi vaikuttaa kielteisesti sekä alueen tilanteeseen että Euroopan unionin ja Kiinan väliseen kumppanuuteen. Xinjiangin alueella viime vuosina esiintynyt verinen väkivalta osoittaa selvästi, että voimankäyttöön turvautuminen on huonoin vaihtoehto. Tämän vuoksi velvollisuutemme on mielestäni edistää etnisten ryhmien välistä vuoropuhelua.
<P>
Euroopan parlamentin päätöslauselma ei saa mielestäni vaikuttaa Kiinan viranomaisten oikeuteen puolustaa maansa koskemattomuutta ja kaikkien kansalaistensa turvallisuutta, etenkään terrorismin aiheuttamia uhkia vastaan, sillä al-Qaida yrittää saada jalansijaa alueella. On selvästi kannustettava sekä taloudellisesti että väestökehityksen kannalta tasapainoiseen kansalliseen kehitykseen.
<P>
(Suosionosoituksia)
<SPEAKER ID="311" NAME="Kristiina Ojuland" LANGUAGE="EN">
Arvoisa puhemies, kuten tiedetään, vaarana on, että uiguurien alueesta tulee toinen Tiibet. Kiinan kansantasavalta on ilmoittanut "Kashgarin vaarallisten talojen uudistamisesta", jonka avulla tarkoituksena on purkaa 85 prosenttia Kashgarin vanhasta kaupungista.
<P>
Tällainen poroporvarillisuus on lopetettava. Euroopan unionin on vaadittava, että Kiinan kansantasavallan viranomaiset eivät tuhoa tätä vanhan silkkitien varrella sijaitsevaa tärkeää kulttuurialuetta. YK:n julistusta kansallisiin tai etnisiin, uskonnollisiin ja kielellisiin vähemmistöihin kuuluvien henkilöiden oikeuksista sekä Kiinan kansantasavallan perustuslakia on noudatettava. Tämä koskee myös Pekingin viranomaisia.
<P>
Kiinan kansantasavalta pyrkii yhä voimakkaammin kiinalaistamaan etnisiä vähemmistöjä, kuten uiguureja ja tiibetiläisiä. Kyse on 2000-luvulla tapahtuvasta kulttuurisesta kansanmurhasta, jota ei voida hyväksyä.
<SPEAKER ID="312" NAME="Jaroslav Paška" LANGUAGE="SK">
Arvoisa puhemies, Kiinan viralliset piirit ovat jo pitkään pitäneet kiusallisina viittauksia muihin vanhoihin ja tärkeisiin kulttuureihin ja kansoihin, joiden muistomerkkejä on nykyisin Kiinan alueella.
<P>
Kashgarin kaupunki on Kiinan suurimpiin etnisiin vähemmistöihin kuuluvien islamilaisten uiguurien keskus. Kiina on vuosituhansien ajan yrittänyt alistaa uiguurien maat valtaansa ja epäonnistunut monesti taistelussaan. Tämän vuoksi Kiinan hallinnon asenne on vieläkin kylmäkiskoinen ja Kiina pyrkii tukahduttamaan kulttuuriperinteiden ja -identiteetin ilmentymät, jotka liittyvät uiguurien ja Kashgarin kaupungin rikkaaseen kulttuuriperintöön.
<P>
En ole varma, pystyisivätkö Kiinan viralliset elimet nykyään hyväksymään ajatuksen, että nykyinen Kiinan valtio on rakennettu paitsi Kiinan valtakunnan perinteiden ja historian perustalle myös muiden kansojen perinteiden ja historian perustalle. Kiinalaisten suhtautuminen Tiibetiin ja Kashgarissa sijaitseviin uiguurien muistomerkkeihin osoittaa pikemminkin, ettei nykyinen Kiina pysty arvostamaan sitä rikkautta, jonka muut kansat ja kulttuurit ovat tuoneet yhteiseen valtioon.
<P>
Tämän vuoksi on aivan oikein, että me täällä parlamentissa toteamme, että arvostamme ja vaalimme kaikkia niin Kiinan kansantasavallan alueella kuin Tiibetissä ja Kashgarissakin sijaitsevia tärkeitä kulttuurimuistomerkkejä.
<SPEAKER ID="313" NAME="Seán Kelly" AFFILIATION="PPE">
(EN) Arvoisa puhemies, Kashgar on kolmen ja puolen miljoonan asukkaan kaupunki, eli siellä on hieman vähemmän asukkaita kuin koko Irlannissa. Kaupunki sijaitsee lähempänä Bagdadia kuin Pekingiä. Silkkitien kauppareitin varrella olevassa kaupungissa on islamilaisen arkkitehtuurin parhaiten säilyneitä kohteita, joista osa on hautautunut aavikkoon. Kaupungissa on myös Kiinan suurin moskeija-hautakammio. Kaupunki on siis epäilemättä oikea aarre. Kuten on todettu, kaupunki on suuressa vaarassa, koska kiinalaiset muka haluavat rakentaa kaupungin uudelleen, koska se on altis maanjäristyksille. Emme voi hyväksyä tätä, koska mielestämme samalla katoaa arvokas aarre.
<P>
Mitä voimme tehdä? Ehkäpä hyvin vähän, mutta asian käsitteleminen täällä tänään on tärkeää. Kuten totesimme, voimme vaatia, että Kashgarin kaupunki sisällytetään silkkitien maailmanperintökohteisiin. Voisimme ehkä myös tiedottaa ihmisille kaupungin aarteista, jotta paikalliset voisivat säilyttää ne jälkipolville. Muutoin edessä on suuri menetys koko maailmalle, mutta vielä suurempi Kiinalle.
<SPEAKER ID="314" NAME="Mitro Repo" AFFILIATION="S&amp;D">
(FI) Arvoisa puhemies, päätöslauselmassa on kyse todella tärkeän kulttuuriperinnön vaalimisesta ja vähemmistökansojen oikeudesta kulttuuri-identiteettiin. Kashgarin vanha kaupunki on yksi parhaiten säilyneitä islamilaisia kaupunkeja Keski-Aasiassa. Kashgarin vivahteikas historia ylettyy aina Kiinan Han-dynastian aikaan, ja kaupunki oli tärkeä etappi silkkitiellä, se yhdisti Aasian ja Euroopan. Koko Xinjiangin alueella on valtava kulttuurinen merkitys koko maailman mittapuussa.
<P>
Kiinan tuleekin ryhtyä toimiin Kashgarin liittämiseksi osaksi Unescon maailmanperintökohdetta ja alueen säilyttämiseksi jälkipolville. Euroopan ulkosuhdehallinnon tulisikin sisällyttää oikeus kulttuuri-identiteettiin osaksi paikallisia strategioita. EU:n Kiinan-lähetystö voisi myös korvamerkitä varoja tukeakseen Kashgarin vähemmistöjen perinteitä ja kulttuuri-identiteettiä.
<SPEAKER ID="315" NAME="Monica Luisa Macovei" AFFILIATION="PPE">
(EN) Arvoisa puhemies, tulevat sukupolvet ovat riippuvaisia niistä toimista, joita me toteutamme nyt Kashgarin kaltaisten ajattomien alueiden suojelemiseksi. Kashgar on islamin historian peruspilareita Kiinassa.
<P>
Kiinan hallitus ilmoitti vuonna 2009 Kashgarin kaupungin jälleenrakennusohjelmasta, jonka avulla tarkoituksena on purkaa 85 prosenttia vanhasta kaupungista ja korvata se nykyaikaisilla kerrostaloilla. Purkaminen on lopetettava. Kaupunkisuunnittelijoiden on luotava suunnitelma, jossa Kashgarin vanha kaupunki säilytetään. Kiinan osuus silkkitiestä olisi kokonaisuudessaan suojeltava Unescon maailmanperintöohjelman mukaisesti, johon Kiina liittyi vuonna 1985. Kehotan komissiota ja neuvostoa ottamaan nämä asiat esille Kiinan viranomaisten kanssa.
<SPEAKER ID="316" NAME="Raül Romeva I Rueda" AFFILIATION="Verts/ALE">
(EN) Arvoisa puhemies, kulttuuriperintö on hyvin tärkeää identiteetin säilyttämisen kannalta. Tämä on selvää Euroopassa, Kiinassa ja missä tahansa, kuten Kiinan viranomaiset tietävät. Olemme kuitenkin nähneet muun muassa, miten he ovat tarkoituksenmukaisesti tuhonneet kulttuuriperintöä, siis kulttuuri-identiteettiä, Tiibetissä ja monilla muilla alueilla. Nyt he tekevät samoin uiguurien alueella, kuten Kashgarissa.
<P>
Tämän vuoksi on hyvin tärkeää, että jälleen kerran perustelemme kantamme. Vaadimme Kiinan hallitusta lopettamaan välittömästi kulttuurin tuhoamisen, joka uhkaa Kashgarin arkkitehtuurin säilymistä, ja toteuttamaan kattavan asiantuntijatutkimuksen kulttuuriarvot huomioon ottavista kunnostusmenetelmistä. Tästä olisi hyötyä myös Kiinalle, sillä valtion uskottavuus perustuu myös siihen, miten se kohtelee vähemmistöjä. Jos Kiina haluaa olla kansainvälisesti uskottava, on tärkeää, että uiguurien kaltaisia vähemmistöjä kohdellaan asianmukaisesti, riittävän kunnioittavasti ja inhimillisesti.
<SPEAKER ID="317" NAME="Paul Rübig" AFFILIATION="PPE">
(DE) Arvoisa puhemies, arvoisa komission jäsen Hahn, kulttuuri ja identiteetti on tietysti asetettava keskeiselle sijalle koko maailmassa. Karl Habsburg selitti meille juuri tällä viikolla, miten tärkeää identiteetin kannalta on se, että uiguurien kulttuuriperintö on paitsi heidän saatavillaan myös koko maailman arvokasta omaisuutta. Tässä suhteessa Kiinan olisi myönnyttävä. Teimme esimerkiksi hiljattain Wenzhoun kaupungin kanssa sopimuksen, jonka mukaan investoinnit voidaan vastaisuudessa tehdä dollarimääräisinä. Tässä yhteydessä on mielestäni mahdollista painottaa myös tätä aluetta sekä Kiinan eri kaupunkien ja alueiden asukkaiden yhtäläisiä oikeuksia. Nimenomaan kansainväliset suhteet voivat olla suureksi avuksi tässä asiassa.
<SPEAKER ID="318" NAME="Sari Essayah" AFFILIATION="PPE">
(FI) Arvoisa puhemies, Kiinassa etnisten vähemmistöjen perusoikeuksia ei kunnioiteta oli sitten kyseessä tiibetiläiset taikka uiguurit. Kuvaavaa on se, että Kiinan kommunistinen puolue kieltäytyy tukemasta Kashgarin kaupunkia tämän pyrkimyksissä kilpailla Unescon maailmanperintökohteen statuksesta. Viime vuosina Kiina on tukenut kansainvälistä hanketta liittää silkkitien kulttuurikohteet maailmanperintölistalle, mutta juuri Kashgar ei ole ollut Kiinan listalla tässä yhteydessä, koska se on yhden Kiinan suurimmista vähemmistöistä, uiguurien, kotipaikka.
<P>
Kiina päinvastoin on aikonut purkaa Kashgarin kaupungista suuria osia, ja Kiina on perustellut tätä hanketta asukkaiden turvallisuudella, mutta kulttuuri-, kansalais- ja ihmisoikeusjärjestöt pitävät tätä suunnitelmaa julmana uiguurien kulttuurien murskaamisena. Vähitellen Kiinan kommunistisen puolueen on tunnustettava se tosiasia, että Kiinan kansalaiset ovat kulttuurisesti monimuotoisia ja heillä tulee olla myös kulttuurinen itsemääräämisoikeus.
<SPEAKER ID="319" NAME="Elena Băsescu" AFFILIATION="PPE">
(RO) Arvoisa puhemies, Kashgarin kaupungin vanha keskusta ja samalla myös Kiinan uiguurivähemmistön historiallinen symboli on vaarassa. Niin sanottu kaupungin jälleenrakennusohjelma hävittää vähitellen uiguurien identiteetin. Ryhmän kulttuuri kehittyi silkkitien varrella sijaitsevan linnoituksen ympärille. Uiguuriväestön siirtäminen pois perinteisistä asunnoistaan ja Kashgarin purkaminen loukkaavat mielestäni vähemmistöjen oikeuksia. Lisäksi kaupunkia pidetään Keski-Aasian islamilaisen arkkitehtuurin parhaiten säilyneenä kohteena. Kashgarin katuja ja rakennuksia voidaan kunnostaa asukkaiden elinolosuhteiden parantamiseksi. Kysymys onkin siitä, miksi viranomaiset eivät toteuta tällaisia toimia. Suosittelen, että kaupungin vanha keskusta hyväksyttäisiin Unescon maailmanperintökohteeksi silkkitietä koskevan hakemuksen yhteydessä. Lisäksi vetoan Kiinan hallitukseen, jotta se lopettaisi kaupungin purkamisen ja etsisi muita ratkaisuja.
<SPEAKER ID="320" NAME="Eija-Riitta Korhola" AFFILIATION="PPE">
(FI) Arvoisa puhemies, syrjäisen sijaintinsa vuoksi Kiinan länsirajalla sijaitseva Kashgar ja siellä elävät uiguurit ovat onnistuneet säilyttämään vuosisatoja vanhat perinteensä. Kaupunki houkuttelee siksi satojatuhansia turisteja vuodessa. Kaupungin strategisen sijainnin takia Kiinan hallinto pyrkii nyt kontrolloimaan aluetta tehokkaammin turvatakseen paremman pääsyn Keski-Aasian energiamarkkinoille.
<P>
Kiinalla on toki oikeus taloudelliseen kehitykseen, mutta vähemmistöryhmien hataralla pohjalla olevat oikeudet on turvattava. Kashgaria on mahdollista kehittää niin, että uiguurien elämäntyyli voidaan edelleen taata. Talojen maanjäristysturvallisuutta ja infrastruktuuria voidaan parantaa ilman, että suunnitelmat tuhota 85 prosenttia vanhasta kaupungista toteutetaan ja uiguurit pakkosiirretään syrjään uusille asuinalueille hajottaen heidän yhteiskuntansa.
<P>
Vanhan kaupungin holtiton tuhoaminen on siis lopetettava ja uiguureja on kuultava heidän perinteisen asuinalueensa kehityksessä. Muutoin uiguurien eksoottinen ja kiehtova kulttuuri on vaarassa tuhoutua kokonaan.
<SPEAKER ID="321" NAME="Ryszard Czarnecki" AFFILIATION="ECR">
(PL) Arvoisa puhemies, haluan todeta, että on hyvä asia, että Euroopan parlamentti keskustelee jälleen uiguureista, muslimivähemmistöstä, joka kärsii syrjinnästä Kiinassa. Haluan muistuttaa kaikkia siitä, että Euroopan parlamentti on jo antanut tästä asiasta päätöslauselman ja että meidän olisi ilmaistava mielipiteemme myös Kiinan kansantasavallan vainoamien muiden uskonnollisten vähemmistöjen, kuten kristityn vähemmistön, osalta. Katoliset ovat Kiinassa hyvin vakavan syrjinnän kohteena. Pekingin kommunistiset viranomaiset ovat nimittäneet erityisiä kirkollisia rakenteita, joita virallinen katolinen kirkko ei tunnusta. Mielestäni tällä tämänpäiväisellä hyvin tarpeellisella ja tärkeällä keskustelulla voidaan puolustaa kaikkia Kiinan uskonnollisia vähemmistöjä. Se on todella tarpeen.
<SPEAKER ID="322" NAME="Johannes Hahn" LANGUAGE="EN">
Arvoisa puhemies, kulttuuriperinnön säilyttäminen on tietysti hyvin keskeistä vähemmistön perinteiden ja elämäntavan suojelun ja jatkumisen varmistamiseksi. Lisäksi tärkeän kulttuuriomaisuuden tuhoaminen voi olla kova isku paitsi kyseisen vähemmistön historialliselle ja arkeologiselle perinnölle myös koko maailman kulttuuriperinnölle. Tämän vuoksi Euroopan unioni seuraa huolestuneena Xinjiangin autonomisella alueella Kiinassa sijaitsevan Kashgarin vanhan kaupungin uudistamista. Kashgarin merkitystä Kiinan uiguurivähemmistön kulttuurin keskuksena ei voi korostaa liikaa. Kashgar on uiguureille yhtä tärkeä kuin Jerusalem on juutalaisille, muslimeille ja kristityille.
<P>
Kiinan hallituksen vuonna 2009 julkaisemassa Xinjiangin aluetta koskevassa valkoisessa kirjassa todetaan, että Kashgarin kunnostaminen on tarpeen kaupungin suojelemiseksi maanjäristyksiltä ja tulipaloilta. Tämä on kiitettävä tavoite. Kansalaisyhteiskunta on sekä Kiinassa että kansainvälisesti ollut hyvin huolissaan kunnostamisessa käytettävistä menetelmistä sekä siitä, että jopa 85 prosenttia vanhasta kaupungista puretaan. Vaikuttaa todellakin siltä, että monet huomattavat rakennukset, kuten ainutlaatuinen Xanliqin madrasa, on jo tuhottu. Huolestuttavaa on myös se, että noin 200 000 ihmistä saatetaan siirtää perinteisistä kodeistaan ja että heitä on kuultu asiasta ilmeisesti hyvin vähän tai ei ollenkaan.
<P>
Pelätään, että uiguurien kulttuurien perustana vuosisatoja olleiden rakenteiden purkamisella on vakavia seurauksia heidän kulttuurinsa säilyttämiselle tulevina vuosina. Lisäksi on valitettavaa, ettei Kiina ole ehdottanut Kashgaria maailmanperintökohteeksi sen ainutlaatuisesta asemasta huolimatta. Tällöin Unesco voisi osallistua kaupungin uudistamiseen. Ymmärtääksemme Unesco on kuitenkin esittänyt Kiinan viranomaisille huomautuksia uudistamisen vaikutuksista Kashgarin perinteisiin ja kulttuuriperintöön. Myös Euroopan unioni on hyvin huolissaan ja aikoo kehottaa Kiinan viranomaisia toimimaan yhdessä Unescon kanssa sen varmistamiseksi, että Kashgarin uudistamisessa noudatetaan kansainvälisiä alan parhaita käytäntöjä.
<P>
Lisäksi Euroopan unioni aikoo kehottaa Kiinan viranomaisia varmistamaan, että Kashgarin asukkaita kuullaan täysipainoisesti kaupungin tulevaisuudesta ja että heidän näkemyksensä otetaan huomioon.
<SPEAKER ID="323" NAME="Puhemies">
(DE) Olen vastaanottanut kuusi työjärjestyksen 110 artiklan 2 kohdan mukaisesti käsiteltäväksi jätettyä päätöslauselmaehdotusta.
<P>
Keskustelu on päättynyt.
<P>
Äänestys toimitetaan keskustelujen jälkeen.
