<CHAPTER ID="020">
Barcelonan prosessi: Välimeren unioni (keskustelu) 
<SPEAKER ID="144" NAME="Puhemies">
(FR) Esityslistalla on seuraavana Pasqualina Napoletanon ulkoasiainvaliokunnan puolesta laatima mietintö Barcelonan prosessi: Välimeren unioni -aloitteesta.
<SPEAKER ID="145" NAME="Pasqualina Napoletano" LANGUAGE="IT">
Arvoisa puhemies, arvoisa komission jäsen FerreroWaldner, arvoisa neuvoston puheenjohtaja Vondra, hyvät kollegat, parlamentti ehdottaa tässä mietinnössä rakentavaa panosta Euro-Välimeri-kumppanuuden vahvistamisnäkymille.
<P>
Viime vuonna 14. heinäkuuta Pariisissa pidetyn huippukokouksen tuloksena tehtyihin ehdotuksiin sisältyi kaksi tavoitetta, jotka ansaitsevat tukemme. Ensimmäisen näistä koskee taloudellisten, alueellisten ja ympäristöön liittyvien integraatiohankkeiden käytännöllistä suunnittelua ja tehostamista siten, että perustetaan julkista ja yksityistä rahoitusta saava sihteeristö kyseistä tehtävää varten; toisena tavoitteena on vahvistaa poliittista vuoropuhelua koko prosessin yhteydessä sellaisten uusien elinten avulla, joita ovat muun muassa yhteispuheenjohtajuus, valtion- ja hallitusten päämiesten huippukokous sekä säännölliset ulkoministeritapaamiset. Haluaisin tässä yhteydessä korostaa Euro-Välimeri-alueen parlamentaarisen edustajakokouksen roolia, joka tunnustettiin Pariisin julkilausumassa ja myöhemmin Marseillen julistuksessa.
<P>
Parlamentti haluaa auttaa löytämään keinon selviytyä umpikujasta, johon on päädytty Gazan traagisten tapahtumien seurauksena. Paljon riippuu kuitenkin Israelin uuden, vaalien jälkeen muodostetun hallituksen hyväksymästä politiikasta. Haluaisin kaikesta huolimatta painottaa, että Euro-Välimeri-alueen parlamentaarinen edustajakokous kokoontuu lähiaikoina ja näyttää esimerkkiä roolista, joka parlamenteille kuuluu jopa tällaisessa vaikeassa tilanteessa.
<P>
Haluamme korostaa niiden elinten merkitystä, joihin sekä Euroopan unioni että Välimeren etelä- ja itärannikon maat osallistuvat, samalla kun painotamme, että on välttämätöntä, ettei prosessia kokonaisuudessaan supisteta pelkäksi hallitusten väliseksi toiminnaksi. Toivomme kansalaisyhteiskunnan ja työmarkkinaosapuolten osallistuvan toimintaan aktiivisesti eikä vähiten sen vuoksi, että talouskriisi saattaa pahentaa ennestäänkin laajalle levinneitä ja vakavia ongelmia, kuten työttömyyttä ja lisääntyvää muuttopainetta, ja tehdä ilmiöstä yhä vaikeammin hallittavan. Kehotamme kiinnittämään yhä tiiviimmin huomiota ihmisoikeuskysymyksiin, jotka vaikuttavat enemmän tai vähemmän kaikkien kumppanuusmaiden toimintaan.
<P>
Toimielinten osalta on syytä muistaa, että Lissabonin sopimuksen tullessa voimaan uudet edustajat, joita ovat neuvoston puheenjohtaja ja Euroopan unionin ulkoministeri, voivat turvata Euroopan unionille yhtenäisen ja jäsennellyn edustuksen. Tällä välin olisi hyödyllistä varmistaa Euroopan unionin osallistumisen jatkuvuus ainakin yhteispuheenjohtajuuden avulla. Tiedämme, että puheenjohtajavaltio Tšekki on kiinnittänyt tähän asiaan huomiota, ja toivomme, että myös Ruotsi on puheenjohtajavaltiona halukas ottamaan huomioon tämän viestin.
<P>
Arvoisa puhemies, hyvät kollegat, haluaisin kiittää kaikkia kollegoitani sekä eri poliittisten ryhmien ja valiokuntien edustajia, jotka ovat esittäneet näkemyksensä. He ovat kaikki osaltaan auttaneet laatimaan tämän mietinnön, jonka uskon saavan laajaa tukea.
<SPEAKER ID="146" NAME="Alexandr Vondra">
neuvoston puheenjohtaja. - (EN) Arvoisa puhemies, olen kiitollinen mahdollisuudesta osallistua tämänpäiväiseen keskusteluun Barcelonan prosessi: Välimeren unioni -aloitteesta. Tiedän parlamentin seuraavan tätä asiaa erityisen kiinnostuneena. Erityisesti on kiitettävä Pasqualina Napoletanoa. Näin ollen päätöslauselmaesitys, josta myöhemmin äänestätte, tarjoaa arvokkaan panoksen yhteiselle työllemme.
<P>
Viime heinäkuussa pidetyssä Pariisin huippukokouksessa perustettiin Välimeren unioni ja olemassa olevaan Barcelonan prosessiin pohjautuva kumppanuus. Nykyinen kiertävä puheenjohtajuus asettaa etusijalle kumppanuuden vahvistamisen. Vaikka Lissabonin sopimus ei ole vielä tullut voimaan, voin vakuuttaa teille, että me keskitymme yhteisomistajuuden hengessä erityisesti tämän aloitteen kehittämiseen ja etenkin alueellisiin hankkeisiin. Ne ovat tärkeitä. Ne osoittavat alueen kansalaisille konkreettisesti, että kumppanuus toimii heidän hyväkseen.
<P>
Välimeren unioni ei ole ainut yhteistyömekanismi. Kahdenkeskistä ulottuvuutta jatketaan Euroopan naapuruuspolitiikan yhteydessä, ja sitä täydennetään joissakin tapauksissa liittymistä valmistelevalla kehyksellä - sekä Mauritanian tapauksessa AKT-maiden kanssa tehtävillä järjestelyillä.
<P>
Kaikilla näillä lähestymistavoilla kannustetaan yksittäisissä maissa toteutettavia uudistuksia sekä tuetaan alueellista yhteistyötä. Naapuruuspolitiikalla on luonnollisesti myös merkittävä itäinen ulottuvuus, ja olemme hyvin ilahtuneita siitä, että tätä politiikkaa kehitetään samanaikaisesti.
<P>
Pariisin huippukokouksessa sovittiin työn jatkamisesta seuraavilla neljällä keskeisellä alalla: Välimeren puhdistaminen, moottoritiet ja merten moottoritiet, väestönsuojelu sekä vaihtoehtoisten energialähteiden kehittäminen esimerkiksi Välimeren aurinkosuunnitelman avulla.
<P>
Erityistä huomiota kiinnitetään myös korkea-asteen koulutukseen ja tutkimukseen sekä yritysten tukemiseen Välimeren alueen yritysten kehittämistä koskevan aloitteen avulla. Tällä alalla esitettävien hanke-ehdotusten tekniset näkökohdat käsitellään sihteeristössä, joka perustetaan Barcelonaan viime vuonna Marseillessa sovitulla tavalla.
<P>
Näiden erityisten hanke-alojen lisäksi Välimeren unionin ministerikokouksissa käsitellään monia maailmanlaajuisia haasteita, jotka vaikuttavat meihin kaikkiin. Näitä haasteita ovat muun muassa pyrkimys rauhaan ja turvallisuuteen alueella, talouskriisin yhteiskunnalliset ja geopoliittiset vaikutukset, ympäristökysymykset, maahanmuuttovirtojen hallinta ja naisten yhteiskunnallinen rooli.
<P>
Yhteistyöaloihin kuuluu kaksi erityisalaa, joiden tiedän olevan tärkeitä parlamentille ja joille myös me annamme täyden tukemme. Toinen koskee parlamenttien välistä yhteistyötä, jota varten perustetaan Euro-Välimeri-alueen parlamentaarinen edustajakokous valiokuntineen. Tämä aloite on keskeisessä asemassa, kun Välimeren unionille kehitetään voimakasta parlamentaarista ulottuvuutta. Kuten päätöslauselmassanne korostetaan, sillä vahvistetaan Välimeren unionin demokraattista legitimiteettiä. Se auttaa myös edistämään Euroopan unionille keskeisiä perusarvoja. Olemme hyvin ilahtuneita siitä, millä tavoin te ja puhemiehenne olette hyväksyneet tämän nimenomaisen aloitteen, ja me annamme teille täyden tukemme.
<P>
Toinen ala, jota meidän olisi mielestäni pidettävä erityisen tärkeänä, koskee kulttuurien välisten suhteiden kehittämistä. Se on ehdottoman tärkeää, jotta voimme kannustaa kulttuurien välistä yhteisymmärrystä Välimeren alueella. Kansalaisyhteiskunnan, paikallisten työmarkkinaosapuolten ja alueellisten sidosryhmien on kaikkien osallistuttava prosessiin. Anna Lindh -säätiöllä on erityisen tärkeä rooli tällä alalla.
<P>
Välimeren unioni tarjoaa meille mahdollisuuden parantaa sen jäsenten välisiä suhteita. Viimeaikaiset tapahtumat ovat osoittaneet, että tehtävä ei ole helppo, mutta ne ovat myös tuoneet esiin, miten tärkeää on jatkaa työtämme tämän tavoitteen toteuttamiseksi. Me olemme liiankin tietoisia niistä vaikeuksista, joita alueen väestöryhmät joutuvat kohtaamaan Gazan kriisin seurauksena. Kuten tiedätte, Välimeren unionin kokouksia on tämän seurauksena siirretty myöhemmäksi, mutta puheenjohtajavaltio uskoo, että alueellinen yhteistyö ja vuoropuhelu ovat oikea keino rauhan saavuttamiseksi sekä luottamuksen ja vaurauden rakentamiseksi, ja uskomme todellakin, että työtä Välimeren unionin yhteydessä jatketaan mahdollisimman nopeasti.
<P>
Tästä syystä parhaillaan on valmisteilla puheenjohtajavaltio Tšekin sekä Välimeren unionin jäseninä olevia EU-maita edustavan Välimeren unionin yhteispuheenjohtajamaan Ranskan mahdollisesti yhdessä yhteispuheenjohtajamaa Egyptin kanssa toteuttama toimenpide, joka on suunnattu arabikumppaneillemme. Sen tarkoituksena on kehottaa jatkamaan kaikkia Välimeren unionin toimia automaattisesti ja ilman minkäänlaisia ehtoja heti maaliskuun lopussa Dohassa pidettävän Arabiliiton huippukokouksen jälkeen. Aiomme käyttää hyväksemme 2. maaliskuuta Sharm el-Sheikhissä Egyptissä pidettävän Gazan avunantajien konferenssin tarjoaman tilaisuuden asian käsittelyn jatkamiseksi Tšekin ulkoministerin Karel Schwarzenbergin, Ranskan ulkoministerin Bernard Kouchnerin ja Egyptin ulkoministerin kesken.
<SPEAKER ID="148" NAME="Benita Ferrero-Waldner">
komission jäsen. - (FR) Arvoisa puhemies, hyvät parlamentin jäsenet, parlamentin jäsen Pasqualina Napoletano, haluaisin ensiksi onnitella teitä tekemästänne työstä, sillä se on mahdollistanut tämän mietinnön, joka on monessa mielessä erittäin merkittävä.
<P>
Ensiksikin koska mietintö on Euroopan parlamentilta todella myönteinen ja rakentava panos pyrkiessämme määrittelemään yhtenäistä Euro-Välimeri-politiikkaa, joka on haaste, johon olemme syvästi sitoutuneet.
<P>
Seuraavaksi, kuten aivan oikein tähdennätte, Välimeren unionia on täydennettävä. Se ei saa olla pelkästään hallitusten välinen, vaan sitä on nimenomaan täydennettävä tarjoamalla osallistumismahdollisuus muille toimijoille, kuten paikallis- ja alueviranomaisille. On tärkeää vahvistaa unionin parlamentaarista ulottuvuutta lujittamalla parlamentaarisen edustajakokouksen roolia sekä vakiinnuttaa kansalaisyhteiskunnan jatkuva osallistuminen.
<P>
On totta, että Välimeren unionin tehtävänä on kehittää elvyttämistä kaipaavan alueellisen kumppanuuden samalla kertaa sekä institutionaalista että poliittista luonnetta. Aivan yhtä totta on kuitenkin myös se, että tämän toteuttaminen on mahdollista ainoastaan käyttämällä perustana Barcelonan prosessin säännöstöä, jota on laajennettava ja lujitettava.
<P>
Komission rahoittama alueellinen yhteistyö kuuluu tämän säännöstön piiriin. Näin ollen ei ole mitään syytä kyseenalaistaa sitä tällä hetkellä. Päinvastoin sillä tuetaan ja varmistetaan Euroopan unionin toiminnan yhtenäisyys alueella, erityisesti koska sen tavoitteet ovat täysin yhteensopivia niiden päämäärien kanssa, joihin pyritään Euroopan naapuruuspolitiikalla, joka on alueen maiden kanssa luomiemme kahdenkeskisten suhteiden keskeinen kehys.
<P>
Tämä koskee myös sellaisten yhteisön menetelmien noudattamista, joita sovelletaan Euroopan unionin päätöksentekoa ja painopistealojen määritystä koskeviin mekanismeihin, koska Välimeren unioni kuuluu aloitteena täysimääräisesti Euroopan unionin kehykseen.
<P>
Arvoisa puhemies, Välimeren unionin perustamista koskevalla huippukokouksella oli, kuten tiedätte, kolme tavoitetta, jotka koskivat Euro-Välimeri-suhteiden poliittista elvyttämistä, näiden suhteiden institutionaalisen hallinnon muuttamista aloitteen yhteisjohtajuudeksi sekä lopuksi Euroopan unionin ja sen Välimeren alueen kumppaneiden monenvälisen yhteistyön kiteyttämistä rakennehankkeisiin, joilla edistetään paikallista integraatiota ja vähennetään todennäköisesti kehitykseen liittyviä eroja Välimeren kahden puolen välillä.
<P>
Meidän on todellakin kurottava näitä eroja umpeen sosioekonomisen kehityksen avulla sekä lisäämällä kauppaa ja investointeja. Meidän on torjuttava ideologista radikalismia, jolle kehittymättömyys ja epäoikeudenmukaisuuden tunne tarjoavat hedelmällisen maaperän, edistämällä vuoropuhelua ja tarjoamalla poliittisia ratkaisuja konflikteille. Aivan kuten te totesittekin, meidän on jatkettava vastuullista ja yhtenäistä maahanmuuttopolitiikkaa edistääksemme Euroopan demografisen kehityksen vakauttamista ja Välimeren maiden väestönkasvua. Tässä joitakin esimerkkejä haasteista, joihin meidän on vastattava yhdessä kumppaniemme kanssa Välimeren unionin puitteissa.
<P>
Todellakin me tiedämme, ettemme pysty saavuttamaan näitä tavoitteita ilman parlamentaarista tukea sekä Euroopan parlamentilta että Euro-Välimeri-alueen parlamentaariselta edustajakokoukselta. Tässä hengessä me työskentelemme, ja olemme täysin vakuuttuneita siitä, että Euroopan komissio voi kaikissa näissä kysymyksissä luottaa yhteistyöhönne, ja haluaisin kiittää teitä siitä jo etukäteen.
<P>
Mutta luonnollisesti me tiedämme myös, että koska tilanne Lähi-idässä on Gazan sodan seurauksena erittäin huolestuttava - me keskustelimme tästä asiasta tänään - meillä on todellakin edessämme ongelma: me emme voi jättää Välimeren unionia poliittiseen tyhjiöön. Sitä me olemme aina sanoneet, ja asia on todellakin näin.
<P>
Tämä on syynä siihen, että työ on tällä hetkellä keskeytetty, mitä henkilökohtaisesti todellakin pahoittelen, mutta luonnollisesti toivomme pääsevämme jatkamaan työtä jälleen jossakin vaiheessa. Sharm el-Sheikhissa pidettävä kokous, jossa komissiolla on tietysti tärkeä rooli yhtenä kokouksen tukijana, on hyvin merkityksellinen. Toivottavasti jatkossa järjestetään useita muita kokouksia. Itse asiassa paljon on jo tehty, ja komissio suhtautuu tekemäänsä työhön hyvin vakavasti.
<P>
Lisäksi olemme edistyneet hyvin sihteeristöön sovellettavia, jo hyväksyttyjä säännöksiä koskevassa työssä, ja niiden ansiosta Barcelonan sihteeristön pitäisi pystyä käynnistämään toimintansa.
<SPEAKER ID="149" NAME="Vural Öger">
kansainvälisen kaupan valiokunnan lausunnon valmistelija. - (DE) Arvoisa puhemies, hyvä parlamentin jäsen Napoletano, hyvät kollegat, Välimeren unionin pitäisi elvyttää vuonna 1995 käynnistetty Barcelonan prosessi. Ikävä kyllä meidän on tällä hetkellä todettava Lähi-idän viimeaikaisen kriisin osoittaneen, että hankkeen tavoitteet eivät ole toteutuneet. Barcelonaan tarkoitetun sihteeristön avaamista on siirretty toistaiseksi, eikä luvattua rahoitusta voida saada.
<P>
Näin ollen konkreettisia tuloksia ei tähän mennessä ole saavutettu, mikä on mielestäni erittäin valitettavaa. Tästä syystä mietin, olemmeko keskittyneet liikaa toimielimiin ja olisiko se syynä nykyiseen umpikujaan. Olemmeko me aliarvioineet poliittisten kriisien vaikutukset Välimeren unioniin?
<P>
Miten voimme taata hankkeiden jatkumisen? Euroopan yhdentymisen historiassa me olemme menestyneet erinomaisesti talouden ja kaupan aloilla. Juuri tästä syystä me kansainvälisen kaupan valiokunnassa olemme pohtineet, millä tavoin onnistuneita mekanismejamme voitaisiin soveltaa naapurimaihimme eteläisessä Euroopassa. Yhtenä tavoitteena on perustaa vapaakauppa-alue vuoteen 2010 mennessä, mutta myös tämä hanke on keskeytynyt. Poliittiset konfliktit jarruttavat tätä prosessia, ja nimenomaan siitä syystä meidän pitäisi lujittaa talousalaa.
<P>
Kansainvälinen kauppa voisi vaikuttaa myönteisesti paitsi alueen taloudelliseen tilanteeseen, myös - ja aivan erityisesti - sen poliittiseen ja yhteiskunnalliseen tilanteeseen. Alueen taloudellisella integraatiolla on keskeinen merkitys tässä yhteydessä. Eteläisten naapureidemme on myös tiivistettävä keskinäistä yhteistyötään.
<P>
Samaan aikaan maiden, jotka ovat jo kehittäneet kahdenvälisten kauppasuhteiden verkoston, pitäisi vakuuttua monenvälisen ulottuvuuden tuomasta lisäarvosta. Tässä yhteydessä on tärkeää tiedottaa alueen kansalaisia taloudellisen integraation eduista. Se olisi yksi askel eteenpäin Välimeren etelärannikon tilanteen vakauttamiseksi. Toivon tämän toteutuvan meidän kaikkien ja erityisesti tämän alueen kansalaisten vuoksi.
<SPEAKER ID="150" NAME="Íñigo Méndez de Vigo" LANGUAGE="ES">
Välimeren rannalla Sètessä syntynyttä runoilijaa lainatakseni, runoa ei saada koskaan valmiiksi, se vain hylätään. Uskoakseni Barcelonan prosessille kävi jossakin mielessä samoin: se ei ollut valmis, mutta se hylättiin - ainakin osittain.
<P>
Siksi me parlamentissa pidämme tärkeinä ponnisteluja, joita Ranskan puheenjohtajakauden aikana on tehty Barcelonan prosessin elvyttämiseksi. Tästä samasta syystä olemme perussopimus-, työjärjestys- ja toimielinasioiden valiokunnassa tehneet aktiivisesti yhteistyötä Pasqualina Napoletanon kanssa hänen laatiessaan mietintöä, ja haluan kiittää häntä hänen kärsivällisyydestään ja ymmärtämyksestään.
<P>
Arvoisa puhemies, miksi perussopimus-, työjärjestys- ja toimielinasioiden valiokunnassa huolehdittiin tästä asiasta? Siihen on useita syitä. Ensiksikin taataksemme Barcelonan prosessin jatkumisen Välimeren unionin kanssa. Toiseksi välttyäksemme päällekkäisiltä rakenteilta ja liittääksemme tämän prosessin osaksi unionin institutionaalista kehystä. Kolmanneksi, kuten komission jäsen Ferrero-Waldner jo totesikin, osoittaaksemme, että kyseessä ei ole pelkkä hallitusten välinen prosessi, ja painottaaksemme sen parlamentaarista ulottuvuutta.
<P>
Tästä syystä me olemme perussopimus-, työjärjestys- ja toimielinasioiden valiokunnassa pitäneet tinkimättömästi kiinni puhemies Pötteringin 13. heinäkuuta 2008 esittämistä aiheista, joiden mukaan parlamentaarisen edustajakokouksen on kokoonnuttava kerran vuodessa, sen on jakauduttava poliittisiin ryhmiin ja sen on laadittava neuvoa-antavia selontekoja.
<P>
Pyrimme myös auttamaan neuvostoa niissä tärkeissä päätöksissä, joita sen oli tehtävä. Neuvoston puheenjohtaja Vondra, parlamentti haluaa tehdä yhteistyötä neuvoston kanssa ja esitimme perusteet tämän uuden Välimeren unionin keskuspaikkaa varten. Sattumalta nämä perusteet osuivat yhteen minun hyvin tuntemassani maassa sijaitsevan kaupungin kanssa; perussopimus-, työjärjestys- ja toimielinasioiden valiokunta nimittäin päätti, että Barcelona voisi sopia hyvin keskuspaikaksi. Lisäksi ministerit hyväksyivät asian vain vähän myöhemmin, mikä, arvoisa neuvoston puheenjohtaja, heijastaa jälleen kerran halukkuuttamme tehdä yhteistyötä neuvoston kanssa.
<P>
Siteerasin aluksi Paul Valérya; haluaisin siteerata Paul Valéryn runosäettä myös lopuksi: "Tu n'as que moi pour contenir tes craintes!".
<P>
Uskoakseni Välimeren unionin menestys olisi paras tapa lievittää niitä pelkoja, joita Välimeren kummallakin rannalla saatetaan tuntea. Toivotaan niin, arvoisa puhemies, ja kiitos vielä kerran ymmärtämyksestänne ja avustanne, parlamentin jäsen Napoletano.
<SPEAKER ID="151" NAME="Vito Bonsignore" LANGUAGE="IT">
Arvoisa puhemies, hyvät kollegat, onnittelen Pasqualina Napoletanoa hänen ponnisteluistaan ja tasapuolisesta tavastaan käsitellä tätä aihetta, ja kiitän komission jäsentä Benita FerreroWaldneria, joka seuraa työtämme aina tarkkaavaisesti, hänen eri puolilla maailmaa tekemästään tärkeästä työstä.
<P>
Meidän on kaikkien toimittava hyvin yhtenäisellä tavalla, sillä Välimeren alueella kohtaamamme ongelmat ja haasteet ovat poikkeuksellisen vaikeita. Meidän on pyrittävä vahvistamaan ja lujittamaan Euroopan roolia ottaen huomioon, että strategisesti me toimimme rinta rinnan Yhdysvaltojen kanssa.
<P>
Euroopan kansanpuolueen (kristillisdemokraatit) ja Euroopan demokraattien ryhmä on vuosien mittaan edennyt pitkälle rakentaessaan yhä vahvempaa ja aktiivisempaa roolia Euroopalle. Tarvitaan muutakin kuin rahoitusta; pelkkä rahoitus ei enää riitä; tarvitaan huomattavia uudistettuja poliittisia toimia. Yksi monista yhteisistä haasteista koskee Eurooppaan suuntautuvan maahanmuuton hillitsemistä. Tätä ongelmaa ei voida käsitellä tekemällä yhteistyötä poliittisten vastustajien kanssa, eikä sitä voida ratkaista myöskään populistisella politiikalla; pikemminkin se vaatii tiukkaa valvontaa, jolla varmistetaan, että lakeja ja ihmisoikeusyleissopimusta noudatetaan.
<P>
Välimeren unioni, Euro-Välimeri-alueen parlamentaarinen edustajakokous sekä eteläisiä alueita koskeva yhteinen ulkopolitiikka ovat erinomaisia ja oikeutettuja välineitä, joita voidaan käyttää pyrittäessä luomaan entistä vahvempi, merkittävämpi ja uskottavampi rooli Euroopalle.
<P>
Tästä syystä poliittinen ryhmäni äänestää äärivasemmiston jättämiä tarkistuksia vastaan; meidän mielestämme ne ovat erittäin kiistanalaisia eivätkä kovinkaan rakentavia. Oma poliittinen siipeni pyrkii antamaan uutta vauhtia tälle arvokkaalle työlle, josta lähitulevaisuudessa kehittyy erittäin tärkeä, ja tästä syystä tuemme Euro-Välimeri-alueen parlamentaarisen edustajakokouksen elvyttämistä, ei enää pelkkänä keskustelufoorumina vaan paikkana, jossa voidaan tehdä tärkeitä yhteispäätöksiä, jotka koskevat tulevaisuuttamme ja kaikkien niiden ihmisten tulevaisuutta, jotka elävät Välimeren rannalla.
<SPEAKER ID="152" NAME="Carlos Carnero González" LANGUAGE="ES">
Haluaisin aivan ensimmäiseksi onnitella sosialistiryhmän puolesta Pasqualina Napoletanoa hänen meille tänään iltapäivällä esittämästään erinomaisesta mietinnöstä, mutta, mikä tärkeintä, ennen kaikkea siitä, että hän on ollut Euro-Välimeri-suhteiden da prima ora. Ilman hänen työtään ja panostaan me emme olisi pystyneet kuvittelemaan ensinnäkään Euro-Välimeri-alueen parlamentaarista foorumia tai myöhemmin Euro-Välimeri-alueen parlamentaarista edustajakokousta, emmekä me pystyisi nyt vaatimaan sitä roolia, joka kansalaisten edustajille pitäisi kuulua elimessä, jollaista me pyrimme luomaan.
<P>
Haluaisin seurata kirjallisuuden suuria nimiä siteeraavan kollegani Íñigo Méndez de Vigon esimerkkiä palauttamalla mieliimme seuraavaan lauseen Shakespearen Kuningas Learista: "viel' ei pahin, kun sanoa me voimme: 'tää on pahin'". Me olemme pyrkineet tekemään päinvastoin, sillä aikana, jona Lähi-idän tilanne on huonompi kuin koskaan, me olemme luoneet konfliktien ratkaisemisen perustaksi välineen, jonka tarkoituksena on edistää poliittista, taloudellista ja yhteiskunnallista kehitystä koko alueella. Tästä Välimeren unionissa on loppujen lopuksi kysymys. Kyseessä on Välimeren unioni, joka ei ole täysin uusi vaan sen perusta on syvällä Barcelonan prosessin juurilla, ja sitä varten luodaan uusia toimielimiä, kuten Barcelonaan suunniteltu pysyvä sihteeristö. Me suhtaudumme unioniin myönteisesti eurooppalaisina, Välimeren alueen asukkaina ja espanjalaisina sekä sitä vaatineina parlamentin jäseninä. Se merkitsee myös Euro-Välimeri-alueen parlamentaarisen edustajakokouksen tunnustamista sellaiseksi kuin sen pitäisi olla: parlamentin jäsenten ja kansalaisten ilmaisuväyläksi unionissa.
<P>
Euro-Välimeri-alueen parlamentaariselle edustajakokoukselle on annettava sen ansaitsemat tehtävät: tehtävät, jotka koskevat kuulemista, seurantaa ja ehdotusten tekoa. Välimeren unionin on perustuttava yhteiseen hallintoon, ja se tarvitsee riittävää rahoitusta. Sen on keskityttävä alueelliseen integraatioon ja vastattava kansalaisten tarpeisiin. Tällä tavoin me pystymme rakentamaan rauhaan ja solidaarisuuteen perustuvan Välimeren alueen sekä myös kulttuurien liiton.
<SPEAKER ID="153" NAME="Marios Matsakis" LANGUAGE="EN">
Arvoisa puhemies, myös minä haluan onnitella Pasqualina Napoletanoa paitsi hänen laatimastaan erinomaisesta mietinnöstä, myös siitä arvokkaasta yhteistyöstä, jota hän on tehnyt varjoesittelijöiden kanssa. Mietinnön aihe on äärimmäisen tärkeä, sillä siinä käsitellään tulevaisuudenkuvaa sellaisesta Euro-Välimeri-alueen unionista, johon kuuluvia valtioita sitoo yhteen ystävyys ja yhteistyö ja jonka yhteisenä päämääränä on tarjota kansalaisilleen rauhaa, vakautta ja vaurautta.
<P>
Tehtävä ei ole helppo, eikä vähiten sen vuoksi, että alueellisia konflikteja, kuten Israelin ja Palestiinan välistä ongelmaa, ei ole helppo ratkaista - eikä toisinaan edes hillitä. Emme kuitenkaan saa koskaan luopua toivosta, ja Välimeren unioni voi ainoastaan edistää tällaisen toivon ylläpitämistä. Ja kukapa tietää? Ehkä se auttaa tekemään toiveista totta edistämällä pitkäaikaista vakautta ja tarjoamalla kestäviä ratkaisuja alueellisiin ongelmiin.
<P>
Tässä keskustelussa on tärkeää panna merkille Ranskan hallituksen arvokas panos ehdotettua hanketta käynnistettäessä, ja on tärkeää myös korostaa, että Välimeren unionin muodostamista ei ole tarjottu vaihtoehdoksi Turkin EU-jäsenyyttä koskeville suunnitelmille. Meidän pitäisi varmistaa, että Turkin kansa tietää ja ymmärtää, että taustalla ei ole tämäntyyppisiä peiteltyjä pyrkimyksiä tai vilppiä.
<P>
Lopuksi, mitä tulee jätettyihin tarkistuksiin, ALDE-ryhmä on yhdessä PSE-ryhmän kanssa sopinut viidestä kompromissitarkistuksesta, joilla pyritään parantamaan mietintöä entisestään. GUE/NGL-ryhmän jättämiä viittä tarkistusta ei pidetä erityisen hyödyllisinä, eikä ryhmäni kannata niitä.
<P>
Onnittelen vielä kerran esittelijää.
<SPEAKER ID="154" NAME="Salvatore Tatarella" LANGUAGE="IT">
Arvoisa puhemies, hyvät kollegat, kannatan koko sydämestäni kaikkia aloitteita, joilla pyritään kehittämään Välimeren unionia.
<P>
Tästä näkökulmasta katsottuna toivon, että Euro-Välimeri-alueen parlamentaarisen edustajakokouksen parlamentaarista roolia vahvistetaan muun muassa tukemalla edustajakokouksen suhteita Välimeren kumppaneihin ja tarjoamalla sille mahdollisuus tehdä suosituksia ulkoministerien kokouksille sekä osallistua tarkkailijana valtion- ja hallitusten päämiesten kokouksiin, ministerikokouksiin sekä korkeiden virkamiesten valmisteleviin kokouksiin.
<P>
Haluaisin korostaa, että on tarpeen lujittaa Euro-Välimeri-investointi- ja kumppanuusvälineen roolia ja aloitteita ja luoda Euro-Välimeri-alueen investointipankki, jonka perustamisesta ilmoitettiin jokin aika sitten mutta jonka toteutus on yhä kesken.
<P>
Tuen ehdotusta perustaa vastaavanlaisten Euroopan unionin toimielinten kaltainen Euro-Välimeri-alueen alue- ja paikalliskokous, jotta alueet ja kaupungit saadaan laajemmin mukaan työhön, sekä Euro-Välimeri-alueen talous- ja sosiaalikomitea työmarkkinaosapuolten ja kansalaisyhteiskunnan osallistumisen varmistamiseksi.
<P>
Olen myös tyytyväinen ehdotukseen perustaa Euro-Välimeri-alueen energiayhteisö uusiutuvia energialähteitä ja energiainfrastruktuureja koskevien laajojen hankkeiden toteuttamiseen tähtäävän politiikan yhteydessä.
<P>
Lisäksi toivon, että unioni tehostaa jatkuvasti rooliaan rauhan edistämisessä, konfliktien ratkaisemisessa, demokratian lujittamisessa, uskonnonvapauden puolustamisessa sekä terrorismin, huumausainekaupan, järjestäytyneen rikollisuuden ja ihmiskaupan torjunnassa.
<P>
Lopuksi unioni ei voi pakoilla velvollisuuttaan toteuttaa asiaankuuluvien valtioiden kanssa yhteisiä toimia maahanmuuttopolitiikkojen ja muuttovirtojen hallitsemiseksi Välimeren alueella. Se ei voi enää keskittyä pelkästään turvallisuuteen, oikeusvaltioperiaatteeseen ja laittoman maahanmuuton hillitsemiseen, vaan sen on ennen kaikkea suunnattava huomionsa aktiiviseen politiikkaan, yhteisten sääntöjen luomiseen sekä suunniteltuun ja kestävään työllisyyteen.
<SPEAKER ID="155" NAME="David Hammerstein" LANGUAGE="ES">
Kiitän Pasqualina Napoletanoa hänen laatimastaan erinomaisesta mietinnöstä. Joitakin päiviä ennen Gazan sodan syttymistä olin parlamentin ja Euro-Välimeri-alueen parlamentaarisen edustajakokouksen edustajana Jordaniassa viimeksi pidetyssä ministerikonferenssissa, joka järjestettiin ennen kuin toiminta jälleen keskeytettiin Lähi-idän väkivaltaisuuksien vuoksi. Konferenssissa käsiteltiin vesiasioita. Ministerikonferenssissa tarkasteltiin yhtä keskeistä kysymystä, joka edellyttää Välimeren kummankin rannan välistä yhteistyötä ja joka synnyttää konflikteja. Tässä asiassa on kysymys henkiinjäämisestä, ja sen hoitamiseksi Välimeren alueella toteutetaan mahdollisesti joitakin laajoja hankkeita, jotka liittyvät aurinkoenergiaan, vedensiirtoon ja moniin muihin kysymyksiin.
<P>
Näin ratkaisevasta asiasta on kysymys. Nämä toimet on keskeytetty, ja minä toivon, että Välimereen liittyvät unionin toimet käynnistetään pian uudelleen ja että Lähi-idässä saavutetaan edistystä.
<P>
Meillä on ollut joitakin hyvin kunnianhimoisia tavoitteita Välimeren alueella. Tulokset ovat olleet paljon vaatimattomampia, erityisesti ihmisoikeuksien, demokratian ja ympäristön aloilla.
<P>
Meidän on myös edistettävä etelän maiden keskinäisiä markkinoita ja yhteistyötä sen sijaan, että pyrkisimme itsepintaisesti toteuttamaan Välimeren alueen vapaat markkinat kannustamatta ensin keskinäistä yhteistyötä sellaisissa maissa, joissa toistuvasti esiintyy syvälle meneviä konflikteja.
<P>
Samanaikaisesti meidän on selvittävä energiakriisistä. Energiakriisi ja nykyinen talouskriisi voisivat merkitä tilaisuutta päästä eteenpäin hankkeissa, jotka ovat hyvin tärkeitä niin Euroopalle kuin eteläisille naapureillemmekin. Tällaisia hankkeita ovat suunnitelmat aurinkolämpövoimaloista (keskittävä aurinkovoima) sekä sellaisten älykkäiden, puhtaiden verkostojen luomisesta, joilla yhdistettäisiin Pohjois-Afrikka, Lähi-itä ja Eurooppa laajamittaiseen puhdasta energiaa edistävään suunnitelmaan ilmastonmuutoksen ja talouskriisin torjumiseksi.
<SPEAKER ID="156" NAME="Willy Meyer Pleite" LANGUAGE="ES">
Arvoisa puhemies, haluaisin aluksi kiittää Pasqualina Napoletanoa hänen tekemästään työstä. Toiseksi haluaisin todeta, että varjoesittelijänä olen pyytänyt, ettei ryhmäni äänestäisi tämän mietinnön puolesta kahdesta perustavaa laatua olevasta syystä.
<P>
Ensiksikin koska viimeisin konflikti, Israelin uusin hyökkäys Gazaan on niin mittava, ettei sitä voi jättää rankaisematta. Kaikella on rajansa. Kyseessä ei ole ensimmäinen kerta, mutta tämä Palestiinan suvereniteettia loukkaava hyökkäys on laajuudeltaan sellainen, että se todellakin estää Annapolisin sopimuksen toteutumisen ja tuhoaa tulevaisuudennäkymät Palestiinan valtion perustamisesta, joka on ainut mahdollisuus saavuttaa rauhaan ja solidaarisuuteen perustuva Välimeren unioni.
<P>
Toinen syy, miksi olen suositellut ryhmälleni, ettemme äänestä mietinnön puolesta, on se, ettei alueellisia eroavaisuuksia ole otettu huomioon vapaakauppa-aluetta koskevassa asiassa. Meidän mielestämme on oleellista, että kauppaan liittyvissä kysymyksissä otetaan huomioon kaikkien yhtäläinen kohtelu, alueelliset eroavaisuudet ja kunkin maan erityispiirteet.
<SPEAKER ID="157" NAME="Luca Romagnoli" AFFILIATION="NI">
(IT) Arvoisa puhemies, hyvät kollegat, uskoakseni minä toisaalta äänestän Pasqualina Napoletanon päätöslauselmaehdotuksen puolesta, koska mielestäni on epäilemättä strategisesti tärkeää nimetä laajoja, toteutettavia hankkeita ja yhtä lailla hyödyllistä painottaa tarvetta ottaa käyttöön ohjelmasopimukset hankkeiden toteuttamiseksi. Näiden sopimusten pitäisi kuitenkin perustua toissijaisuusperiaatteeseen - ja mielestäni on hyvin tärkeää korostaa tätä seikkaa.
<P>
Totta puhuen olen varsin ymmälläni kehotuksesta antaa uutta vauhtia yhteisen maahanmuuttopolitiikan hallinnalle, vaikka tunnustankin jäsenvaltioiden välisen yhteistyön merkityksen, enkä pelkästään sitä; yhteistyö Välimeren eteläisen rannan maiden kanssa on varmasti tärkeää ja se pitäisi panna täytäntöön.
<P>
Aivan vilpittömästi sanottuna suhtaudun myös melko varauksella taloudellisiin ja kaupallisiin aloitteisiin, jotka on suunniteltu tasoittamaan tietä Euro-Välimeri-vapaakauppa-alueen perustamiselle. Tämä ei johdu ennakkoluuloistani, vaan siitä, että haluaisin tarkempaa tietoa siitä, millä tavoin tästä olisi hyötyä molemmille osapuolille.
<SPEAKER ID="158" NAME="Ioannis Kasoulides" AFFILIATION="PPE-DE">
(EN) Arvoisa puhemies, aivan ensimmäiseksi haluaisin onnitella Pasqualina Napoletanoa hänen laatimastaan mietinnöstä. Välimeren unioni on varmasti merkittävä askel eteenpäin Euro-Välimeri-kumppanuutta edistävässä työssä. Tähän saakka yksi kumppanuuden esteistä on ollut näkyvyys: kumppanimaiden kansalaisten kyky tunnustaa Barcelonan prosessin ja Välimeren unionimme vaikutukset.
<P>
Kerron teille esimerkin. Kun minua pyydettiin laatimaan mietintö Välimeren puhdistamisesta, aiheeseen liittyvät ohjelmat olivat seuraavat: Välimeren Hotspot-investointiohjelma, Välimeren vesistrategia, EU:n meristrategia, YK:n ympäristöohjelman Välimeren toimintasuunnitelma, Välimeren kestävää kehitystä koskeva strategia, Välimeren alueen ympäristöä koskeva teknisen avun ohjelma, Välimerta koskeva EU:n vesialoite sekä MYIS, jota on toteutettu Horizon 2020 -ohjelman yhteydessä. Tällainen pirstaleisuus heikentää näkyvyyttä.
<P>
Toinen este on Lähi-idän ongelma. Minua ilahduttaa Javier Solanan kanta siitä, että kvartettiryhmä toimii tällä kertaa aikaisemmasta poiketen. Tähän ei ole syynä Euroopan unionin tahdon puute, vaan Yhdysvaltain viranomaisten aikaisemmin toteuttama politiikka. Toivon, että George Mitchellin siirtyessä alueelle poliittisessa kehityksessä päästään tällä kertaa eteenpäin. Me olemme saaneet paljon aikaiseksi tässä asiassa. Vierailin aivan äskettäin Libanonissa ja näin siellä, että UNIFILin ja sen eurooppalaisten joukkojen läsnäololla estetään väkivaltaisuuksien toistuminen Etelä-Libanonissa ja Israelissa.
<SPEAKER ID="159" NAME="Jamila Madeira" AFFILIATION="PSE">
(PT) Kiitän kollegaani Pasqualina Napoletanoa hänen laatimastaan erinomaisesta mietinnöstä. Neljätoista vuotta Barcelonan jälkeen ja viisi vuotta ensimmäisen Euro-Välimeri-alueen parlamentaarisen edustajakokouksen jälkeen meillä on Välimeren unioni, jolla on taloudellista ja parlamentaarista valtaa, johon kansalaisyhteiskunta osallistuu ja jossa hallitusten päämiehet tekevät yhdessä päätöksiä. Kaikki haluavat lisätä ja tehostaa toimiaan tällä alueella, jonka 720 miljoonaa kansalaista merkitsevät todellista potentiaalia kehitykselle ja rauhalle maailmassa. Toimintamme rajoittaminen pelkästään taloudellisiin ja kaupallisiin kysymyksiin on selvästi virhe. Talouskasvun kriisit edellyttävät luonnollisesti poliittista vastausta, mutta erityisen tärkeää on vastata humanitaarisiin kriiseihin, hätätilanteisiin ja sotilaallisiin kriiseihin, kuten vuosien 2008 ja 2009 vaihteessa kokemaamme kriisiin.
<P>
Poliitikkojen ja kansalaisten on reagoitava maailman ongelmiin. Maailma vaati vastauksia ja silti me, kansalaiset ja poliitikot, erityisesti Välimeren unionin tyyppisessä foorumissa, viivyttelemme vastaustamme vielä kuukausia myöhemmin. Toivon, että ainakin tämä kriisikausi pakottaa meidät oppimaan ja kehittymään. Vaikka me voimmekin vain oppia virheistämme, meidän on aivan ehdottomasti päästävä eteenpäin nopeuttamalla reagoimistamme.
<SPEAKER ID="160" NAME="Miguel Portas" AFFILIATION="GUE/NGL">
(PT) Komission jäsen Benita Ferrero-Waldner esitti puheenvuorossaan yhteenvedon uuden unionin tavoitteista. Tosiasiassa tämä unioni syntyi Ranskan puheenjohtajakauden aikana virheitä enteilevien merkkien alla. Ensimmäinen virhe oli poistaa sen asialistalta alueella esiintyvät konfliktit, erityisesti Israelin ja Palestiinan välinen konflikti ja Länsi-Saharan konflikti. Unionin toinen virhe on pyrkimys vahvistaa asemaansa osallistumalla talous- ja ympäristöhankkeisiin asettamatta kyseenalaiseksi taustalla olevaa vapaakauppajärjestelyä. Kolmas virhe on antaa ymmärtää, että on olemassa mahdollisuus siirtää Euroopan unionin jäsenyyttä koskeva Turkin hakemus tämän unionin yhteyteen.
<P>
Pasqualina Napoletanon mietinnössä ei käsitellä ensimmäistä näistä virheistä, ja tämä rajoittaa mietinnön ulottuvuutta. Minkäänlainen taloudellinen ja alueellinen integraatio ei ole mahdollista, jos unionilla ei ole rohkeutta puuttua olemassa oleviin konflikteihin ja käsitellä niitä kansainvälisen oikeuden pohjalta. Toisaalta mietinnössä esitetään selkeitä suosituksia toisesta ja kolmannesta virheestä, ja ne kaikki ovat oikeansuuntaisia.
<P>
Välimeren unioni ei voi toimia Turkin odotushuoneena tai takaovena edellyttäen, että maa täyttää liittymiskriteerit, eikä Välimeren unioni voi olla eräänlainen Euroopan vapaakauppastrategian lisäosa, jossa ei oteta huomioon yhteiskunnallista integraatiota koskevia politiikkoja.
<P>
Mietinnön suositukset koskevat tärkeitä aiheita: unionia, jossa otetaan huomioon kansalaisten ja edustajien rooli ja johon Arabiliitto osallistuu; alueellisia hankkeita, joihin sisältyy yhteiskunnallinen ulottuvuus; sekä hankkeiden laajentamista ihmisten elinolojen kannalta oleellisille aloille, joita ovat vesihuolto, maatalous ja koulutus. Mietinnössä esitetään myös selkeät säännöt ohjelmasopimuksille ja käsitellään Euro-Välimeri-alueen investointipankkia.
<P>
Unioni syntyi virheellisenä, mutta ainakin se on olemassa. Kannatan tätä mietintöä, koska uskoakseni unionista loppujen lopuksi kehittyy sellainen, jollaiseksi me onnistumme sen tekemään. Siksi annan sille tukeni.
<SPEAKER ID="161" NAME="Luís Queiró" AFFILIATION="PPE-DE">
(PT) Monet Euroopan kannalta hyvin tärkeät poliittiset kysymykset liittyvät Välimeren alueeseen. Tästä syystä Välimeren unionia koskeva aloite ansaitsee tukemme, koska se pystyy antamaan uutta vauhtia prosessille, joka on välttämätön ja hyödyllinen mutta joka ei ole saavuttanut tarvittavaa menestystä tai näkyvyyttä. Kysymys kuuluu, millä tavoin me voimme jatkaa tätä strategiaa. Barcelonassa noudatetulla mallilla ei ole saavutettu odotettuja tuloksia. Voidaanko uudella kumppanuudella päästä tuloksiin?
<P>
Pasqualina Napoletanon mietintö ei tue tätä näkemystä. Emme kuitenkaan halua unionin kärsivän samasta ongelmasta kuin Barcelonan prosessin. Se kattaa näennäisesti useita hankkeita ja toiminta-aloja, mutta painopistealoja ei ole luokiteltu asianmukaisesti. Kun molemmilla rannoilla elävien kansojen yhteiskunnallista ja kulttuurista yhteisymmärrystä koskeva aihe siirretään kohtaan 26 ja kun demokratisoitumista ja ihmisoikeuksien edistämistä koskeva kysymys jätetään kohtaan 27 ja muuttovirtoja koskeva aihe kohtaan 28 sen jälkeen, kun muita aloja ja aiheita on käsitelty laajasti, saamme virheellisen käsityksen siitä, mitä kumppanuuden painopistealat ovat tai mitä niiden pitäisi olla.
<P>
Meillä on oltava selvä strategia. Mielestämme strategian on tarjottava naapureillemme yhä enemmän etuja ja laajempaa yhteistyötä, mutta heiltä on myös vaadittava yhä enemmän taloudellisia, yhteiskunnallisia ja demokraattisia tuloksia. Strategiassa on keskityttävä tarkoin määriteltyihin ja ehkä nykyistä harvalukuisempiin aloihin, jotta vältyttäisiin kaikkien alojen samanarvoisuudelta, missä olisi vaarana se, että lopulta mikään ei olisi ensisijaista. Tämä voidaan selvästikin saavuttaa ainoastaan asianmukaisella tuella ja rahoituksella. Välimeren alueen investointipankin tarpeellisuuden tunnustamista on pidettävä viime kädessä ilahduttavana. On tärkeää toimia kunnianhimoisesti, mikä tarkoittaa, että meidän on tehtävä kunnolla kaikki voitavamme.
<P>
Arvoisa puhemies, minun on lopuksi mainittava Lähi-idän konflikti. Vaikka tämä prosessi ei ole vaihtoehto rauhanneuvotteluille, sillä voidaan edistää ja sillä on edistettävä vastapuolien keskinäistä ymmärtämystä, riippuvuutta ja kunnioitusta. Nämä ovat oleellisia tekijöitä rauhan saavuttamiseksi alueella - kuten me kaikki hyvin tiedämme.
<SPEAKER ID="162" NAME="Puhemies">
(PL) Puhujaluettelo on käyty läpi. Neljä parlamentin jäsentä on pyytänyt lupaa puhua "catch the eye" -menettelyn mukaisesti.
<SPEAKER ID="163" NAME="Christopher Beazley" AFFILIATION="PPE-DE">
(EN) Arvoisa puhemies, voisiko komission jäsen selittää parlamentille esittämässään vastauksessa tarkasti, miten Välimeren unioni, josta on aiemmin käytetty nimitystä "Mediterranean Union" ja jota nykyisin kutsutaan nimellä "Union for the Mediterranean", on edelleen EU:n politiikka? Mielestäni on hyvin tärkeää, että hän tarkastelee myös kahta muuta EU:n alueella sijaitsevaa merta: Mustaamerta ja sen synergiaa sekä Itämerta ja sen strategiaa.
<P>
Välimeri on merkityksellinen maalleni. Luullakseni meillä on myös tarkkailija-asema. Jäsenvaltioihin kuuluu kansainyhteisön jäseniä, ja - vaikka en haluakaan ärsyttää espanjalaisia kollegoitani - Gibraltar on tietääkseni yhä teknisesti osa Hänen Majesteettinsa dominioita.
<P>
On hyvin tärkeää, että kysymyksessä ei ole pelkästään jonkinlainen alueellinen yksikkö, johon muut EU:n jäsenvaltiot eivät voi osallistua täysimääräisesti - niin kuin toivon niiden osallistuvan täysimääräisesti Itämerta ja Mustaamerta koskeviin asioihin.
<SPEAKER ID="164" NAME="Silvia-Adriana Ţicău" AFFILIATION="PSE">
(RO) Välimeren unionin valtioiden taloudellisen ja yhteiskunnallisen kehityksen ja niiden kansalaisten vaurauden on oltava kestävää. Mielestäni äskettäin perustetun Välimeren unionin on puututtava myös ilmastonmuutosta koskevaan ongelmaan.
<P>
Noin miljardi kansalaista elää Euro-Välimeri-alueella, jossa tuotetaan kolmannes maailman bruttokansantuotteesta. Alueellista yhteistyötä kaivataan erityisesti ympäristöuhkien torjumista koskevalla alalla.
<P>
Alueen väestönkasvun ja ilmastonmuutoksesta johtuvan sademäärän vähenemisen vuoksi juomaveden riittävyyden vaarantuminen kuuluu alueen suurimpiin uhkiin. Vesipulan, vesien saastumisen, vedenkäsittelylaitosten riittämättömyyden, merionnettomuuksien aiheuttamien öljypäästöjen, metsien raivausten ja maaperän eroosion on kuuluttava Välimeren kumppanuuden huolenaiheisiin.
<P>
Mielestäni ympäristönsuojelun ja ilmastonmuutoksen torjunnan on kuuluttava Välimeren unionin edistämiin perusarvoihin siten, että pyrimme sekä sopeutumaan ilmastonmuutokseen että vähentämään siihen johtavia syitä.
<SPEAKER ID="165" NAME="Marie Anne Isler Béguin" AFFILIATION="Verts/ALE">
(FR) Arvoisa puhemies, arvoisa ministeri, arvoisa komission jäsen, myös minä haluaisin kiittää Pasqualina Napoletanoa, sillä Välimeren unionia koskevan ensimmäisen keskustelun aikana suhtauduin asiaan melko epäilevästi ja vaikka asenteeni ehkä on yhä sama, meillä on mielestäni nyt toivoa.
<P>
Haasteet ovat todella valtavia. Onko meillä voimavaroja niihin vastaamiseksi? Me tiedämme, ettei meillä ole. Tavoitteet ovat kyllä jaloja: ympäristönsuojelu, energia, aavikoitumisen torjuminen, maahanmuutto ja niin edelleen. Me emme kuitenkaan saa tyytyä pelkkään monenkirjavaan luetteloon, joka johtaisi vain pettymyksiin Välimeren toisella puolella.
<P>
Jos komission jäsen sallii, haluaisin kuitenkin ottaa esille yhden maan, joka ei kuulu Välimeren rannikkovaltioihin mutta joka on otettu mukaan; kyseessä on AKT-maa, joka on myös Välimeren unionin jäsen. Tässä maassa, Mauritaniassa, on tällä hetkellä käynnissä erittäin vakava poliittinen kriisi. Mielestäni se ansaitsee Välimeren unioniin kuuluvana kumppanina, AKT-maana ja naapuruuspolitiikan nimissä meidän tukemme, jotta se selviytyisi sen avulla kriisistä.
<P>
Uskoakseni konfliktin molemmat puolet pyytävät meiltä tätä, ja meidän velvollisuutemme on sitoutua auttamaan maata selviytymään tästä mittavasta poliittisesta kriisistä.
<SPEAKER ID="166" NAME="Avril Doyle" AFFILIATION="PPE-DE">
Arvoisa puhemies, vesi on keskeinen aihe Välimeren alueen yhteistyössä. Sellainen on toivoakseni myös yleiseurooppalainen superverkko eli HVDC-verkkoliitäntä, johon kuuluu Espanjan ja Afrikan luoteisrannikon välinen liitäntä.
<P>
On erittäin tärkeää valtavirtaistaa uusiutuvien energialähteiden, kuten tuulivoiman, vesivoiman, erilaisten aurinkoenergiatekniikoiden ja muiden vastaavien tekniikoiden, käyttö. Tällaisten energialähteiden käyttö kysyntähuippuihin vastaamiseksi edellyttää, että energiaa syötetään verkkoihimme mahdollisimman monista lähteistä, jotta tuotto voi aina vastata kysyntää. Jos tuuli ei puhalla Irlannin luoteisrannikolla - ja Irlantia on kuvattu tuulienergian alalla Euroopan Saudi-Arabiaksi! - se puhaltaa Afrikan luoteisrannikolla tai energiaa toimitetaan verkkoon Välimeren alueen, erityisesti Espanjan, aurinkolämpöjärjestelmien avulla tai eri puolilla aluetta toimivilla aurinkosähkölaitteilla.
<P>
Tämä skenaario on kaikin puolin kannattava, sekä Välimeren alueen, energiavarmuuden ja energiapolitiikan kannalta että ennen muuta siksi, että voimme sen avulla vähentää huomattavasti alueellisia hiilidioksidipäästöjämme, jotka ovat seurausta riippuvuudestamme fossiilisista polttoaineista teollisuudessa, liikenteessä, lämmityksessä ja jäähdytyksessä.
<SPEAKER ID="167" NAME="Puhemies">
(PL) Ilda Figueiredo on liittynyt seuraamme ja esittää naisten oikeuksien ja sukupuolten tasa-arvon valiokunnan lausunnon "catch the eye" -menettelyn mukaisesti.
<SPEAKER ID="168" NAME="Ilda Figueiredo" LANGUAGE="PT">
Naisten oikeuksien ja sukupuolten tasa-arvon valiokunnan lausunnossa korostetaan, että kaikkien jäsenvaltioiden on kiinnitettävä yhä enemmän huomiota kaikkinaisen naisten syrjinnän poistamista koskevan yleissopimuksen sekä kaikkien muiden ihmisoikeuskysymyksiä koskevien YK:n ja Kansainvälisen työjärjestön sopimusten ratifiointiin. Siinä kiinnitetään huomiota myös naisten asemaan ja pahoitellaan, ettei tähän aiheeseen ole kiinnitetty erityistä huomiota komission tiedonannossa ja erityisesti prosessin hankkeissa, joihin olisi sisällytettävä maantieteellisen, taloudellisen ja sosiaalisen yhteenkuuluvuuden edistäminen ja joissa olisi aina otettava huomioon sekä kysymys naisten ja miesten yhtäläisistä mahdollisuuksista että sukupuolinäkökohta.
<P>
Lopuksi haluan vain painottaa, että olemme huolissamme köyhyydestä ja sosiaalisesta syrjäytymisestä, joilla on vakavia vaikutuksia naisiin. Viimeiseksi haluan muutamalla sanalla mainita Palestiinan ja Länsi-Saharan vakavat tilanteet, joissa naiset ja lapset ovat sodan ja hyväksikäytön pääasiallisia uhreja, lyhyesti sanottuna kaikenlaisen syrjinnän, joka vaikuttaa alueen ihmisiin ja jolla on vakavia vaikutuksia naisiin ja lapsiin.
<SPEAKER ID="169" NAME="Alexandr Vondra">
neuvoston puheenjohtaja. - (EN) Arvoisa puhemies, aivan ensiksi kiitän teitä erittäin paljon tästä hyödyllisestä keskustelusta, jossa esitettiin lukuisia ideoita. Olette laatineet todella mielenkiintoisen asiakirjan.
<P>
Mikä on tilanne tällä hetkellä? Me tunnemme toimintamme syyt: Välimeren alue on sivistyksemme kehto, ja sen vuoksi on johdonmukaista, että me Euroopan unionissa haluamme kiinnittää siihen erityistä huomiota. Ranska teki viime vuonna asiasta aloitteen, ja meidän on jatkettava prosessia ja kehitettävä sitä mahdollisimman pitkälle.
<P>
Joten me tiedämme toimintamme taustalla olevat syyt ja me tiedämme, mitä me haluamme saavuttaa. Monet teistä ovat painottaneet, miten tärkeää on, että Välimeren alueesta tulee rauhan, vakauden ja turvallisuuden alue, jossa vaalitaan ja noudatetaan kaikkia demokraattisia periaatteita, ihmisoikeuksia ja perusvapauksia - myös periaatteita, jotka liittyvät miesten ja naisten yhdenvertaiseen kohteluun ja naisten asemaan yhteiskunnassa.
<P>
Me tiedämme myös, miten me haluamme saavuttaa tämän toteuttaaksemme Välimeren unionin ja monia erilaisia toimia. Olette hyvin tietoisia kaikkein tärkeimmistä aloista, joissa painotetaan uusiutuvia energialähteitä, aurinkosuunnitelmaa ja vesihuolto-ohjelmaa. Olin vain viikko sitten Portugalissa, ja se voisi toimia esimerkkimaana siitä, millä tavoin kehitetään uusiutuvia energialähteitä koskeva kestävä, dynaaminen ohjelma, joka on hyvin tärkeä Välimeren alueelle.
<P>
Meidän on vain jatkettava eteenpäin. Kun tapasimme viime vuonna sekä Pariisissa että Marseillessa, me emme voineet ennakoida Gazassa kehittynyttä tilannetta, mutta puheenjohtajavaltio ryhtyy yhdessä komission kanssa tarvittaviin toimiin, jotta kaikkien viime vuonna tekemiemme sopimusten täytäntöönpano voidaan aloittaa. Joten uskoakseni voimme kohtuudella odottaa pääsevämme eteenpäin maaliskuun lopun jälkeen, niin kuin kerroin teille puheenjohtajavaltion viimeisimpien toimien yhteydessä.
<P>
Vuoden 2009 toimintaohjelmamme on varsin mittava: suunnitteilla on noin yhdeksän eri alojen ministerikokousta. Tietääkseni varoja on käytettävissämme yli miljardi euroa. Joten mielestäni me olemme valmiita. Tietyt Gazan tilanteeseen liittyvät tosiseikat ovat aiheuttaneet jonkin verran viivästyksiä, mutta uskon meidän voivan selviytyä niistä.
<P>
Paljon kiitoksia tästä hyödyllisestä keskustelusta. Me olemme varmasti valmiita tukemaan teitä jatkossa.
<SPEAKER ID="170" NAME="Benita Ferrero-Waldner">
komission jäsen. - (FR) Arvoisa puhemies, hyvät parlamentin jäsenet, meillä on tietysti vielä paljon sanottavaa tästä aiheesta, mutta haluan aluksi käsitellä seuraavaa kysymystä: mikä on yhteisön ulottuvuus koko tässä toiminnassa?
<P>
Ensiksi voin kertoa teille, että yhteisön ulottuvuus on tässä asiassa tärkeä, koska Välimeren unionia koskeva hanke perustuu Barcelonan prosessiin ja se on myös perinyt Barcelonan prosessin säännöstön. Koko säännöstö sisältyy siten hankkeeseen. Me olemme tehneet paljon työtä tässä asiassa.
<P>
Toiseksi Välimeren unioni kuuluu naapuruuspolitiikan yhteyteen. Naapuruuspolitiikka edustaa kahdenvälistä politiikkaa ja Barcelonan prosessi sekä nykyisin Välimeren unioni muodostavat monenvälisen osan. Luonnollisesti voin kertoa teille myös, että Mustameri ja Itämeri kuuluvat samaan kehykseen, vaikka ne sijaitsevatkin pohjoisessa. Asiasta ei siten kannata olla huolissaan. Kaikki on onneksi otettu huomioon. Itse asiassa puheenjohtajavaltio Ranska halusi nimenomaan tätä, toisin sanoen jakaa puheenjohtajuuden Välimeren maiden kanssa - kuten mainitsin jo aikaisemmin - ja työskennellä yhdessä niiden kanssa.
<P>
Komissiossa me hallinnoimme myös kaikkia tulevia yhteisön hankkeita, koska se on tarpeellista ja koska me toimimme myös parlamentin valvonnassa. Ainoastaan sellaisia hankkeita, jotka mahdollisesti saavat yksityistä rahoitusta, hallinnoidaan eri tavalla.
<P>
Hankkeiden edistämisestä vastaa Barcelonaan sijoitettava sihteeristö. Tällä tavoin me olemme aikoneet järjestää hankkeiden edistämisen. Sitten me pyrimme käyttämään hankkeiden edistämisessä yksityistä rahoitusta, koska muilta osin se jää komission vastuulle. Kuten aina, päätöksen tekevät aluksi 27 jäsenvaltiota, ja sen jälkeen puheenjohtajat työskentelevät jälleen kerran yhteistyössä 143 eteläisen ja pohjoisen maan kanssa.
<P>
Parlamentin jäsen Isler Béguin, Mauritania osallistuu ainoastaan monenvälisiä suhteita koskevaan toimintaan, toisin sanoen Välimeren unioniin, mutta se ei ole mukana naapuruuspolitiikassa. Se on siis erona.
<P>
Tämän sanottuani voin lisätä, että huolimatta tästä väliaikaisesta keskeytyksestä me luonnollisesti työskentelemme komissiossa rakentavassa ilmapiirissä toteuttaaksemme ne 4-6 hanketta, jotka on määritelty ensisijaisiksi. Nämä hankkeet koskevat väestönsuojelua, Välimeren puhdistamista, merten moottoriteitä ja myös aurinkosuunnitelmaa, jonka yhteydessä teemme paljon työtä uusiutuvien energialähteiden ja erityisesti aurinkoenergian alalla, koska viimeksi mainittu on yhdessä tuulienergian ja muiden energialähteiden kanssa erittäin tärkeä.
<P>
Välimeren unioni voi näin ollen saada taloudellista tukea yhteensä 60 miljoonaa euroa vuosien 2008-2009 talousarviosta erityisesti alueellisten ohjelmien kautta. Lisäksi naapuruuspoliittiseen sijoitusrahastoon on jo sidottu 50 miljoonaa euroa alueen investointihankkeiden tukemiseksi.
<P>
Halusimme tukea myös yliopistovaihdon edistämistä, ja tästä syystä päätin esimerkiksi laajentaa Erasmus Mundus -ohjelmaa niin, että se kattaa Välimeren etelärannikon maat, tarjotaksemme niille ylimääräisiä yliopisto-opintoihin tarkoitettuja tukia.
<P>
Parlamentin jäsen Isler Béguin, me kiinnitämme luonnollisesti huomiota myös naisten asemaa koskevaan kysymykseen, koska se sisältyy Barcelonan prosessin säännöstöön. Muistan osallistuneeni ensimmäiseen naisten asemaa käsitelleeseen Välimeren alueen konferenssiin, joka pidettiin vuonna 2007 Istanbulissa. Jatkamme tietysti tämän asian käsittelyä.
<P>
Kuten tiedätte, jäljellä on toisaalta kuitenkin kunkin maan kahdenvälisiä suhteita koskeva näkökohta ja toisaalta monenvälinen näkökohta, joka on nykyisin yksi keskeisistä Välimeren unionin piiriin kuuluvista kysymyksistä.
<P>
Haluaisin vain sanoa lyhyesti seuraavaa sihteeristöä koskevasta asiasta: me aiomme perustaa valmistelukomitean, jolle annetaan lähiaikoina tehtäväksi muun muassa laatia sihteeristön lailliset perussäännöt. Komissio on saanut jo paljon aikaiseksi valmistelutyössä. Perussäännöissä määritetään sihteeristön oikeushenkilöllisyys; sen jälkeen Välimeren unionin korkeiden virkamiesten on hyväksyttävä ne virallisesti.
<P>
Lopuksi haluaisin todeta vielä kerran, että Euro-Välimeri-alueen parlamentaarisen edustajakokouksen osallistuminen tarkkailijana kaikkiin Välimeren unionin kokouksiin on hyvin tärkeää, ja me kannatamme tämän roolin lujittamista Välimeren unionin yhteydessä. Sitä paitsi me tuimme voimakkaasti parlamentin jäsen Kratsaa tässä asiassa hänen Marseillen vierailunsa yhteydessä.
<P>
Uskoakseni olen ottanut esiin tärkeimmät seikat. Luonnollisesti meillä on vielä paljon sanottavaa tästä asiasta.
<SPEAKER ID="171" NAME="Pasqualina Napoletano" LANGUAGE="IT">
Arvoisa puhemies, arvoisa komission jäsen Ferrero-Waldner, arvoisa neuvoston puheenjohtaja Vondra, hyvät kollegat, uskoakseni tämä keskustelu on ollut erittäin hyödyllinen ja se on selventänyt joitakin näkökohtia meidän melko monimutkaisesta järjestelmästämme, joka koskee kahden- ja monenvälistä kumppanuutta eteläisten maiden kanssa.
<P>
Kannatan komission jäsenen Ferrero-Waldnerin antamaa selitystä, jossa korostettiin, että Barcelonan prosessin säännöstö jää voimaan ja että juuri tästä syystä me parlamentissa olisimme ehkä pitäneet parempana ensimmäistä määritelmää, joka oli: "Barcelonan prosessi: Välimeren unioni". Silloin olisi ehkä ollut selvempää, että me olimme lujittamassa järjestelmää, jolla jo oli vakiintunut perusta.
<P>
Samalla tavalla toivon - sanon tämän aivan avoimesti, en toimi enää esittelijänä - todellakin toivon, että Euroopan institutionaalinen kehys voi itse kehittyä. Miksi? Koska toivon, että sitten, kun meillä on Euroopan unionin ulkoministeri, joka osaksi edustaa komissiota ja neuvostoa, kyseinen ministeri ei ole vain 28. ulkoministeri kaikkien muiden ulkoministerien lisäksi, vaan että ainakin Euroopan unionissa jäsenvaltiot tuntevat kyseisen henkilön olevan niiden edustaja. Silloin ei ehkä ole tarpeen lisätä unioniin uusia valtioita, mutta jos meillä on ulkoministeri, joka toimii korkean tason edustajana, me saatamme pystyä vahvistamaan Euroopan unionin roolia. Me olemme kaikki tehneet työtä tämän asian edistämiseksi, ja siten me tuemme koko sydämestämme paitsi sitä, että alueellisia ohjelmia pitäisi jatkaa, myös sitä, kuten komission jäsen tietää, että parlamentti antaa erityistä painoa näille ohjelmille, joilla todennäköisesti on saavutettu yhä parempia tuloksia.
<P>
Kiitän teitä kaikkia tästä keskustelusta.
<SPEAKER ID="172" NAME="Puhemies">
(PL) Keskustelu on päättynyt.
<P>
Äänestys toimitetaan torstaina 19. helmikuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="173" NAME="Lidia Joanna Geringer de Oedenberg  " AFFILIATION="PSE">
kirjallinen. - (PL) Euroopan unionin ja Välimeren maiden välisen tiiviin kumppanuuden pitäisi perustua ennen muuta ihmisoikeuksien ja oikeusvaltioperiaatteen kunnioittamiseen. Ehdotus "Barcelonan prosessi: Välimeren unioni", joka hyväksyttiin Pariisissa 13. heinäkuuta 2008, muodostaa rauhaa ja vaurautta edistävän välineen ja merkittävän askeleen kohti taloudellista ja alueellista integraatiota sekä yhteistyötä ympäristö- ja ilmastoasioissa.
<P>
On sääli, että sitten Barcelonan prosessin käynnistämisen tietyissä kumppanimaissa ei ole tapahtunut merkittävää edistystä lähentymisessä joihinkin yhteisiin arvoihin ja periaatteisiin, jotka vahvistettiin niiden allekirjoittamassa vuonna 1995 annetussa Barcelonan julkilausumassa, ja näiden kunnioittamisessa, erityisesti demokratian, ihmisoikeuksien ja oikeusvaltioperiaatteen aloilla.
<P>
Välimeren maissa esiintyvä köyhyys ja sosiaalinen syrjäytyminen, joilla on vakavia vaikutuksia naisiin ja lapsiin, on huolestuttavaa. On oleellista, että jäsenvaltiot ja Barcelonan prosessiin osallistuvat kumppanit korostavat, että sukupuolinäkökohdat on sisällytettävä kaikkeen politiikkaan ja erityistoimiin, jotka edistävät naisten ja miesten tasa-arvoa. Kaikkien "Barcelonan prosessi: Välimeren unioni" -aloitteeseen osallistuvien valtioiden pitäisi ratifioida sekä kaikkinaisen naisten syrjinnän poistamista koskeva yleissopimus että kaikki muut ihmisoikeuskysymyksiä koskevat Yhdistyneiden Kansakuntien ja Kansainvälisen työjärjestön sopimukset mahdollisimman nopeasti.
<SPEAKER ID="174" NAME="Tunne Kelam  " AFFILIATION="PPE-DE">
kirjallinen. - (EN) Olen tyytyväinen pyrkimyksiin, joita on tehty Euroopan unionin suhteiden kehittämiseksi Välimeren alueella, mutta haluaisin myös painottaa, että EU:n ei pitäisi laiminlyödä kahta muuta merta - Itämerta ja Mustaamerta. Itämeri-strategia kuuluu Ruotsin puheenjohtajakauden painopistealoihin. Myös Mustanmeren synergialla on strategista merkitystä. EU:n on huolehdittava siitä, että kaikkia näitä alueita kehitetään yhteishengessä ja tasapainoisesti. Euroopan unioni on yhtenäinen yhteisö, ja kaikkien sen alueiden pitkän aikavälin strateginen kehittäminen on yhtä lailla tärkeää.
<P>
Ihmisoikeuksien ja oikeusvaltioperiaatteen noudattamiseen perustuva tiivis kumppanuus Euroopan unionin ulkopuolisten Välimeren maiden kanssa on selvästi tarpeen. Ikävä kyllä useilla mailla on yhä suuria ongelmia tällä alalla. Kehotan EU:n jäsenvaltioita suhtautumaan näihin kysymyksiin erittäin vakavasti.
<P>
Arabiliiton osallistuminen tarjoaa merkittävän tilaisuuden saada kaikki valtiot yhdessä etsimään ratkaisuja alueen konflikteille. Kehotan EU:n jäsenvaltioita ottamaan kantaa tasapuolisesti ja toimimaan neuvottelijana sen sijaan, että ne asennoituisivat puolueellisesti eri konfliktitilanteissa. Voimme edistää pitkäkestoisen rauhan saavuttamista Lähi-idässä ainoastaan toimimalla tasapuolisesti.
