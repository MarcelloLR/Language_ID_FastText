<CHAPTER ID="011">
Neuvottelut Mercosurin kanssa tehtävästä alueiden välisestä assosiaatiosopimuksesta ja uusi kahdenvälinen strateginen kumppanuus Brasilian kanssa (keskustelu) 
<SPEAKER ID="236" NAME="Puhemies">
(EN) Esityslistalla on seuraavana neuvoston ja komission lausunnot neuvotteluista Mercosurin kanssa tehtävästä alueiden välisestä assosiaatiosopimuksesta ja uudesta kahdenvälisestä strategisesta kumppanuudesta Brasilian kanssa
<SPEAKER ID="237" NAME="Manuel Lobo Antunes" LANGUAGE="PT">
Ymmärrämme, että Euroopan unionin ja Mercosurin välisen assosiaatiosopimuksen on oltava joka suhteessa monipuolinen, sen on sisällettävä poliittinen ja taloudellinen assosiaatio ja yhteistyö ja sillä on pyrittävä kaupan ja investointien edistämisen lisäksi vahvistamaan ratkaisevalla tavalla Euroopan unionin ja kyseisen alueen strategista suhdetta. Kyseinen sopimus luo laajimman kahden alueellisen blokin välisen kauppa-alueen, jossa on lähes 700 miljoonaa asukasta. Se edistää taloudellista ja sosiaalista yhdentymistä, helpottaa investointeja ja luo kummallakin alueella merkittävää talouskasvua.
<P>
On totta, että Dohan kehityskierroksen neuvottelut vaikuttivat neuvotteluprosessiin. Emme voi kuitenkaan tarkastella assosiaatiosopimusta pelkästään taloudellisesta näkökulmasta; sopimuksen poliittista ulottuvuutta on korostettava.
<P>
Jotta voimme parantaa laatua, mitä me kaikki haluamme Euroopan unionin ja Mercosurin suhteessa, on tärkeää ottaa huomioon tasapaino poliittisten ja taloudellisten osatekijöiden välillä. Meidän on kuitenkin tunnustettava, että seitsemän vuoden neuvottelujen jälkeen olemme umpikujassa. Umpikuja johtuu eroista tehtyjen tarjousten välillä.
<P>
Toisaalta Euroopan unionin tekemä tarjous kattoi kaikki alat ja toisaalta Mercosurin tarjouksessa jätettiin pois aloja, jotka ovat erittäin tärkeitä Euroopan unionille. Puheenjohtajavaltio Portugali odottaa, että Mercosurin osoittama poliittinen sitoumus muuttuisi paremmaksi tarjoukseksi, niin että komissio voisi jatkaa neuvotteluja, jotta päästäisiin nopeasti sopimukseen, joka on oikeudenmukainen ja tasapainoinen kummallekin osapuolelle.
<P>
Euroopan unionin ja Brasilian strategista kumppanuutta, joka on solmittu Lissabonin huippukokouksessa 4. heinäkuuta, on pidettävä keinona vahvistaa suhteita Brasiliaan mutta myös keinona edistää Euroopan unionin ja Latinalaisen Amerikan kahdenvälisiä suhteita sekä erityisesti EU:n neuvotteluja Mercosurin kanssa.
<P>
Brasilian kanssa pidetyn huippukokouksen jälkeen annettu yhteinen julkilausuma osoitti yksiselitteisesti sitoumuksen saattaa EU:n ja Mercosurin assosiaatiosopimusta koskevat neuvottelut päätökseen.
<P>
Kun otetaan huomioon erityisesti Brasilia ja pidetään mielessä sen kasvava strateginen merkitys kansainvälisellä näyttämöllä, puheenjohtajavaltio Portugalin toiminnan laajuus merkitsi uutta alkua Euroopan unionin ja Brasilian välisessä suhteessa, joka on samanlainen kuin suhteet Venäjän, Intian ja Kiinan kanssa. Kumppanuutta kehitetään toimintasuunnitelmalla, joka sisältää vuoropuhelun ja yhteistyön vahvistamisen molempia osapuolia kiinnostavilla aloilla, jotka esitetään komission tiedonannossa EU:n ja Brasilian strategisesta kumppanuudesta ja joihin kuuluu luonnollisesti Mercosuria koskeva suunnitelma.
<SPEAKER ID="238" NAME="Ján Figeľ">
komission jäsen. - (EN) Arvoisa puhemies, olen erittäin kiitollinen mahdollisuudesta keskustella tästä erittäin tärkeästä aiheesta. Kuten aivan oikein muistutettiin, päätös solmia strateginen kumppanuus Brasilian kanssa on peräisin komission ensimmäisestä Brasiliaa koskevasta tiedonannosta, jossa ehdotimme etenemistapaa Brasilian suhteissa, ja Lissabonissa pidetty ensimmäinen EU:n ja Brasilian huippukokous on vahvistanut uuden suhteen.
<P>
Miksi läheisempi suhde Brasiliaan? EU:n ja Brasilian strateginen kumppanuus on luonnollinen reaktio geopoliittiseen todellisuuteen. Brasiliasta on nyt tullut kansainvälinen toimija, jolla on paljon painoarvoa tärkeissä maailmanlaajuisissa kysymyksissä, kuten ilmastonmuutos, köyhyyden torjunta, rauha, turvallisuus ja monenkeskisyys. Brasiliaa kunnioitetaan kehitysmaissa, minkä osoitti G20:n puheenjohtajuus WTO:ssa tai etelä-etelä-vuoropuhelun aktiivinen edistäminen.
<P>
Se on luonut uusia kumppanuuksia kaikkien keskeisten toimijoiden, Kiinan, Venäjän ja Yhdysvaltojen kanssa. Euroopan unionilla on paljon voitettavaa läheisemmästä kumppanuudesta Brasilian kanssa, jotta yhteisissä maailmanlaajuisissa kysymyksissä voidaan edistyä.
<P>
Strateginen kumppanuus tarjoaa asianmukaisen kehyksen, kuten kokemukset kaikkien muiden BRICS-ryhmän maiden kanssa ovat osoittaneet. Millaisia vaikutuksia tällä kumppanuudella on Latinalaiseen Amerikkaan sekä erityisesti Mercosur-alueeseen? Alueellisen yhteistyön edistäminen on yksi kumppanuuden kulmakiviä. Se todetaan selvästi komission tiedonannossa, ja näin myös Brasilia näkee asian. Presidentti Lula teki tämän hyvin selväksi ensimmäisessä EU:n ja Brasilian huippukokouksessa heinäkuussa.
<P>
En voi tarpeeksi korostaa Etelä-Amerikan eteläosan merkitystä Euroopan unionille. Sen ohella, että jaamme kulttuuriset ja poliittiset arvot, kuten demokratian, ihmisoikeudet ja sosiaalisen oikeudenmukaisuuden, kahden taloudellisesti toistaan täydentävän alueen välillä on valtavaa taloudellista potentiaalia. EU on Mercosurin tärkein kauppa- ja investointikumppani. Vuosittain alueiden välillä liikkuu tavaroita ja palveluita yli 50 miljardin euron edestä. Sen lisäksi EU:n investointien yhteen laskettu arvo Mercosur-maissa vuonna 2005 oli noin sata miljardia euroa.
<P>
Mikä tärkeintä, me uskomme taloudellisesti ja poliittisesti yhdentyneen Mercosurin mahdollisuuksiin. Rakenteellisen lähentymisrahaston ja Mercosurin parlamentin perustaminen ovat erittäin rohkaisevia signaaleita. EU tukee voimakkaasti tätä yhdentymisprosessia sanojen lisäksi myös konkreettisin teoin.
<P>
Euroopan unioni on ollut ja tulee olemaan lähes ainoa lahjoittaja Mercosurin yhdentymisessä. Viiden viime vuoden aikana on annettu 50 miljoonaa euroa, ja nykyisissä rahoitusnäkymissä (2007-2013) on käytettävissä sama rahamäärä Mercosurin elinten rakentamiseen, kansalaisyhteiskunnan vahvistamiseen ja taloudellisen yhdentymisen edistämiseen.
<P>
EU:n ja Mercosurin assosiaatiosopimuksen tekeminen olisi suuri askel eteenpäin alueen yhdentymisprosessissa. Siksi Euroopan unioni on edelleen vahvasti sitoutunut päättämään neuvottelut ja on innokas etenemään neuvotteluissa, kunhan Dohan kehityskierros selkiytyy.
<P>
Strateginen kumppanuus Brasilian kanssa on Brasilian ja Mercosurin etujen mukainen päätös. Kahden tason suhteet - kansalliset ja alueelliset - täydentävät ja tukevat toisiaan. Kumppanuus ei millään tavoin korvaa kahden alueen välisiä EU:n ja Mercosurin neuvotteluja.
<P>
Olemme täysin yksimielisiä Brasilian kanssa siitä, että Mercosur on kahdenvälisten talous- ja kauppasuhteidemme ainoa foorumi ja pysyy sellaisena. Olen vakuuttunut siitä, että toimimalla Mercosurin suurimman jäsenen Brasilian kanssa, voimme tuoda aitoa lisäarvoa alueelliseen yhdentymisprosessiin. Yhteiset kokemukset yhteisessä ohjelmassa EU:n kanssa rohkaisevat Brasiliaa tukemaan paremmin Mercosurin toimia yhteisten markkinoiden ja poliittisen unionin rakentamiseksi.
<SPEAKER ID="240" NAME="Daniel Varela Suanzes-Carpegna">
PPE-DE-ryhmän puolesta. - (ES) Arvoisa puhemies, arvoisa neuvoston puheenjohtaja, arvoisa komission jäsen, hyvät naiset ja herrat, haluaisin aluksi kiittää puheenjohtajavaltio Portugalia ja komission jäsentä heidän tarpeellisista ja olennaisista vastauksistaan kansainvälisen kaupan valiokunnan esittämään selkeään kysymykseen.
<P>
Brasilia, kuten kaikki tiedämme, on suuri ja ihailtava maa, jolla on valtavasti mahdollisuuksia ja joka on poliittisen ja taloudellisen kehityksensä ratkaisevassa vaiheessa. Keskinäinen suhteemme on vahva, ja voimme vahvistaa sitä edelleen ja meidän pitääkin tehdä niin. Kaikki tietävät ja tunnustavat Brasilian erityiset yhteydet Portugaliin ja Portugalin yhteydet Brasiliaan ja kunnioittavat niitä.
<P>
(PT) Ymmärrämme hyvin hyvien ja arvostettujen portugalilaisten ystäviemme kannan sekä heidän etunsa ja huolensa, koska jaamme ne.
<P>
(ES) Euroopan unioni, komissio, neuvosto ja parlamentti ovat aina ilmaisseet tukensa Mercosurin alueellisen yhdentymisen vahvistamiselle neuvotellen blokin kanssa ja tukien sitä mahdollisuuksien mukaan.
<P>
Kuten on todettu, Brasilialla on epäilemättä keskeinen asema yhdentymisessä. Jos komission tiedonanto ja Brasilian kanssa ehdotettu strateginen suhde menevät siihen suuntaan, aina parempi. Se tukisi edelleen Euroopan parlamenttia, joka ilmaisi kantansa täällä keskustelussa ja äänestyksessä, joka toimitettiin EU:n ja Mercosurin välisiä neuvotteluja koskevasta mietinnöstä, jonka esittelijänä sain toimia ja joka hyväksyttiin vuosi sitten ja johon viittaan.
<P>
Kun otetaan huomioon sekaannus, joka tiedonannosta oli syntynyt, parlamentin oli varmistettava, että tämä asia tulisi selväksi ja että me pysyisimme ajan tasalla.
<P>
Tiesimme senkin, että odotus Euroopan unionin ja Mercosurin kunnianhimoisen sopimuksen tekemisestä ei voisi jatkua ikuisesti ja jos Mercosur itse ei edisty yhdentymisessään ja Euroopan unionin neuvottelut Mercosurin kanssa eivät edisty, ilman Dohan sopimusta tai sen kanssa, olisi tehtävä päätös niistä, ja jälleen kerran tärkeintä olisi tehokkuus: kahdenvälinen sopimus Brasilian kanssa.
<P>
Siihen saakka kunnes näin tapahtuu, arvoisa puhemies, hyvät kuulijat, tavoitteena on tehdä sopimus Mercosurin kanssa. Lyhyesti sanottuna kyllä Brasilialle, mutta vahingoittamatta neuvotteluja koko Mercosurin kanssa.
<SPEAKER ID="243" NAME="Erika Mann">
PSE-ryhmän puolesta. - (DE) Arvoisa puhemies, arvoisa komission jäsen, arvoisa neuvoston puheenjohtaja, kansainvälisen kaupan valiokunnassa on pyydetty tätä keskustelua, koska siellä ollaan huolestuneita siitä, että tehdään yhä enemmän erilaisia sopimuksia, jotka kaikki koskevat työskentelyämme kansainvälisen kaupan alalla ja joilla luonnollisesti on aina myös ulkopoliittisia piirteitä. On tehty kahdenvälisiä vapaakauppasopimuksia, alueellisia vapaakauppasopimuksia, kumppanuussopimuksia sekä strategisia sopimuksia, ja valiokunnassa ollaan huolestuneita siitä, miten nämä saadaan sovitettua yhteen, jotta olisi olemassa yhtenäinen EU:n suunnitelma, jolla voidaan vastata globalisaation haasteisiin ulkopolitiikan ja kansainvälisen kaupan alalla.
<P>
Arvoisa komission jäsen, olette sanonut aivan oikein, että Brasilia on meille tärkeä maa - olen muuten erittäin kiitollinen siitä, että neuvoston puheenjohtaja on läsnä - ja luonnollisesti olemme kaikki sitä mieltä. Se ei ole vain tärkeä maa, vaan se on monessa mielessä fantastinen maa. Kysymys kuuluu, miten tämän strategisen sopimuksen voi järkevästi yhdistää siihen, että samalla Mercosurin kanssa harkitaan alueellista sopimusta, sillä se on hyvin vaikeassa tilanteessa? Eihän neuvottelutilanteemme ole loistava. Tilanne on erittäin monimutkainen.
<P>
Samaan aikaan halutaan tehdä monenvälinen sopimus Doha-kierroksen puitteissa. Tämäkään sopimus ei näytä loistosuoritukselta, jos sitä ylipäätään tehdään. Miten siis aiotte toteuttaa kaiken tämän yhtä aikaa? Siinä kysymyksemme.
<P>
Luonnollisesti samalla tehdään myös strateginen sopimus. Mikä on strategisen sopimuksen luonne? Se sisältää monta asiaa, kun sitä tarkastelee - Brasiliasta on monta poliittista aiesopimusta, jotka kaikki ovat erittäin järkeviä. Toisaalta ryhmäni on erittäin tyytyväinen siihen, että ne myös säilytetään, mutta miten aiotte kertoa siitä esimerkiksi muille Latinalaisen- Amerikan jäsenille, joiden kanssa on tehty vapaakauppasopimus? Vai miten te haluatte toisaalta viestiä, että kauppapolitiikassa on yhtenäinen eurooppalainen strategia, niin että kaikki kumppanit sen myös ymmärtävät?
<SPEAKER ID="244" NAME="Ignasi Guardans Cambó">
ALDE-ryhmän puolesta. - (ES) Arvoisa puhemies, arvoisa neuvoston puheenjohtaja, arvoisa komission jäsen, Mercosur on todellisuus, joka on paljon velkaa Euroopan unionille. Epäilemättä Mercosur on periaatteessa jäsentensä vapaan ja riippumattoman päätöksen tulosta, siitä ei ole epäilystäkään, neljän täysjäsenensä, pian viiden, jos, kuten toivomme, Venezuelan jäsenyyshakemukselle ei ole esteitä.
<P>
On siis selvää, että se on jäsentensä aikaansaannos. On kuitenkin myös selvää, että siitä lähtien kun Mercosur perustettiin Foz do Iguaçun julistuksella vuonna 1985 ja Asunciónin sopimuksella vuonna 1991, Euroopan unioni on ollut hyvin läheinen sille, mikä oli tuolloin alkutekijöissään ja mistä nyt on tullut todellisuutta. Unioni on ollut hyvin läheinen tukien, jakaen ja puolustaen Mercosurin olemassaoloa ja tavoitteita, koska tiesimme, että kahden alueellisen kehyksen välisellä suhteella on monia etuja Mercosurille ja myös unionille.
<P>
Siitä syystä Euroopan parlamentti on aina pyrkinyt antamaan vauhtia Euroopan unionin ja Mercosurin väliselle assosiaatiosopimukselle. Sopimukselle, joka kestää, joka on kunnianhimoinen ja tasapainoinen. Sopimukselle, jossa on kauppaulottuvuuden, pelkän kaupallisen ulottuvuuden lisäksi myös poliittinen ja institutionaalinen luku sekä luku, jolla pyritään edistämään kestävää taloudellista ja sosiaalista kehitystä.
<P>
Näitä arvoja Euroopan parlamentti on puolustanut suhteessaan Mercosuriin. Siksi tämän parlamentin jäsenet, jotka ovat paneutuneet kansainvälisen kaupan asioihin kansainvälisen kaupan valiokunnassa, ovat yllättyneitä, kuten eri puheenvuorot osoittivat, Brasilian kanssa tehtävästä strategisesta kahdenvälisestä sopimuksesta annetusta ilmoituksesta.
<P>
Olemme aina ajatelleet, että alueellinen kehys on tehokkain tapa saavuttaa kyseiset tavoitteet ja todellinen pilari, johon perustaa suhteemme. On selvää, että Brasilian kasvava rooli ansaitsee kunnioituksen lisäksi todellisia onnitteluja. Presidentti Lula ja hänen hallituksensa ovat vahvistamassa maan johtoasemaa, joka parantaa suuresti alueen vakautta ja miljoonien ihmisten edistystä. Jos katsomme lukuja, kaikki ymmärtävät, miten tärkeä Brasilian vaikutus on kauppasuhteillemme kyseisen tärkeän maanosan kanssa ja miten maan merkitys kasvaa.
<P>
Erityinen Euroopan unionin ja Brasilian välinen strateginen suhde, josta ilmoitettiin 30. toukokuuta, voi kuitenkin haitata Euroopan unionin ja Mercosurin välistä suhdetta.
<P>
Kuulimme ministerin ja komission jäsenen yrittävän rauhoittaa meitä tässä asiassa, ja kuulimme heidän selityksensä. Pyydämme kuitenkin, että parlamentti olisi pidettävä ajan tasalla kyseisistä neuvotteluista, koska ymmärrämme kaikki, että teoriassa erityinen strateginen sopimus Brasilian kanssa on mahdollinen mutta emme halua tukea emmekä tue mitään, mikä heikentää kahden alueen välistä suhdetta.
<SPEAKER ID="245" NAME="Liam Aylward">
UEN-ryhmän puolesta. - (EN) Arvoisa puhemies, kysymys brasilialaisesta naudanlihasta hallitsee edelleen otsikoita, sillä se on ongelma, joka vaikuttaa Euroopan maanviljelijöihin ja kuluttajiin. Irlannin hallituksen Euroopan parlamentin jäsenenä tapasin Brasilian Euroopan unionin suurlähettilään tämän vuoden toukokuussa ja uudelleen elokuussa korostaakseni huoliani, jotka koskevat brasilialaisen naudanlihan tuontia EU:hun. Ne koskevat laitonta tunnisteiden poistoa, karjan salakuljettamista rajojen yli suu- ja sorkkataudista kärsiviltä alueilta sekä karjan asianmukaista testausta.
<P>
EU on aivan oikein ryhtynyt noudattamaan alueellista politiikkaa, jossa suu- ja sorkkatautiepidemian puhjetessa jossain maassa naudanlihan vientikielto koskee vain kyseisiä alueita. Tämä politiikka toimi hyvin Irlannissa vuonna 2001 ja Yhdistyneessä kuningaskunnassa tänä kesänä, kun tiukka jäljittämispolitiikka pantiin välittömästi täytäntöön. Brasiliassa ei ole tämäntasoista jäljitettävyyttä, eikä EU voi hyväksyä sitä. EU:ssa naudankasvattajien on noudatettava komission asettamia tiukkoja normeja. Kehotan komissiota varmistamaan, että Brasiliassa sovelletaan samoja normeja ja säännöksiä kuin EU:ssa, jotta varmistetaan tasaveroiset toimintaedellytykset kaikille. Olen iloinen siitä, että komission jäsen Fischer Boel vierailee Brasiliassa ensi kuussa ja toivon, että hän voi vierailunsa jälkeen vastata EU:n maanviljelijöiden ja kuluttajien perusteltuihin huoliin.
<SPEAKER ID="246" NAME="Alain Lipietz" LANGUAGE="FR">
Arvoisa puhemies, arvoisa neuvoston puheenjohtaja, arvoisa komission jäsen, mielestäni meidän on puhuttava suoraan. Ongelmana ei ole kunnioitus suurta maata, Brasiliaa kohtaan, ongelmana on käänne, jonka kansainväliset suhteet ovat ottaneet.
<P>
Peter Mandelson ja nähdäkseni kaupan pääosasto ovat hylänneet monenvälisyyden ihanteen ja ovat valinneet Yhdysvaltojen kahdenvälisen lähestymistavan. EU:n kannalle kansainvälisessä kaupassa on ollut tyypillistä se, että olemme ainakin halunneet alueiden välisiä suhteita, toisin sanoen asioista keskustelemista kahden alueen kesken. Meille kerrottiin, että käymme keskusteluja Brasilian ja Intian kanssa: ikään kuin meidän olisi tarvinnut korvata brittiläisen imperialismin muisto portugalilaisen tai espanjalaisen imperialismin muistolla! Intia on kaksi ja puoli kertaa Euroopan kokoinen, Turkki mukaan luettuna. Intia on kolme kertaa Latinalaisen Amerikan kokoinen.
<P>
Tavoitteemme on auttaa luomaan moninapainen maailma. Se tarkoittaa, että meidän on ennen kaikkea edistettävä Mercosurin ja Andien yhteisön yhdentymistä ja koko Etelä-Amerikan kansojen yhteisön yhdentymistä.
<P>
Tässä suhteessa meillä ei ole mitään keskusteluja vastaan, käytiin niitä Bolivian tai Brasilian kanssa, mutta meidän on pidettävä mielessä, että meidän olisi pyrittävä yhdistämään eikä erottamaan. Meidän on laitettava Mercosur Brasilian edelle prioriteeteissamme, ja kun keskustelemme Brasilian kanssa, meidän on pohdittava, mitä seurauksia sillä voisi olla, myös sokeria koskeville keskusteluillemme ASEANin kanssa.
<SPEAKER ID="247" NAME="Helmuth Markov">
GUE/NGL-ryhmän puolesta. - (DE) Arvoisa puhemies, arvoisa neuvoston puheenjohtaja, arvoisa komission jäsen, vaikka neuvottelut Mercosurin kanssa etenevät hitaasti, EU:n olisi lähetettävä Brasilian hallitukselle ja muille kumppaneille yksiselitteinen viesti, ettei se tee yksittäisten hallitusten kanssa kahdenvälisiä sopimuksia, jotka ovat vastoin kunkin alueen yhdentymisprosesseja: ei Brasilian kanssa, joka on Mercosurin jäsen ja tulevaisuudessa mahdollisesti Unasurin jäsen, eikä Kolumbian tai Perun kanssa, jotka ovat Andien yhteisön ja samoin mahdollisia Unasurin jäseniä.
<P>
Vaikeudet neuvotteluissa Mercosurin kanssa eivät ole mitään pikkuasioita. Maatalouden, ei ainoastaan maatalousteollisuuden, ja palvelualan tulevaisuus, teollistuminen, teknologian siirto ja lääkkeiden saatavuus ovat kaikki kysymyksiä, joihin on löydettävä vastauksia yhdessä Latinalaisen Amerikan kumppaneiden kanssa, jos kyseisen alueen kanssa tehdään aitoa yhteistyötä. Tavoitteena on oltava yhteistyöprosessi, jonka keskipisteessä ovat kansalaisten edut. Yhteistyö ei saa rajoittua vain markkinaosuuksien sekä energian ja veden jakamiseen tai teollis- ja tekijänoikeuksia koskevien patenttien levittämiseen.
<P>
Ryhmäni on ollut erittäin tyytyväinen siihen, että Brasilia on Thaimaan tavoin toteuttanut merkittäviä toimia lääketeollisuuden vastustuksesta huolimatta parantaakseen lääkkeiden saatavuutta. Komissio ja neuvosto tukevat tällaisia toimia. Ryhmäni on tyytyväinen myös siihen, että Brasilia on ilmoittanut olevansa valmis keskustelemaan sademetsien tuhoutumisen ongelmasta, sillä on keskeistä ilmaston tasapainottamisen kannalta.
<P>
Vaikka tuhoutuminen on kahden viime vuosikymmenen aikana hidastunut, se ei ole pysähtynyt. Euroopan unionin ja Yhdysvaltojen ja muiden toimijoiden pyrkimykset saada biopolttoaineita, erityisesti etanolia, sen sijaan että ne valvoisivat paremmin kuluttajakäyttäytymistä, on uusi uhka sademetsille ja elintarviketurvalle.
<P>
Kuulemme toisinaan Brasilian viranomaisilta, että maan on kehitettävä maatalousteollisuuttaan parantaakseen taloudellista tilannettaan, koska sen ongelmana on erityisesti ulkomaanvelka. Kuten tiedätte, alueen uudet hallitukset yrittävät löytää uusia ratkaisuja tähän ongelmaan. Bolivia, Ecuador, Nicaragua, Venezuela, Paraguay ja Argentiina ovat päättäneet perustaa etelän pankin päästäkseen riippumattomaksi Maailmanpankista ja IMF:stä. Sekin on hyvä uudistus, vaikka Euroopan unioni on osakkaana toisissa pankeissa ja siten menetetään lainanantotoimintaa. Siinä tapauksessa on vain luovuttava ennakkoehtojen asettamisesta.
<P>
Euroopan unioni ei saa passiivisesti katsoa vierestä, vaan sen on toimittava aktiivisesti ja vahvistettava ja kehitettävä näitä lähestymistapoja, jotka ovat sopusoinnussa unionin yhteistyötä ja ympäristönsuojelua koskevien tavoitteiden kanssa.
<SPEAKER ID="248" NAME="Bastiaan Belder" LANGUAGE="NL">
Arvoisa puhemies, se kertoo paljon, että uusi kahdenvälinen strateginen kumppanuus Brasilian kanssa on saatu aikaan Portugalin puheenjohtajakaudella. Arvostan sitä, että kaikille jäsenvaltioille on jätetty tilaa jättää oma merkkinsä EU:n politiikkaan puheenjohtajakaudellaan. Lisäisin kuitenkin, että jäsenvaltioiden olisi käytettävä tätä liikkumavaraa vain ottaen huomioon EU:n kulloisenkin poliittisen ohjelman jatkuvuus.
<P>
Juuri tästä syystä minäkin jaan huolen, jonka aistin keskusteltavana olevassa asiassa. Euroopan unionilla on jo jonkin aikaa ollut tavoitteena tehdä alueiden välinen assosiaatiosopimus Mercosurin kanssa. Kahdenvälinen strateginen kumppanuus Brasilian kanssa tekee tavoitteen tyhjäksi.
<P>
Ensinnäkin muut Mercosurin jäsenvaltiot tuntevat, että Euroopan unioni pettää ne. Unioni ilmeisesti pitää alueidenvälistä sopimusta parempana kuin kahdenvälistä sopimusta. Siksi haluaisin kysyä komissiolta, mitä aloitteita se tekee karkottaakseen nämä huolet esimerkiksi Argentiinassa, Uruguayssa ja Paraguayssa. Kauppasuhteet kyseisiin maihin ovat aivan yhtä tärkeitä unionille.
<P>
Toinen syy Mercosuria koskevaan huoleeni on tämän yhteistyön vakaudessa ja poliittisessa kurssissa. Viime vuosina on ollut selvää, että Brasilia toivoo tulevansa maailmanlaajuisesti paremmin tunnetuksi maanosan luonnollisena johtajana. Se näkyy itsevarmana roolina WTO:ssa ja myös esimerkiksi toiveessa saada paikka turvallisuusneuvostossa.
<P>
Sen seurauksena Brasilia ei ole niin kiinnostunut omasta asemastaan mantereella. Kaiken kaikkiaan Mercosurin osuus Brasilian viennistä on vain kymmenen prosenttia. Siksi maa näyttää vähemmän valmiilta investoimaan muihin Mercosurin maihin. Noustessaan maailmanlaajuiselle näyttämölle Brasilia osoittaa, että se katsoo kasvaneensa ulos alueellisesta roolistaan.
<P>
Brasilian politiikan kääntöpuoli on uhka Mercosurin vakaudelle ja poliittiselle kurssille. Brasilian vetäytymisen jälkeen Venezuela on ottamassa johtoasemaa Mercosurissa ja siten koko mantereella. Chávez pyrkii lisäämään sen roolia alueella öljyvaroilla ja länsimaiden vastaisella retoriikalla. Venezuela noudattaa protektionistista, sisäänpäin suuntautunutta talouspolitiikkaa, jossa tärkeitä aloja uhkaa kansallistaminen. Sillä aikaa vapaakaupalle ja uusien markkinoiden avaamiselle ei ole tilaa. Oletan, että neuvosto ja komissio tietävät, että tällä kehityksellä on seurauksensa Etelä-Amerikan maille mutta varmasti myös unionin taloudellisille ja kaupallisille eduille tällä alueella.
<P>
Kehotan neuvostoa ja komissiota käyttämään hyväkseen sitä, että Brasilian kanssa on olemassa kahdenvälinen kumppanuus, juuri kuvailemani suuntauksen kääntämiseksi. Unionin on kehotettava Brasiliaa käyttämään EU:n kanssa solmitun kahdenvälisen kumppanuuden uutta poliittista painoa uuden poliittisen johtajuuden osoittamiseksi Mercosurissa ja mantereella. Sitä on käytettävä, jotta Venezuelan ja Bolivian kaltaisten maiden eristäytymispolitiikka ei leviä koko mantereelle.
<P>
Arvoisa puhemies, lopuksi haluaisin kommentoida kumppanuuden sisältöä. Katson, että EU:n ja Brasilian kumppanuuden sisällössä ei saa keskittyä vain bioetanolin kaltaisiin aiheisiin vaan siinä on käsiteltävä yhtä lailla Dohan kierroksen liikkeelle saamista. Brasilia on tähän saakka saavuttanut lähinnä yksittäisiä onnistumisia maataloudessa, mutta se ei ole todella valmistautunut tekemään kompromisseja muiden kuin maataloustuotteiden markkinoillepääsyn ja palvelujen alalla.
<SPEAKER ID="249" NAME="Małgorzata Handzlik" AFFILIATION="PPE-DE">
(PL) Arvoisa puhemies, olen vakuuttunut siitä, että Euroopan unionin ja Mercosurin välisten neuvottelujen pitäisi olla ensisijaisia työssämme tulevina kuukausina. Monista kokemistamme ongelmista huolimatta monenvälinen yhteistyö alueen kanssa on paljon edullisempaa, koska se antaa mahdollisuuden ylläpitää ja samalla syventää yhteistyötä kaikkien Mercosuriin liittyneiden maiden kanssa huolimatta niiden taloudellisesta asemasta alueella.
<P>
Euroopan unionin ja Mercosurin välisten neuvottelujen onnistunut päättäminen voi johtaa maailman suurimman vapaakauppa-alueen luomiseen, mikä lisää huomattavasti kaupan määrää ja vahvistaa kummankin kumppanin, Euroopan unionin ja Mercosurin valtioiden, asemaa maailmantaloudessa. On selvää, että eniten hyötyä sopimuksesta on pk-yrityksille sekä EU:ssa että Latinalaisessa Amerikassa, ja tiedämme kaikki, että kasvavat pk-yritykset merkitsevät uusia työpaikkoja, parempaa palvelujen laatua ja sosiaalista hyvinvointia.
<P>
Mielestäni kumppanuus Brasilian, alueen suurimman kumppanimme kanssa on erittäin tärkeää ja meidän olisi kehitettävä sitä, kuitenkin yhteistyössä Mercosurin kanssa, mikä tarkoittaa sitä, että ensin meidän on saatava aikaan assosiaatiosopimus Mercosurin puitteissa ja vasta sitten, sen pohjalta, meidän pitäisi tehdä kahdenvälistä yhteistyötä yksittäisten Latinalaisen Amerikan maiden kanssa. Yhteistyön kehittäminen vain yhden alueen valtion kanssa voi heikentää yhteisymmärrystä, johon on päästy aikaisemmin, ja muuttua tekijäksi, joka haittaa työtä assosiaatiosopimuksesta Mercosurin kanssa.
<P>
Siksi katson, ja haluaisin korostaa tätä jälleen, että meidän kaikkien olisi pidettävä ensisijaisena Mercosurin kanssa tehtävää kunnianhimoista järjestelyä, joka on kaikille edullinen - EU:lle ja Mercosuriin liittyneille Latinalaisen Amerikan maille - ja Brasilian pitäisi alueensa vahvimpana valtiona toimia neuvotteluprosessin liikkeelle panevana voimana.
<SPEAKER ID="250" NAME="Edite Estrela" AFFILIATION="PSE">
(PT) Arvoisa puhemies, arvoisa ministeri, arvoisa komission jäsen, hyvät naiset ja herrat, EU:n ja Brasilian strateginen kumppanuus ei uhkaa alueellista tasapainoa eikä EU:n talous- ja kauppasuhteita muiden Latinalaisen Amerikan kumppanien kanssa. Päinvastoin se suosii kyseisiä suhteita, kuten mainittiin EU:n ja Brasilian huippukokouksen yhteisessä julkilausumassa 4. heinäkuuta.
<P>
Tämän päivän kysymyksellä on se etu, että se kannustaa keskustelemaan EU:n ja Latinalaisen Amerikan sekä EU:n ja Brasilian suhteista, jotka kummatkin ovat erittäin tärkeitä. Kuten täällä jo mainittiin, katson, että EU:n ja Brasilian kumppanuus täyttää aukon. Ei voitu hyväksyä sitä, että Euroopan unionin strategisesta kumppanuudesta BRIC-maiden kanssa jätettäisiin pois ”B” niin kuin Brasilia. Puheenjohtajavaltio Portugali oli oikeassa edistäessään EU:n ja Brasilian huippukokousta, joka on johdonmukaista sen kanssa, mitä se teki vuonna 2000 järjestäessään ensimmäisen EU:n ja Intian huippukokouksen, joka ei haitannut suhteita alueen muihin valtioihin.
<P>
EU:lla on siksi nyt paremmat edellytykset antaa uusi sysäys Mercosurin suhteille ja Dohan neuvotteluille. EU:n ja Brasilian vuoropuhelun vahvistaminen on täysin johdonmukaista, koska se mahdollistaa yhteistyön tehostamisen monilla keskeisillä aloilla, kuten energian toimitusvarmuus ja kestävä kehitys, biologinen monimuotoisuus, ilmastonmuutos, köyhyyden ja syrjäytymisen torjuminen, demokratian ja ihmisoikeuksien edistäminen ja niin edelleen. Brasilian demografinen painoarvo, taloudellinen kehitys ja poliittinen vakaus tekevät siitä väistämättä keskeisen toimijan kansainvälisellä näyttämöllä.
<P>
EU voi vain hyötyä pitäessään Brasiliaa strategisena kumppanina. Kuten ministeri jo totesi täällä, Euroopan unionin ja Brasilian suhteita ei voida tarkastella vain taloudellisessa mielessä. Se on liian suppea näkemys, jossa jätetään huomiotta historialliset yhteydet, kulttuuriset ja kielelliset yhtäläisyydet, yliopistojen välinen yhteistyö ja monet yhteiset edut eri aloilla.
<SPEAKER ID="251" NAME="Johan Van Hecke" AFFILIATION="ALDE">
(NL) Arvoisa puhemies, hyvät naiset ja herrat, uskovatko eteläamerikkalaiset vielä alueidenväliseen sopimukseen EU:n ja Mercosurin välillä? Tämä on uskoakseni kysymys, joka meidän on kysyttävä itseltämme. Mercosurin jäsenvaltioiden kauppastrategia noudattaa kahta eri tapaa, toisaalta sallitaan Mercosurin kehittyä edelleen mutta toisaalta, kuten Brasilian tapauksessa, tehdään mahdollisimman paljon kahdenvälisiä kauppasopimuksia yksittäisen valtion markkina-aseman varmistamiseksi, tarvittaessa muiden Mercosurin jäsenvaltioiden kustannuksella. Se muistuttaa joskus argentiinalaisen tangon ja brasilialaisen samban yhdistelmää. Jos EU ja Mercosur kuitenkin uskovat edelleen kahden mantereen välisen laajapohjaisen yhteistyön arvoon, niin toivoa on jäljellä huolimatta presidentti Bushin painostuksesta luoda Amerikkojen vapaakauppa-alue. Siinä olisi 34 jäsenvaltiota, eikä Mercosurin jäsenvaltioiden innostus ole järin suurta. Ne ovat pettyneitä Yhdysvaltojen tarjoaman tuen puutteeseen äskettäisen vakavan talouskriisin aikana. EU on jo nyt Mercosurin tärkein kauppakumppani, vaikka ryhmittymien välinen kauppa voi vieläkin kasvaa valtavasti. Jos me voimme tehdä jotain Mercosurin jäsenvaltioiden keskinäisen epäsovun ratkaisemiseksi, esimerkiksi yhteistyöllä monenvälisissä kauppaneuvotteluissa kuten WTO:ssa, jossa EU:lla ja Mercosurilla on usein ollut yhteisiä etuja, ehkä voimme jälleen kerran päästä hieman lähemmäs alueidenvälistä sopimusta.
<SPEAKER ID="252" NAME="Seán Ó Neachtain" AFFILIATION="UEN">
(GA) Arvoisa puhemies, on yksi asia, jonka haluan sanoa EU:n ja Brasilian välisestä kaupasta, ja se on normi, jota noudatamme täällä Euroopassa lihatuotteiden alalla, ja tiukat säännöt, jotka annamme EU:n lihakaupalle. Siitä huolimatta me hyväksymme lihan, joka tuodaan Brasiliasta, jossa tällaisia sääntöjä ei noudateta. Mielestäni komission olisi aika käsitellä asiaa ja esittää itse kysymyksiä. Miksi EU:ssa noudatetun tiukan normin ja Brasiliassa sallitun normin välillä on suuri ero lihan jäljitettävyyden, tunnisteiden sekä suu- ja sorkkataudin osalta? Komission on nyt nostettava kysymykset esiin, koska normeja koskeva suuri ero aiheuttaa vakavaa huolta asiakkaissa. Kauppa on yksi asia, mutta terveys on aivan toinen asia.
<SPEAKER ID="253" NAME="José Ignacio Salafranca Sánchez-Neyra" AFFILIATION="PPE-DE">
(ES) Arvoisa puhemies, arvoisa neuvoston puheenjohtaja, arvoisa komission jäsen, mielestäni on selvää, että Brasilian koko, väestö, luonnonvarat ja ennen kaikkea sen kansainvälinen asema - ajattelen asemaa, joka sillä on Yhdistyneiden Kansakuntien järjestelmän uudistuksessa, ja asemaa, joka sillä on ilmastonmuutoksessa ja keskustelussa energiavaroista - oikeuttavat täysin komission tiedonannon, jotta voidaan hyötyä strategisesta kumppanuudesta Euroopan unionin ja suuren valtion, Brasilian, välillä.
<P>
Tämä strateginen kumppanuus on mielestäni toteutettava kolmella tasolla: maailmanlaajuisella, alueellisella ja kahdenvälisellä tasolla.
<P>
On kuitenkin eri asia, että Euroopan unioni antaa Brasilialle sen ansaitsemaa kohtelua suurena valtiona kuin että se luopuu sitoumuksesta työhön, jota se on tehnyt saadakseen aikaan sopimuksen unionin ja Mercosurin välillä. En usko, että se oli komission tarkoituksena tiedonannossa. Mielestäni voimme päätellä tiedonannosta, että kaksi olettamusta on täysin yhteensopivia: toisaalta Brasilian strateginen ulottuvuus ja toisaalta päättäväinen tuki yhdentymisprosessille, josta Euroopan unioni on paras ja selvin esimerkki.
<P>
Toinen asia on se, jos Euroopan unionin ja Mercosurin välistä assosiaatiosopimusta ei tehdä ehdoilla, joita me kaikki haluaisimme, ja sopimusta on viivytetty aivan liian kauan. Kysymys on oikeutettu: miten kauan Euroopan unioni aikoo odottaa sopimuksen tekemistä?
<P>
Mielestäni meidän on tuettava alueellista yhdentymisprosessia, ja vain tästä näkökulmasta, vain tässä ulottuvuudessa ymmärrämme unionin ja yhdentymisen edut.
<SPEAKER ID="254" NAME="David Martin" AFFILIATION="PSE">
(EN) Arvoisa puhemies, tämän parlamentin painopistealat kauppaneuvotteluissa ovat selvät. Ensinnäkin haluamme onnistuneen monenkeskisen kierroksen. Toiseksi haluamme onnistuneet kahden alueen väliset järjestelyt ja varmistuksena - mutta vain varmistuksena - aiomme parantaa kahdenvälisiä suhteita.
<P>
Minun on tunnustettava, että kun ensin kuulin Brasilian strategiselle kumppanuudelle annetusta prioriteetista, minusta tuntui, että palkitsimme maata, joka on ollut yksi hankalimmista kumppaneistamme Dohan kierroksen monenvälisissä neuvotteluissa. Ajattelin myös, että se heikentää Mercosuria, ja ilman Brasiliaa Mercosuria ei ole. Kuitenkin nyt, kun olen kuullut neuvostoa tänä aamuna ja keskustellut portugalilaisten kollegoiden kanssa, olen vakuuttunut mahdollisuudesta, että menestyksekäs strateginen kumppanuussopimus Brasilian kanssa voi helpottaa Dohan kierrosta, jos saamme aikaan yhteisymmärryksen meidän ja Dohan kierroksen keskeisen toimijan välillä.
<P>
Mercosur-sopimuksen aikaansaaminen voi olla helpompaa, jos löydämme ratkaisun joihinkin monimutkaisiin taloudellisiin haasteisiin, ja tietysti hyvä sopimus Brasilian kanssa antaisi sille merkin, että tuemme sen kotimaista prioriteettia torjua sosiaalista syrjäytymistä ja köyhyyttä. En ole siis täysin vakuuttunut mutta olen enemmän vakuuttunut siitä, että EU:n ja Brasilian välinen sopimus on nyt toivotumpi tavoite kuin se oli muutama viikko sitten.
<SPEAKER ID="255" NAME="Nathalie Griesbeck" AFFILIATION="ALDE">
(FR) Arvoisa puhemies, arvoisa komission jäsen, hyvät naiset ja herrat, muuttuvassa maailmanlaajuisessa geopoliittisessa ympäristössä parlamenttimme on useassa yhteydessä ilmaissut järkkymättömän päättäväisyytensä vahvistaa kahden maanosan kumppanuutta.
<P>
Näen asian niin, että uuden kokonaisuuden täytyy olla Mercosur. Se voi auttaa meitä löytämään kunnianhimoisia, tasapainoisia ja poliittisia ratkaisuja energiahuollon, kasvihuoneilmiön hillitsemisen tai jopa maataloustuotteiden laadun alalla.
<P>
Etelä-Amerikan alueellista yhdentymistä ei voida viedä eteenpäin eikä se voi olla tehokasta, jos päätämme neuvotella yhden Mercosurin jäsenvaltion kanssa emmekä toimi yhdessä koko uuden kokonaisuuden kanssa.
<P>
Kannatan omalta osaltani alueellista yhdentymistä, jonka näen edistävän vakautta ja hyvinvointia kyseisessä maanosassa ja meidän osaltamme, ja sitä olisi tuettava ja seurattava. Olisi sääli, jos Mercosurin jäsenvaltiot luopuisivat tästä suuresta hankkeesta sen takia, että meillä ei ole poliittista kunnianhimoa, eivätkä siten tarttuisi tähän tilaisuuteen, jota tarjotaan kummallekin mantereelle, Latinalaiselle Amerikalle ja Euroopalle.
<P>
Se erottaisi meidät selvästi Yhdysvaltojen politiikasta luoda valtava vapaakauppa-alue koko Amerikan mantereelle.
<SPEAKER ID="256" NAME="Luís Queiró" AFFILIATION="PPE-DE">
(PT) Kun kysymme, mitä hyötyä Euroopan unionin ja Brasilian strategisesta kumppanuudesta voi olla EU:n ja Mercosurin suhteiden kehittämiselle, niin että saavutetaan muun muassa paljon kaivattu, pitkään viivytetty sopimus, mielestäni siihen on vain yksi vastaus: hyöty on erittäin suuri.
<P>
Samalla on todettava, että EU:n ja Brasilian strateginen kumppanuus on aina perusteltu ja että tässä asiassa ainoa haitta on aika, joka on jo hukattu. Neljästä BRIC-valtiosta (Brasilia, Venäjä, Intia ja Kiina) Brasilia on ainoa, jonka kanssa EU ei ole järjestänyt korkean tason kokouksia ennen heinäkuun 4. päivää järjestettyä huippukokousta. Se on todella erikoista, koska Brasilia on tärkeä alueellinen suurvalta Etelä-Amerikassa. Se on demokratia, jossa on uusille demokratioille tyypillisiä puutteita, ja se jakaa meidän arvomme. Brasilia on perinteinen ja luotettava liittolainen ja tärkeä taloudellinen kumppani alueellisesti ja maailmantaloudessa.
<P>
Kaikista näistä syistä strateginen kumppanuus Brasilian kanssa on perusteltu, koska se on Euroopan unionin strateginen kumppani omasta ansiostaan. On vielä muitakin syitä vahvistaa suhdetta ja kehittää strategista kumppanuutta Brasilian kanssa. Kuten komission tiedonannossa mainitaan, tämä suhde voi olla ja sen täytyy olla liikkeelle paneva voima vuoropuhelun kehittämisessä Mercosurin kanssa. Kyseiset kaksi kumppanuutta eivät torju vaan täydentävät toisiaan. Suhde voi olla ja sen täytyykin olla suotuisa tekijä ratkaisun löytämiselle WTO:n puitteissa. Aivan kuten suhde voi olla ja sen täytyy olla merkki siitä, että Euroopan unioni tunnustaa Brasilian erityisen merkityksen kansainvälisissä suhteissa ja aikoo ottaa sen huomioon keskusteluissa YK:n uudistuksesta.
<P>
Arvoisa puhemies, Euroopan unionille on yhä tärkeämpää toimia maailmanlaajuisena taloudellisena kumppanina, ja strateginen kumppanuus Brasilian kanssa on merkki siitä, että haluamme tehdä niin. Meidän on toimittava näin, jos haluamme päästä sopimukseen Mercosurin kanssa. Brasilian jättäminen pois etuoikeutetuista kahdenvälisistä suhteista olisi epäoikeudenmukaista ja ennen kaikkea vakava poliittinen virhe.
<SPEAKER ID="257" NAME="Silvia-Adriana Ţicău" AFFILIATION="PSE">
(RO) Arvoisa puhemies, haluaisin korostaa tämän asiakirjan merkitystä ja EU:n ja Mercosurin suhteista vastaavan valtuuskunnan jäsenenä haluaisin korostaa kyseisen alueen merkitystä. Se on suuri alue, siellä on paljon asukkaita, ja se on lupaava alue, jota on autettava talouskasvuun.
<P>
Alueella on paljon luonnonvaroja, ja itse asiassa Euroopan unioniin tuodaan 25 prosenttia Mercosurin viennistä. On tärkeää edistää alueen taloudellista kehitystä ja teollista kehitystä. Sen osa ilmastonmuutoksen hillitsemisessä tulee olemaan erittäin tärkeä, ja siksi meidän on tuettava alueellista yhdentymistä.
<P>
Vuosien 2007-2013 strategiassa yhdellä viidesosalla Mercosurin suhteeseen osoitetuista määrärahoista rahoitetaan koulutusta ja tietoyhteiskunnan kehitystä, ja se on erittäin tärkeää, kun otetaan huomioon, että Brasiliassa lukutaitoisten osuus on noin 90 prosenttia. Uskon myös, että Brasilia on tärkeässä asemassa, koska lähes puolet Mercosurin alueen väestöstä asuu siellä. Toistan, ilmastonmuutoksen hillitseminen on erittäin tärkeää, ja kyseisellä alueella on siinä tärkeä osa.
<SPEAKER ID="258" NAME="Georgios Papastamkos" AFFILIATION="PPE-DE">
(EL) Arvoisa puhemies, ei ole epäilystäkään siitä, että Brasilialla on maailmassa tärkeä kaupallinen asema. Siksi taloudellisten suhteiden vahvistaminen EU:n ja Brasilian välillä on toivottavaa.
<P>
EU on Brasilian tärkein kauppakumppani, kun taas Brasilia on vasta 12:nneksi tärkein EU:n kauppakumppani. EU:n ja Brasilian strateginen kumppanuus ei saisi mielestäni aiheuttaa hajaannusta Mercosurin alueen yhtenäisessä lähestymistavassa.
<P>
Tämä suhde voi kuitenkin toimia täydennyksenä kahdella alalla: monenvälisissä neuvotteluissa WTO:ssa sekä EU:n ja Mercosurin välisellä vapaakauppa-alueella. Tästä alueesta tulee suurin alueidenvälisen yhteistyön alue. Suhde korostaa edistyksen puutetta kyseisissä monenvälisissä neuvotteluissa ja alueidenvälisissä neuvotteluissa. Neuvottelujen eteneminen kummallakin alalla on toisistaan riippuvaista.
<P>
EU:n ja Mercosurin vapaakauppa-alue, samoin kuin WTO:n Dohan kierros, on juuttunut maataloustuotteiden kauppaa koskeviin kysymyksiin. Brasilian asema on erityisen tärkeä: koska sillä on huomattava vaikutus taloudelliseen vakauteen ja yhdentymiseen laajemmalla alueella, sen olisi annettava luova panos tasapainoisen ja kunnianhimoisen sopimuksen aikaansaamiseksi EU:n ja Mercosurin välillä.
<P>
WTO:ssa Brasilia ei voi odottaa, että vain teollistuneiden jäsenvaltioiden maataloustuotteiden markkinat avautuvat edelleen. Arvoisa komission jäsen, arvoisa neuvoston puheenjohtaja, kuten muidenkin nousevien talouksien Brasilian on kannettava vastuunsa nykyisissä Dohan kierroksen neuvotteluissa sitoutumalla aidosti avaamaan erityisen protektionistiset markkinansa ja noudattamalla WTO:n sääntöjä ja kuria.
<SPEAKER ID="259" NAME="Józef Pinior" AFFILIATION="PSE">
(PL) Arvoisa puhemies, arvoisa komission jäsen, arvoisa ministeri, aluksi haluaisin kertoa olevani vakuuttunut siitä, että puheenjohtajavaltio Portugali noudattaa oikeaa strategiaa pyrkiessään solmimaan strategisen kumppanuuden Euroopan unionin ja Brasilian välillä. Katson, että Euroopan unionin olisi tehtävä aloite kumppanuudesta ja vietävä se loppuun mahdollisimman pian. Brasilian asema nykyisessä globalisoituneessa maailmassa on selvä talouden ja kulttuurin alalla, kuten myös sen asema Yhdistyneissä Kansakunnissa.
<P>
Euroopan unionin ja Brasilian välinen strateginen kumppanuus antaa pontta keskinäisille suhteille ja tukee maailman nykyistä poliittista, kulttuurista ja taloudellista järjestystä. Toistan, että se tukee poliittista harmoniaa koko maailmassa.
<P>
En usko, että tämä strateginen kumppanuus luo minkäänlaista estettä strategisen kumppanuuden kehittämiselle Mercosurin kanssa. Kumppanuus Mercosurin kanssa edellyttää strategista kumppanuutta Brasilian kanssa.
<SPEAKER ID="260" NAME="Vasco Graça Moura" AFFILIATION="PPE-DE">
(PT) Puheenjohtajavaltio Portugalin ohjelma sisälsi alusta alkaen huippukokouksen Brasilian kanssa. Tuli selväksi, että osapuolet ehdottaisivat perustan luomista strategiselle kumppanuudelle. Siksi ei ole mitään järkeä ilmaista nyt yllättyneisyyttä tai huolestuneisuutta Mercosurin huomiotta jättämisestä tai Brasilian aiheettomasta tai ennenaikaisesta suosimisesta.
<P>
Brasilian markkinoiden suuruutta eurooppalaisille viejille ei saa aliarvioida. Euroopan unioni ei voi jättää käyttämättä tilaisuutta solmia strateginen kumppanuus Brasilian kanssa. Tosiasiat osoittavat, että Euroopan unionin suhteet Mercosuriin ja Brasiliaan ovat tuomitut etenemään eri vauhtia. Se ei ole ihanteellista, mutta ei ole mitään todisteita siitä, että toisen nopeampi eteneminen haittaisi toista. Päinvastoin se voi jopa olla vahva kannustin nopeuttaa asioita.
<P>
Brasilia on nykyään nouseva maailmanvalta, ainoa Mercosurin jäsenvaltioista, ja sen markkinat muodostavat 85 prosenttia Mercosurin markkinoista. Se on edustuksellinen demokratia. Brasilia on yksi Euroopan unionin tärkeimmistä kauppakumppaneista ja maa, jonka 200 miljoonaa asukasta puhuvat yhtä laajimmalle levinnyttä eurooppalaista kieltä - portugalia - ja jonka sivilisaatiota ja kulttuuria koskevat arvot liittyvät läheisesti eurooppalaisiin arvoihin. Riippumatta eduista, joita todellinen edistys suhteissa Mercosurin kanssa merkitsisi EU:lle, en usko, että on olemassa tai on koskaan ollut mitään painavaa perustetta lykätä Brasilian suhteen edistämistä tai tiivistämistä. Euroopan unioni ei saa myöskään jättää huomiotta Mercosurin jäsenvaltioiden välisiä sisäisiä vaihteluita.
<P>
Toisenlainen ajattelu ja unionille erittäin tärkeiden tavoitteiden lykkääminen epämääräiseen tulevaisuuteen, kaikella kunnioituksella, on toiveajattelua, joka ei sovellu nykyiseen tilanteeseen ja jossa toimitaan ikään kuin suunnitelmamme ja toiveemme olisivat toteutuneet, kun ne eivät ole, emmekä tiedä toteutuvatko ne.
<SPEAKER ID="261" NAME="Sérgio Sousa Pinto" AFFILIATION="PSE">
(PT) Mercosurin alueellisen yhdentymisen kokeilu on ollut periaatteessa menestys sekä taloudellisella että poliittisella tasolla. Mercosurin panos demokratian vahvistumiseen alueella ja kaupan kasvuun vyöhykkeen sisällä on kiistaton tosiasia.
<P>
On totta, että tällä hetkellä EU:n ja Mercosurin väliset neuvottelut ovat umpikujassa, koska Dohan kierrokselta odotetaan sitoumuksia ja sopimuksia, jotka voivat toimia lähtökohtana kahdenvälisille kauppaneuvotteluille. Vaikka en halua vaikuttaa liian pessimistiseltä, otamme riskin, että Dohan kierroksen takia menetämme vain arvokasta aikaa. EU:n olisi tuettava Etelä-Amerikan alueellista yhdentymistä ponnistelemalla kaikin keinoin kahden blokin välisten neuvottelujen onnistumiseksi.
<P>
Suhteemme on oltava laajempi kuin pelkkä vapaakauppasopimus. Keskusteluja käydään laajasta sopimuksesta, joka menee paljon pidemmälle kuin kaupattavia tavaroita koskevat luvut ja määrät. Assosiaatiosopimus sisältää yhteistyön ja poliittisen vuoropuhelun, jotka ovat tulevan suhteemme peruspilareita.
<P>
Kukaan ei nykyään epäile sitä, että Euroopan unioni tarvitsee Ibero-Amerikkaa ja sen suurinta välinettä Mercosuria saavuttaakseen tavoitteensa rakentaa tasapainoinen ja monenkeskinen kansainvälinen järjestys.
<P>
Euroopan komission puheenjohtajan ja Mercosurin puheenjohtajan, Uruguayn presidentin Tabaré Vásquezin 19. syyskuuta pidetyn kokouksen jälkeen antama yhteinen julkilausuma, jossa luvataan vuoden loppuun mennessä kahden ryhmittymän yhteinen julkilausuma ympäristöstä ja ilmastonmuutoksesta, on tärkeä esimerkki poliittisesta yhteistyöstä. Mercosur tarjoaa suuren lupauksen taloudellisesta yhdentymisestä ja Etelä-Amerikan poliittisesta vahvistamisesta kansainvälisellä näyttämöllä, mutta se ei tarkoita sitä, että voimme jättää huomiotta sen, mikä on edessämme, tai teeskennellä, että emme näe sitä - Brasilian kiistaton poliittinen asema, pelkkien tosiasioiden voimalla, Etelä-Amerikan johtavana valtiona. Brasilia on Mercosurin sielu ja johtava voima. Brasiliassa on 190 miljoonaa asukasta, ja sen talouden osuus Mercosurin BKT:stä on noin 75 prosenttia. Se on ainoa BRIC-valtio, jonka kanssa unioni ei ollut tähän mennessä järjestänyt huippukokousta.
<P>
Hyvät naiset ja herrat, on absurdia ajatella, että Euroopan unioni voi opettaa Brasilialle mitään Mercosurin merkityksestä tai puolustaa Mercosuria Brasilian edessä. Se on täysin naurettavaa. Brasilia on myös ainoa Mercosurin jäsenvaltio, joka tavoittelee paikkaa YK:n turvallisuusneuvostossa. Brasilia ansaitsee paikkansa, joka antaa Latinalaiselle Amerikalle äänen kyseisessä tärkeässä elimessä.
<SPEAKER ID="262" NAME="Charles Tannock" AFFILIATION="PPE-DE">
(EN) Arvoisa puhemies, aikaisemmin puolustin EU:n johtamaa alueellista yhdentymistä Latinalaisessa Amerikassa alueellisten monenkeskisten ryhmittymien, kuten Mercosurin, lisätuen avulla. Valitettavasti huolimatta jäsenvaltioiden (Argentiina, Brasilia, Paraguay ja Uruguay) kulttuurisesta läheisyydestä, Mercosur on jäänyt poliittisesti liian heikoksi kansallisiin etuihin verrattuna, mikä on estänyt alueella EU:n tapaisten yhtenäismarkkinoiden syntymisen, vaikka sen tietysti pitäisi olla pitkän aikavälin tavoitteenamme.
<P>
Mercosurin toimintaa pahentaa Venezuelan tuore päätös liittyä siihen, sillä Chávezin vapaiden markkinoiden vastainen retoriikka johtaa protektionismin lisääntymiseen Mercosurissa, jonka keskustelut EU:n kanssa ovat olleet jonkin aikaa pysähdyksissä. Siksi olen tyytyväinen siihen seikkaan, että EU sen sijaan puolustaa strategista kahdenvälistä kumppanuutta - mistä sovittiin heinäkuussa - Brasilian kanssa, joka on taloudellinen jättiläinen mutta jonka osuus maailmanlaajuisesta kaupasta on vielä pieni verrattuna muihin kehitysmaihin, erityisesti koska Brasilia ei ole onnistunut allekirjoittamaan tuottavia kahdenvälisiä vapaakauppasopimuksia, vaan on uskonut liikaa Mercosuriin.
<P>
Toisin kuin Meksiko, jolla on jo sopimus EU:n kanssa ja joka on nyt Latinalaisen Amerikan toinen vahva toimija, Chávezin öljydollareihin perustuva anteliaisuus Argentiinaa kohtaan on pakottanut Brasilian presidentin Lulan unohtamaan Mercosuria koskevat asiat ja antamaan Argentiinan presidentin Kirchnerin jatkaa protektionismiaan.
<P>
Myös populistinen Ecuador pitää nyt ääntä ja on liittynyt Mercosuriin huolimatta siitä, että on liittynyt Yhdysvaltojen vastaiseen, Venezuelan johtamaan Amerikan bolivaarinen vaihtoehto -kauppa-aloitteeseen (ALBA).
<P>
Yksi äskettäinen kiista Argentiinan ja Uruguayn välillä osoittaa selvästi, että Mercosur ei kykene ratkaisemaan tehokkaasti kumppanien erimielisyyksiä, jotka koskevat suomalaisen EU-yrityksen Botnian Uruguay-joen rannalle rakentamaa sellutehdasta. Presidentti Kirchner ei onnistunut pysäyttämään hanketta ja sai samalla vastustajakseen naapurimaansa - ja Mercosur-kumppanin - Uruguayn kieltäytymällä antamasta Mercosurin ylikansallisten elinten toimia välittäjänä tässä kiistassa. Mitä hän sen sijaan teki? Hän kutsui välittäjäksi Espanjan kuninkaan.
<SPEAKER ID="263" NAME="David Casa" AFFILIATION="PPE-DE">
(MT) Arvoisa puhemies, edessämme on tänään sopimus, jolla vahvistetaan Euroopan unionin tärkeää asemaa maailmanpolitiikassa - asemaa, jota meidän olisi arvostettava, koska se on osa tämän valtioiden unionin menestystä. Sopimuksessa korostetaan sitä, miten tärkeää on vahvistaa suhteita naapurimaiden lisäksi muiden maanosien maihin, erityisesti maihin, joissa asuu miljoonia Euroopasta lähtöisin olevia ihmisiä, kuten Latinalaisen Amerikan ja Keski-Amerikan maissa. On kummankin osapuolen etujen mukaista, että suhteita vahvistetaan edelleen vuoropuhelulla ja ajatustenvaihdolla. Meidän on kuitenkin varmistettava, että demokratia turvataan maissa, jotka hyötyvät avustamme. Meidän on myös varmistettava, että kaikki apu, suora ja epäsuora, osoitetaan köyhyyden vähentämiseen, tasa-arvon parantamiseen ja myös kahden alueen välisen epätasapainon korjaamiseen. Se olisi aina tehtävä avoimuuden ja vastuuvelvollisuuden rajoissa. Sananvapauden ja perusoikeuksien suojelun pitäisi myös olla painopisteenä kaikissa neuvotteluissa. Vaikka Euroopan unionin onkin annettava apua kullekin maalle silloin, kun ne sitä tarvitsevat, meidän on varmistettava, että se tapahtuu rakenteellisissa puitteissa siten, että yksikään maa ei jää jälkeen ja että vauraus jakautuu oikeudenmukaisesti. Euroopan parlamentin jäseninä meidän on mahdollisuuksien mukaan tuettava Euroopan unionin ja Mercosurin välisiä suhteita ja määriteltävä, miten vahvistaa heikkoja kohtia, niin että voimme varmistaa tehokkuuden ja menestyksen kyseisissä suhteissa mahdollisimman pitkälle. Kun uusille haasteille kuten ilmastonmuutos annetaan ohjelmassamme lisää merkitystä, meidän olisi pidettävä kyseisiä suhteita alkuna strategiselle kumppanuudelle, joka johtaa ympäristöulottuvuuteen ja kestävään kehitykseen, jotka luovat vastavuoroisesti vaurautta.
<SPEAKER ID="264" NAME="Manuel Lobo Antunes" LANGUAGE="PT">
Arvoisa puhemies, arvoisa komission jäsen, hyvät naiset ja herrat, kiitos paljon puheenvuoroistanne.
<P>
Minulla on jo aikaisemmin ollut tilaisuus selittää, perustella ja tiedottaa Euroopan parlamentille EU:n ja Brasilian ensimmäisestä huippukokouksesta, sen tuloksista ja tavoitteista. Sen lisäksi monet jäsenet ovat tänään korostaneet strategista kumppanuutta Brasilian kanssa, ja voin olla vain tyytyväinen siihen, että ne jäsenet, jotka aluksi näyttivät epäilevän tai epäröivän Portugalin aloitteen tavoitetta, näyttävät nyt itse asiassa suhtautuvan myönteisemmin strategiseen valintaan, jonka Portugali puheenjohtajavaltiona mutta myös koko Euroopan unioni on tehnyt Brasilian suhteen.
<P>
Luonnollisesti olemme puhuneet täällä Brasilian poliittisesta ja taloudellisesta merkityksestä sekä ympäristöstä ja energiasta, jotka ovat tärkeitä realiteetteja nykymaailmassa ja joita emme voi unohtaa. Kuten täällä on mainittu, olisi outoa, jos Euroopan unionilla olisi strategiset suhteet, strategiset kumppanuudet Venäjän, Intian ja Kiinan kanssa muttei Brasilian kanssa. Uskomme, että olemme täyttäneet aukon ja uskomme myös, että muutaman vuoden kuluttua kaikki ovat varauksettoman tyytyväisiä tähän puheenjohtajavaltio Portugalin aloitteeseen. Olemme kuitenkin aina tehneet selväksi, että tämä strateginen kumppanuus, joka Euroopan unionin pitäisi mielestämme solmia Brasilian kanssa, ei sulje pois tai rajoita mitenkään muita suhteita, joita aiomme myös laajentaa taloudellisella ja poliittisella tasolla Mercosurin kanssa.
<P>
Hyvät kuulijat, minun on sanottava, että olen melko levollinen asian suhteen, koska Portugali on aina kuulunut niihin EU:n jäsenvaltioihin, jotka ovat aina puolustaneet läheistä ja syvää solidaarisuussuhdetta Mercosurin jäsenvaltioihin suhteen kaikilla osa-alueilla. Emme siksi epäröi emmekä halua synnyttää vaikutelmaa, että kumppanuus Brasilian kanssa sulkisi pois tai voisi sulkea pois tiiviin kumppanuuden Mercosurin jäsenvaltioiden kanssa.
<P>
Tällainen näkemys, joka täydentävyyden sijasta olisi näkemys poissulkemisesta, ei auta meitä, eikä missään nimessä tunnu vastaavan todellisuutta - päinvastoin. Sen lisäksi, kuten täällä mainittiin, itse EU:n ja Brasilian huippukokouksen lopullisessa julkilausumassa todetaan avoimesti ja täysin yksiselitteisesti, että Euroopan unioni ja Brasilia toimivat yhdessä sen hyväksi, että EU:n ja Mercosurin assosiaatiosopimus voi lopultakin toteutua.
<P>
Tiedämme kaikki ne vaikeudet, jotka EU:n ja Mercosurin assosiaatiosopimus on käynyt läpi. Olemme todellakin umpikujassa, ja se johtuu, kuten tiedämme, Euroopan unionin ja Mercosurin välistä kauppaa koskevista kysymyksistä. Dohan kierros on tällä välin käynnistynyt ja se, mitä siellä on tapahtunut, on selvästi vaikuttanut myös EU:n ja Mercosurin neuvottelujen kauppaa koskeviin kysymyksiin.
<P>
Haluan tehdä teille kuitenkin täysin selväksi, että heti kun puheenjohtajavaltio Portugali katsoo, että vähimmäisedellytykset keskustelujen ja suhteen käynnistämiseksi uudelleen ovat olemassa, emme epäröi. Vakuutamme teille myös, että jos niin ei käy Portugalin puheenjohtajakaudella, niin Portugali jäsenvaltiona - kuten se on aina tehnyt ja mikä on aina ollut sen tavoitteena - kiinnittää varmasti kumppaniensa huomion todelliseen tarpeeseen käynnistää uudelleen neuvottelut assosiaatiosopimuksesta Mercosurin kanssa sen kaikissa ulottuvuuksissa.
<P>
Lopuksi minun on kerrottava teille, että harkitsemme korkean tason troikan kokouksen järjestämistä Mercosurin jäsenvaltioiden kanssa mahdollisuuksien mukaan jo Portugalin puheenjohtajakaudella. Tutkimme sitä mahdollisuutena ja, kuten sanoin, mahdollisuutena puheenjohtajavaltio Portugalin ohjelmassa, joka on, kuten tiedätte, aivan täysi ja erittäin monimutkainen ohjelma, mutta teemme voitavamme keskustelujen käynnistämiseksi uudelleen Mercosurin jäsenvaltioiden kanssa - myös poliittisella tasolla.
<SPEAKER ID="265" NAME="Ján Figeľ">
komission jäsen. - (EN) Arvoisa puhemies, minäkin olen erittäin kiitollinen tätä asiaa koskevasta ilmapiiristä, keskustelusta ja aidosta avoimuudesta. Mielestäni meidän on vastattava ajan realiteetteihin ja onneksi meillä on nyt paljon enemmän kumppaneita monenkeskisessä yhteistyössä kuin vaikkapa kymmenen tai 20 vuotta sitten. Todellisuutta on se, että Brasilia on ainoa maa, joka puuttuu BRICS-ryhmästä. Se on yksi viidestä maasta, jotka G8 kutsuu säännöllisesti huippukokouksiinsa, ja maa, johon tehdyt EU:n investoinnit vastaavat Venäjälle, Kiinaan ja Intiaan tehtyjä kumulatiivisia EU:n investointeja, joten se on todella tärkeä kumppani.
<P>
On vielä tärkeämpää lisätä, että strateginen kumppanuus täydentää laajempia yleisiä painopistealoja, kuten yhteistyötä Latinalaisen Amerikan ja Mercosurin kanssa: itse kumppanuudessa yksi strategisista yhteisistä asioista on alueellisen yhdentymisen edistäminen ja EU:n ja Mercosurin assosiaatiosopimus.
<P>
On puhuttu paljon sisällöstä ja esitetty joitakin huolia. Olemme käsitelleet niitä. Esimerkiksi elintarvikkeiden turvallisuuden alalla tämän vuoden alkupuoliskolla toteutettiin tehokas tarkastusohjelma, joka koski erityisesti naudanlihaa, kalataloustuotteita ja siipikarjaa. Olemme havainneet merkittäviä parannuksia elintarvikkeiden turvallisuudessa, ja monia puutteita on pääosin korjattu, mutta tietysti työ jatkuu, kuten jotkut teistä totesivat, jopa poliittisella tasolla. Komission jäsen vierailee Brasiliassa ensi kuussa keskustellakseen tästä alasta, ja tämä on erittäin tärkeä tiiviin yhteistyön ala.
<P>
On meidän yhteinen asiamme ja yhteinen etumme, että Dohan kehityskierros päätetään onnistuneesti. Teemme kaikkemme tässä suhteessa kaikilla puolilla, jotta saavutamme lopputuloksen, toivottavasti tänä vuonna.
<P>
Teen pienen huomautuksen siitä, mitä voitaisiin tehdä yhteistyön edistämiseksi muiden maiden kanssa. On esimerkiksi yksi ala, jonka haluan nostaa esiin hyvänä tapauksena. Brasilia on ensimmäinen Latinalaisen Amerikan maa, joka tekee yhteistyötä tutkimusohjelmassamme ja tämän kokemuksen ja sillan kautta voimme nähdäkseni tehdä enemmän muissa maissa. Niinpä se ei ole muita vastaan; se on yksi johtavia talouksia ja kumppaneita alalla, ja yhteistyö kasvaa kokonaisuutenaan. Entistä syvempi integraatio Latinalaisen Amerikan mantereella täydentää oikein hyvin tavoitteitamme.
<P>
Komissio pitää teidät ajan tasalla prosessista, kuten pyysitte. Odotamme nyt Brasilialta poliittista vastausta tiedonantoon. Vastauksen perusteella pyrimme yhdessä laatimaan ehdotuksen toimintasuunnitelmasta ja sitten toivottavasti saamaan toimintasuunnitelman hyväksytyksi ja täytäntöön pannuksi.
<P>
Lopuksi haluan kiittää puheenjohtajavaltiota sen sitoumuksesta ja erittäin myönteisestä panoksesta, joka koskee historiallisen ensimmäisen huippukokouksen lisäksi yhteistyön kehittämistä EU:n ja Brasilian välillä sekä EU:n ja Mercosurin välillä laajemmalla alueella.
<SPEAKER ID="266" NAME="Puhemies">
(FR) Kiitos paljon, arvoisa komission jäsen.
<P>
Keskustelu on päättynyt.
