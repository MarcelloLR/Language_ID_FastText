<CHAPTER ID="004">
Esityslista
<SPEAKER ID="080" NAME="Martin Schulz" AFFILIATION="S&amp;D">
(DE) Arvoisa puhemies, hyvät kollegat, haluaisin esittää kaksi työjärjestyspuheenvuoroa ja haluaisin esittää ne peräkkäin. Ensiksi minulla on pyyntö koko parlamentille. Se koskee kiireellistä asiaa, josta keskustelemme tänään iltapäivällä. Se on Aminatou Haidarin tapaus.
<P>
Meillä on tänä iltana esityslistalla kiireellinen asia. Pyytäisin kollegoitani luottamaan minuun seuraavan menettelyn osalta. Jotkut jäsenet, jotka ovat olleet tiiviisti mukana tässä asiassa, tietävät - enkä voi kertoa tässä vaiheessa enempää yksityiskohtia, mutta olen yksi niistä, jotka tietävät - että saamme ratkaisun tähän asiaan tämän päivän aikana. Huomattavat EU:n hallitusten edustajat tekevät työtä saadakseen aikaan myönteisen ratkaisun. Siksi olisi järkevää poistaa tämä kiireellinen asia tämän iltapäivän esityslistalta, koska kaikki uusi keskustelu vain haittaisi työtä, jota nyt tehdään diplomaattisten kanavien kautta. Siksi pyydän parlamenttia suostumaan siihen, että tässä poikkeuksellisessa tapauksessa meidän pitäisi poistaa tämä kiireellinen asia esityslistalta, koska se auttaisi keskustelua enemmän ratkaisemaan tämän asian. Se oli ensimmäinen pyyntöni, arvoisa puhemies. Toinen pyyntö seuraa välittömästi.
<SPEAKER ID="081" NAME="Puhemies">
(PL) Hyvä Martin Schulz, en ole varma, voimmeko käsitellä tätä kohtaa enää. Pelkään, että se on jo liian myöhäistä, koska teimme päätöksen tästä asiasta aiemmin. Nyt on vaikeaa käsitellä tätä asiaa uudelleen.
<SPEAKER ID="082" NAME="Joseph Daul" AFFILIATION="PPE">
(FR) Arvoisa puhemies, minä tuen Martin Schulzin ehdotusta. Uskon, että neuvottelut ovat erittäin vaikeita. Puhumme asiasta, joka koskee ihmisolentoa, naista, ja ponnistelut poliittisen ratkaisun löytämiseksi ovat meneillään.
<P>
Siksi katson, että kun pyritään löytämään poliittinen ratkaisu, on tärkeää olla pahentamatta tilannetta. Pyydän, että sallimme ensin poliittiseen ratkaisuun pyrkimisen.
<P>
(Suosionosoituksia)
<SPEAKER ID="083" NAME="Miguel Portas" AFFILIATION="GUE/NGL">
(PT) Haluaisin vain sanoa lyhyesti yhden asian. Diplomaattiset ponnistelut ovat hyvin tärkeitä, mutta Aminatou Haidar on 33. päivää nälkälakossa sairaalassa. Pahin asia, jonka voisimme nyt tehdä, olisi sanoa naiselle, joka taistelee perusihmisoikeuksien puolesta, että tämä parlamentti aikoo unohtaa hänet tässä ja nyt.
<SPEAKER ID="084" NAME="Puhemies">
(PL) Hyvät kollegat, työjärjestyksen 140 artiklan mukaisesti voimme äänestää ehdotuksesta poistaa tämä käsittelyjärjestyksestä
<P>
Sen osalta haluaisin, että joku käyttäisi puheenvuoron esityksen puolesta.
<SPEAKER ID="085" NAME="Juan Fernando López Aguilar" AFFILIATION="S&amp;D">
(ES) Euroopan parlamentin Espanjan sosialistien valtuuskunnan johtajana haluaisin ilmaista hyväksyntäni sanoille, jotka Euroopan parlamentin sosialistien ja demokraattien ryhmän puheenjohtaja lausui ja joita Euroopan kansanpuolueen (kristillisdemokraatit) ryhmän puheenjohtaja tuki. Teen sen niin kahdesta syystä. Ensinnäkin siksi, että minun mielestäni tämä parlamentti osoittaa selkeästi solidaarisuuttaan itse Aminatou Haidarille ja hänen asialleen tässä vaarallisessa tilanteessa, joka johtuu venyneestä nälkälakosta.
<P>
Toinen syyni on se, että mielestäni parlamentti omaksuu myös myönteisen kannan Espanjan kuningaskunnan hallituksen johtamien intensiivisten monenvälisten diplomaattisten ponnistusten tueksi. Se on joka tapauksessa sen maan hallitus, jonka alueella Aminatou Haidar tällä hetkellä on. Se on myös sen maan hallitus, jossa on käynnissä nälkälakko, josta Aminatou Haidar itse on todennut, että se ei lopu ennen kuin hän palaa alueelle, joka ei kuulu Espanjan oikeudenkäyttöalueeseen.
<P>
Siksi tuen tätä diplomaattista ponnistusta ja uskon, että paras toimintatapamme olisi välttää päätöslauselmaa, joka saattaisi vaarantaa kaikkien muutaman seuraavan tunnin aikana käytävien neuvottelujen tulokset...
<P>
(Puhemies keskeytti puhujan)
<SPEAKER ID="086" NAME="Puhemies">
(PL) Nyt pyydän jotakuta puhumaan esitystä vastaan.
<SPEAKER ID="087" NAME="Izaskun Bilbao Barandica" AFFILIATION="ALDE">
(ES) Arvoisa puhemies, pidän puheenvuoron esittääkseni ryhmäni vastustuksen tälle ehdotukselle, ja nyt selitän syymme. Mielestäni ei ole asianmukaista esittää tänä aamuna tällaista ehdotusta. Lisäksi se merkitsisi epäonnistumista kaikkien niiden parlamenttiryhmien osalta, jotka ovat esittäneet päätöslauselman tekstin.
<P>
Vasta eilen me käytimme kolme tuntia löytääksemme tavan ottaa tämä asia esiin poliittisessa keskustelussa ja lopettaa Espanjan tapahtumiin keskittyminen. Kaikkien mukana olleiden ryhmien ponnistusten ansiosta onnistuimme sovittamaan yhteen erilaiset kannat ja saamaan aikaan yhteisen päätöslauselman tekstin. Onnistuimme myös samassa kokouksessa voittamaan mielipide-erot.
<P>
Siksi katson, että jos tämä katsotaan epäasianmukaiseksi, jos tämä parlamentti ei esitä näkemystään tällaisesta tilanteesta, milloin se sitten oikeastaan aikoo sen esittää? Milloin se tapahtuu?
<P>
(Äänekkäitä suosionosoituksia)
<P>
Minulla on yksi viimeinen pyyntö ...
<P>
(Puhemies keskeytti puhujan)
<SPEAKER ID="088" NAME="Willy Meyer" AFFILIATION="GUE/NGL">
- (ES) Arvoisa puhemies, ei ole oikein sanoa, että parlamentti on ilmaissut näkemyksensä Aminatou Haidarin tapauksesta. Sitä ei ole tapahtunut. Parlamentti aikoi ilmaista näkemyksensä tänään. Se aikoi tehdä sen tänään, 33 päivää kestäneen nälkälakon jälkeen, mutta nyt meitä yritetään estää keskustelemasta asiasta. Mielestäni se on moraalitonta. Toistan, se on täysin moraalitonta.
<P>
(Suosionosoituksia)
<SPEAKER ID="089" NAME="José Ignacio Salafranca Sánchez-Neyra" AFFILIATION="PPE">
(ES) Arvoisa puhemies, pyysin puheenvuoroa esittääkseni työjärjestyspuheenvuoron. Tämä parlamentti on sitoutunut peruuttamattomasti ihmisoikeuksien puolustamiseen, ja sitä sitoo velvollisuus kunnioittaa tuota velvoitetta. Martin Schulz teki tänä aamuna parlamentille ehdotuksen. Jos hän on tietoinen Aminatou Haidarin tapaukseen liittyvistä asioista tai tärkeistä tiedoista, hänen pitäisi antaa tiedot parlamentin saataville. Päätös pitäisi sitten tehdä täysistunnossa tänä iltapäivänä ennen keskustelun alkua.
<P>
(Suosionosoituksia)
<SPEAKER ID="090" NAME="Martin Schulz" AFFILIATION="S&amp;D">
(DE) Arvoisa puhemies, vastasin monen vuoden ajan ryhmäni puolesta ihmisoikeuskeskusteluista tässä parlamentissa. Käsittelen tätä asiaa erittäin huolellisesti. Haluaisin mainita, että keskustelin erittäin pitkään tästä asiasta Marokon ulkoministerin kanssa viime sunnuntaina.
<P>
Minulla on käsitys, että tänään olisi mahdollisuus päättää Aminatou Haidarin nälkälakko ja löytää ratkaisu hänen asiaansa. Jos minulla olisi käsitys, että julkinen lausunto auttaisi ratkaisemaan tämän asian, antaisin julkisen lausunnon. Koska kuitenkin uskon, että tällaisissa monimutkaisissa diplomaattisissa asioissa tahdikkuus on paras tapa ratkaista ongelma, pyytäisin kollegoitani olemaan tarpeeksi tahdikkaita, jotta tämän naisen pelastaminen voidaan taata. Se on ainoa toiveeni.
<SPEAKER ID="091" NAME="Puhemies">
(PL) Hyvät kollegat, pyytäisin huomiotanne hetkeksi. Emme voi jatkaa tämän asian käsittelyä loputtomiin.
<SPEAKER ID="092" NAME="Raül Romeva i Rueda" AFFILIATION="Verts/ALE">
(ES) Arvoisa puhemies, haluaisin aloittaa ilmaisemalla hämmästykseni, koska, kuten Izaskun Bilbao Barandica huomautti, me käytimme eilen miltei kolme tuntia tämän asian käsittelyyn. Jos Martin Schulzilla on ollut tästä asiasta hallussaan merkityksellistä tietoa sunnuntaista asti, meille olisi pitänyt ilmoittaa siitä eilen. Toistan, tiedot olisi pitänyt toimittaa meille eilen ennen keskustelua yhteisestä päätöslauselmasta. Meidän olisi pitänyt tietää näistä tiedoista, kun eri ryhmien välillä käytiin keskusteluja, jotka johtivat sopimukseen, eli kompromissiin.
<P>
(FR) Ei, se ei ole totta. Meillä on velvollisuus antaa päätöslauselma, ainakin, jotta voimme tietää tämän parlamentin kannan Aminatou Haidarin tapaukseen. Siksi en pyydä, ettemme äänestä, vaan, että meidän pitäisi järjestää keskustelu tavalliseen tapaan.
<P>
(Suosionosoituksia)
<SPEAKER ID="094" NAME="Charles Tannock" AFFILIATION="ECR">
(EN) Arvoisa puhemies, parlamentti on selkeästi jakautunut. Tämän on hyvin arkaluontoinen asia. Siinä on paljon hämmennystä. Voinko pyytää, että lykkäämme tätä äänestystä kello 15:een asti, jotta voimme kuulla molempia osapuolia ja ryhmiä ja myös saada selville, mitä Marokon maaperällä todella tapahtuu.
<SPEAKER ID="095" NAME="Puhemies">
(PL) Arvoisat kollegat, olemme kuulleet kaikki huomiot. Olette kuulleet kaiken ja teillä on täydellinen käsitys. Työjärjestyksen 140 artiklan mukaan asetan tämän esityksen äänestykseen. Meillä on erityinen esitys, jonka mukaan emme keskustele asiasta tänään.
<P>
(Parlamentti hyväksyi pyynnön)
<SPEAKER ID="096" NAME="Martin Schulz" AFFILIATION="S&amp;D">
(DE) Arvoisa puhemies, olen hyvin pahoillani, että minun on jälleen pyydettävä parlamentin kärsivällisyyttä. Meillä on tämän päivän äänestysluettelossa äänestys toissijaisuusperiaatteesta. Työjärjestyksen 177 artiklan 4 kohdan nojalla pyydän, että lykkäämme äänestystä tästä kohdasta seuraavalle täysistuntojaksolle ja tutkimme, onko oikeutettua antaa tästä kohdasta päätöslauselma. Uskon, että koko tässä parlamentissa ollaan merkittävästi samaa mieltä siitä, että toissijaisuusperiaate ja perusoikeudet on taattava. Ei ole kuitenkaan mitään järkeä nostaa sitä Euroopan unionin tasolle. Haluaisin myös sanoa erityisesti italialaisten kollegoideni puolesta, että Italiassa käynnissä oleva keskustelu on italialainen eikä eurooppalainen keskustelu ja että meidän tavallamme kollegani puolustavat moninaisuutta ja moniarvoisuutta. Ei ole kuitenkaan järkeä tehdä sitä tällaisessa päätöslauselmassa.
<P>
(Hälinää)
<P>
Arvoisa puhemies, on hämmästyttävää, että ryhmät, joiden nimessä on mukana demokratia, eivät edes tiedä, että demokratian periaatteen mukaisesti puhuja saa päättää puheenvuoronsa.
<P>
Työjärjestyksen 177 artiklan 4 kohdan nojalla pyydän, että tämä äänestys lykätään seuraavalle istuntojaksolle ja että päätöslauselman ja äänestyksen oikeutus tutkitaan.
<P>
(Suosionosoituksia)
<SPEAKER ID="097" NAME="Puhemies">
(PL) Hyvät kollegat, hyvä Martin Schulz, olkaa hyvä ja pankaa kuulokkeet päähänne. Minulla on erityinen ehdotus - menemme tähän kohtaan äänestyksen toisessa osassa. Ensin äänestämme talousarviosta ja sitten meillä on monia täydentäviä kohtia. Te voitte kaikki miettiä Martin Schulzin ehdotusta ja me palaamme siihen hetken päästä, kun meillä on päätöslauselma edessämme, äänestyksen toisessa osassa.
<SPEAKER ID="098" NAME="Bernd Posselt" AFFILIATION="PPE">
(DE) Arvoisa puhemies, nyt, kun kiireellinen asia on poistettu esityslistalta, haluaisin pyytää teitä jakamaan Länsi-Saharaa koskevalle kohdalle varatun puheajan kahden muun kiireellisen asian kesken, koska meillä oli eilen tiukkoja keskusteluja kiireellisiä asioita koskevasta puheajasta. Tämä on käytännöllinen ehdotukseni tälle iltapäivälle, ja pyytäisin teitä hyväksymään sen, koska käytämme tunnin kiireellisistä asioista keskustelemiseen.
<SPEAKER ID="099" NAME="Puhemies">
(PL) Otamme ehdotuksenne huomioon.
