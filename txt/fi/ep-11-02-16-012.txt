<CHAPTER ID="012">
Egyptin tilanne (keskustelu) 
<SPEAKER ID="460" NAME="Puhemies">
(DE) Esityslistalla on seuraavana unionin ulkoasioiden ja turvallisuuspolitiikan korkean edustajan ja komission varapuheenjohtajan julkilausuma Egyptin tilanteesta.
<P>
Komission jäsen Füle puhuu komission varapuheenjohtajan ja unionin ulkoasioiden ja turvallisuuspolitiikan korkean edustajan puolesta.
<SPEAKER ID="461" NAME="Štefan Füle">
komission jäsen. - (EN) Arvoisa puhemies, minulle on ilo saada puhua teille tänään. Kuten varmasti tiedätte, komission korkea edustaja on parhaillaan vierailulla Etelä-Välimeren alueella ja hän pyysi minua puhumaan puolestaan Egyptin tapahtumista.
<P>
Egyptin poliittinen tilanne mullistui viime perjantaina, kun presidentti Mubarak luopui vallasta 30 vuoden jälkeen. Hänen lähtönsä on suonut mahdollisuuden muutoksille Egyptissä. Haluan korostaa, että Euroopan unioni arvostaa sitä rohkeutta, jolla Egyptin kansa vei taisteluaan demokratian puolesta eteenpäin rauhanomaisesti ja ylväästi.
<P>
Egyptin korkealla sotilasneuvostolla on nyt suuri vastuu, sillä sen on johdettava Egypti kohti kansan vaatimaa demokraattista tulevaisuutta. Me olemme panneet merkille lupaukset maan perustuslain muuttamisesta, parlamentti- ja presidentinvaalien pitämisestä, kansainvälisten sopimusten ja sitoumusten noudattamisesta sekä sotilashallinnon keston rajoittamisesta korkeintaan kuuteen kuukauteen.
<P>
Saamiemme tietojen mukaan ensimmäisiin toimiin on jo ryhdytty. Ehdotus perustuslain uudistuksesta tulisi laatia kymmenen päivän kuluessa ja siitä olisi järjestettävä kansanäänestys kahden kuukauden kuluessa. Seuraamme uudistusten etenemistä tiiviisti ja toivomme niiden avaavan tietä myöhemmin tänä vuonna järjestettäville demokraattisille, vapaille ja oikeudenmukaisille vaaleille.
<P>
Euroopan unioni reagoi Egyptin tapahtumiin heti yleisön protestien kärjistyessä. Me vetosimme toistuvasti Egyptin viranomaisiin välittömän demokratiaan siirtymisen takaamiseksi ja kansan demokratiavaatimusten toteuttamiseksi. Kun epäilyt väkivaltaisuuksien puhkeamisesta ja ihmisoikeusloukkauksista tulivat tietoomme, korkea edustaja otti yhteyttä suoraan Egyptin varapresidentti Omar Suleimaniin.
<P>
Euroopan unioni ilmaisi välittömästi halukkuutensa tukea Egyptin siirtymistä kohti demokratiaa kaikin tavoin. Eurooppa-neuvosto pyysi korkeaa edustajaa laatimaan toimenpidepaketin muutosprosessin tukemiseksi Egyptissä ja Tunisiassa. Häntä ja komissiota pyydettiin myös mukauttamaan Euroopan unionin välineitä demokratiaan siirtymisen sekä maan taloudellisen ja sosiaalisen kehittymisen edistämiseksi.
<P>
Me olemme ryhtyneet tarkastelemaan, miten voimme parhaiten tukea Egyptiä, ja tavoitteenamme on rakentaa Lissabonin sopimuksen mahdollistama yhteinen ulkopoliittinen vastaus. Otamme tässä tarkastelussa huomioon kaikki näkökulmat, myös Euroopan parlamentin jäsenten näkemykset. Demokraattisesti valittuina edustajina ja myös toisena budjettivallan käyttäjänä te voitte vaikuttaa ratkaisevalla tavalla.
<P>
Raportoin Egyptin kehityksestä korkean edustajan kanssa muutaman päivän päästä myös ulkoasiainneuvostolle. Haluan tässä kohtaa huomauttaa, että korkea edustaja Ashton on kutsunut ensi sunnuntaiksi koolle ulkoasiainneuvoston ylimääräisen kokouksen.
<P>
Euroopan unioni tukee niin Egyptissä kuin Tunisiassakin alkanutta siirtymisprosessia varauksetta. Näiden maiden tilanteet eroavat kuitenkin toisistaan merkittävästi yhdessä suhteessa. Tunisiassa poliittinen tilanne on selkiytynyt hiukan. Me olemme onnistuneet avaamaan väliaikaisen hallituksen kanssa vuoropuhelun maan tarpeista ja Euroopan unionin mahdollisesta vastauksesta niihin.
<P>
Korkea edustaja on ollut kansainvälisten päättäjien kanssa tiiviissä yhteydessä keskustellakseen aluetta koettelevista haasteista ja varmistaakseen, että kansainvälinen yhteisö reagoi tilanteeseen koordinoidusti ja siis vaikuttavalla tavalla.
<P>
Me pyrimme ensin mukauttamaan olemassa olevia ohjelmiamme tukeaksemme Egyptin kansan uudistusvaatimuksia sitä mukaa, kun tilanne selkiytyy. Euroopan unionilla on Egyptissä käynnissä jo lukuisia ohjelmia, joiden kokonaiskustannukset ovat vuosittain 150 miljoonaa euroa.
<P>
Me olemme jo vuosien ajan rahoittaneet hankkeita, joilla edistetään demokraattisia uudistuksia, hyvää hallintotapaa ja ihmisoikeuksien kunnioittamista. Vuosina 2007-2010 tähän tarkoitukseen käytettiin 40 miljoonaa euroa ja vuosille 2011-2013 on varattu 50 miljoonaa euroa. Demokratiaa ja ihmisoikeuksia koskevan eurooppalaisen välineen ansiosta meillä on myös enemmän käyttöön otettuja varoja erityisesti kansalaisyhteiskuntaa varten. Egyptin muuttuneen tilanteen pitäisi luoda otolliset olosuhteet näiden varojen mahdollisimman tehokkaalle käytölle ja viedä eteenpäin aiempaa huomattavasti kunnianhimoisempien ohjelmien täytäntöönpanoa.
<P>
Olemassa olevien ohjelmien ja varojen täytäntöön panemisen ohella me aiomme kuunnella egyptiläisiä ja heidän näkemyksiään siitä, mihin heidän maansa tarvitsee tukeamme eniten. Heidän vaatimuksensa, jotka koskevat demokratiaa, sosiaalisia ja taloudellisia näkymiä sekä vapaita, oikeudenmukaisia ja osallistavia vaaleja, on täytettävä. Euroopan unioni on valmis tukemaan tätä ihmisoikeuksien ja perusvapauksien kunnioittamiseen perustuvaa uudistusprosessia.
<P>
Egyptin viranomaiset ovat jo olleet meihin yhteydessä ja esittäneet alustavia pyyntöjä muun muassa julkisten varojen väärinkäyttöä koskevien epäilysten selvittämisestä. Me koordinoimme tätä jäsenvaltioiden kanssa, ja ulkoasiainneuvoston odotetaan puuttuvan tähän ongelmaan. Sitä mukaa kun saamme uusia pyyntöjä, teemme kaikkemme vastataksemme niihin aktiivisesti ja antaaksemme egyptiläisten käyttöön asiantuntemuksemme kaikilla niillä aloilla, joilla he katsovat tarvitsevansa apuamme, kuten demokratiaan siirtymisen, vaalien, ihmisoikeuksien tai talous- ja sosiaaliuudistusten alalla.
<P>
On kuitenkin syytä muistaa, että ei ole meidän asiamme sanella tavoitteita tai ratkaisuja. Egyptin tulevaisuus on ja pysyy vakaasti sen kansalaisten käsissä.
<P>
Mainitsin alussa, että korkea edustaja ja varapuheenjohtaja on parhaillaan vierailulla tällä alueella. Hän oli halukas vierailemaan matkansa yhteydessä myös Egyptissä ja hän ilmaisi tämän toivomuksen egyptiläisille kollegoilleen. Egyptin viranomaiset ovat nyt kutsuneet hänet Kairoon, ja hän matkustaa sinne maanantai-iltana ulkoasiainneuvoston kokouksen jälkeen. Tämä on hänelle tilaisuus kuulla egyptiläisten näkemyksiä ja arvioida, mitkä ovat maan ensisijaiset tarpeet sen matkalla kohti demokratiaa.
<SPEAKER ID="462" NAME="José Ignacio Salafranca Sánchez-Neyra">
PPE- ryhmän puolesta. - (ES) Arvoisa puhemies, arvoisa komission jäsen, hyvät parlamentin jäsenet, presidentti Mubarak on poistunut näyttämöltä kaikkien suureksi helpotukseksi. Mubarakin lähtö on helpotus ensinnäkin Egyptin kansalle, jonka oikeutettuihin vaatimuksiin ihmisarvon ja demokratian lisäämisestä on nyt vastattu. Se on helpotus myös kansainväliselle yhteisölle, joka on jonkin verran kyynisesti muuttunut eilispäivän liittolaisesta nykypäivän kiusanhengeksi ja siitä kukaties huomispäivän syytetyksi.
<P>
Arvoisa puhemies, meidän ei pidä kuitenkaan pettää itseämme. Presidentti Mubarakin ja presidentti Ben Alín lähtö on ehdoton edellytys demokratiaan siirtymiselle, mutta se ei yksistään riitä takaamaan sitä; demokratian tiellä on yhä monta mutkaa. Tärkeintä on lujittaa demokratiaa.
<P>
Arvoisa puhemies, demokraattiset vapaudet ja ihmisoikeudet voidaan ansaita 16 päivää kestävillä protesteilla ja kansan määrätietoisuudella ja ne voidaan vahvistaa lainsäädännössä käden käänteessä. On kuitenkin selvää, että taloudellista ja sosiaalista kehitystä ei saada aikaan samalla tavalla. Egyptin ja Tunisian viime päivinä kärsimät raskaat taloudelliset tappiot ovat tästä osoitus.
<P>
Palatakseni komission jäsenen puheenvuoroon haluan sanoa, että alussa esiin tulleiden haparointien ja EU:n imago-ongelmien jälkeen asiat näyttävät olevan taas raiteillaan. Korkea edustaja Ashton on vierailulla alueella, ja komission jäsen Fülen ehdotukset ovat varsin järkeenkäyviä.
<P>
Ensimmäinen niistä on vakaan ja täyden tuen antaminen maiden demokratiaan siirtymiselle ja poliittisille uudistuksille. Toinen niistä on Euroopan naapuruuspolitiikan kriittinen arviointi demokratialausekkeen vahvistamiseksi.
<P>
Kuulimme tänään laajennetun puhemiehistön kokouksessa neuvoston seuraavan puheenjohtajavaltion Puolan ulkoasianministeriä, joka kertoi aloitteestaan perustaa puolalainen rahasto demokratian ja ihmisoikeuksien tukemiseksi. Tällaisesta rahastosta voitaisiin tehdä myös koko EU:n laajuinen.
<P>
Arvoisa puhemies, EU on ottanut Euro-Välimeri-politiikkansa puitteissa käyttöön huomattavia resursseja heikoin tuloksin. EU:n imago on kärsinyt tässä konfliktissa jopa enemmän kuin muiden kansainvälisten tahojen. EU:n vetoomus on silti pysynyt muuttumattomana.
<P>
Arvoisa puhemies, mielestäni tämä on EU:lle hyvä tilaisuus osoittaa selvästi ymmärtävänsä, että historiaa tehdään tässä hetkessä ja että näinä historiallisina aikoina meidän on toimittava kansainvälisellä kentällä ja tehtävä velvollisuutemme. Jos me emme tee sitä, me emme voi säilyttää kansainvälisellä kentällä haluamaamme asemaa ja meidän on tyydyttävä - kuten tähän asti - suurten maailmanlaajuisten ongelmien laskujen maksamiseen.
<SPEAKER ID="463" NAME="Adrian Severin">
S&D-ryhmän puolesta. - (EN) Arvoisa puhemies, vuosien ajan euroatlanttiset päättäjät luulivat, että islam ei pysty tuottamaan demokraattista toimintaa ja instituutioita. Tästä syystä ne tyytyivät joko tukemaan autoritaarisia järjestelmiä tai siirtämään länsimaista demokratiamallia mekaanisesti arabimaihin. Molemmat strategiat epäonnistuivat ja lisäksi ne ovat syynä islamilaisten fundamentalistien uuteen kukoistukseen ja kansalaisyhteiskunnan maallistuneiden osien vieraantumiseen.
<P>
Egyptin viimepäiväiset tapahtumat osoittavat, että islam voi olla muutakin kuin fundamentalistista, että se voi olla demokraattista, jos me hyväksymme sen, että demokratia voi ilmetä erilaisissa muodoissa ja jos me annamme sen kehittyä luonnostaan kunkin maan omista lähtökohdista. Samalla meidän on myönnettävä, että kansannousu oli seurausta toisaalta egyptiläisen eliitin kehittymisestä Internet-yhteiskunnassa ja toisaalta maailmanlaajuisen talouskriisin aiheuttamista eksistentiaalisista koettelemuksista. Jos Euroopan unioni ei puutu näihin vaikeuksiin välittömästi ja johdonmukaisella tavalla, vallankumous voi kehittyä kohti anarkiaa ja sitä kautta kohti uutta diktatuuria.
<P>
Me voimme olla tyytyväisiä siihen, että Egyptin viimeaikaisten tapahtumien aikana ei ole poltettu ainuttakaan Israelin lippua; meidän on myös huomattava, että Israelin ja Palestiinan välisen pitkäaikaisen konfliktin ratkaisemattomuus on syynä arabiyhteiskuntaa järkyttäneeseen epäonnistumisen tunteeseen, joka ruokkii sen ongelmia. Euroopan unionin on siis käytettävä välittömästi tilaisuus hyväkseen; sen on hyödynnettävä Egyptin muutokset - jotka ovat vielä kaukana todellisuudesta - ja tehtävä niistä todellinen mahdollisuus sisäisen demokratian ja alueen rauhantilan saavuttamiseksi.
<P>
Tätä taustaa vasten katseltuna korkean edustajan ja varapuheenjohtajan matka alueelle sekä hänen halukkuutensa muokata ja kehittää unionin välineitä alueen haasteiden edellyttämällä tavalla ovat myönteisiä uutisia. Meidän kaikkien on tuettava hänen toimiaan.
<SPEAKER ID="464" NAME="Guy Verhofstadt">
ALDE-ryhmän puolesta. - (EN) Arvoisa puhemies, arvostelimme jäsen Cohn-Benditin kanssa korkea edustaja Ashtonia kovin sanoin pari viikkoa sitten ja huomaan, että jäsen Severin on tarkistanut sanankäänteitään hiukan ja puhuu aiempaa rohkeammin. Kahden viikon takainen kannanotto oli välttämätön, sillä Euroopan unioni oli omaksunut täysin selkärangattoman asenteen.
<P>
On selvää, että Egyptin tilanne edellyttää kolmea asiaa. Ensinnäkin komission on laadittava uskottava ja kattava suunnitelma Tunisiaa ja Egyptiä varten; sen on määriteltävä, miten kansalaisyhteiskuntaa vahvistetaan, miten korruptiota torjutaan, miten demokraattisten instituutioiden perustamista tuetaan, miten riippumaton oikeusjärjestelmä luodaan sekä miten talouden ja kehityksen etenemistä voidaan tukea. Tässä ei ole kyse miljoonista, arvoisa komission jäsen, vaan miljardeista. Teidän on laadittava kattava suunnitelma niin pian kuin mahdollista.
<P>
Toiseksi ryhmämme piti eilen videokonferenssin tohtori Ayman Nourin kanssa - Egyptin yhden tärkeimmän oppositiojohtajan kanssa -, ja hän toi esiin useita ongelmia. Maallistuneet demokraattiset poliittiset puolueet eivät toistaiseksi ole mukana keskusteluissa Egyptin perustuslain muuttamisesta, ja tätä tietoa on syytä välittää eteen päin. Toiseksi näiden ongelmien ratkaiseminen ja vaalien järjestäminen kahden kuukauden kuluessa on tuhoon tuomittu yritys, sillä se tarkoittaa, että tavalliset poliittiset puolueet eivät voisi olla niissä mukana. Sitten on vielä kysymys siitä, valitaanko suhteellinen vaalitapa vai enemmistövaali.
<P>
Lähetin korkealle edustajalle viestin pyytääkseni häntä ottamaan ensi maanantain tapaamisissa esiin nämä kolme kysymystä, jotka ovat ratkaisevan tärkeitä Egyptin siirtymiselle kohti aitoa demokraattista yhteiskuntaa lähitulevaisuudessa. Mielestäni parlamentin pitäisi tukea häntä näiden kolmen seikan suhteen ja toivoa, että hän ottaa nämä kolme asiaa, nämä kolme ongelmaa, esiin tapaamisissaan Egyptissä.
<P>
Kolmanneksi, arvoisa komission jäsen, tässä ei ole vielä kaikki. Levottomuuksia on myös Bahrainissa, Jemenissä, Algeriassa, Iranissa, Libyassa, Marokossa ja Kuwaitissa. Korkealta edustajalta tarvitaan nyt rohkeaa kannanottoa näiden maiden tapahtumiin; meidän ei pidä odottaa, että asiat menevät liian pitkälle. Komission ja erityisesti korkean edustajan on nyt laadittava näiden maiden tapahtumista tiedonanto, jossa voimme ilmaista tukemme näiden maiden kansoille.
<SPEAKER ID="465" NAME="Daniel Cohn-Bendit" LANGUAGE="FR">
Arvoisa puhemies, arvoisa komission jäsen, meillä on todellakin vielä useita ongelmia ratkaistavanamme. Ensimmäinen ongelma, jota ei tulla ratkaisemaan kahdessa viikossa, on se, että komissio ihmettelee, mitä reaalipolitiikka mahtaa tarkoittaa sellaisessa ilmapiirissä, joka on vallinnut Välimeren alueella ja kenties muuallakin jo vuosien ajan. Toisin sanoen se ei tiedä, minkälaisia suhteita Euroopan unioni voi pitää yllä tai minkälaisia suhteita sen täytyisi pitää yllä näihin diktatuureihin ja miten näiden suhteiden on rakennuttava. Tämä tilanne on varsin eriskummallinen. Nyt kaikki hokevat, että presidentti Mubarak oli diktaattori. Kuukausi sitten Euroopan parlamentista ei kuulunut tällaisia ääniä. Häntä ei pidetty diktaattorina silloin. Jos te siis haluatte jäädyttää varoja, älkää jäädyttäkö vain presidentti Mubarakin ystävien varoja, vaan myös hänen omat ja perheensä varat; tehkää kuten teitte presidentti Ben Alin tapauksessa, te ette jäädyttäneet vain presidentti Ben Alin lähipiirin varoja.
<P>
Toiseksi uskon, että Egyptissä ja Tunisiassa on meneillään demokratian tsunami. Mitä me teimme, kun todellinen tsunami vaati lukuisia ihmisuhreja? Me otimme käyttöön poikkeuksellisia resursseja auttaaksemme nimenomaan tsunamista kärsivää väestöä. Nyt meidän on otettava käyttöön poikkeuksellisia resursseja auttaaksemme Tunisian ja Egyptin väestöä, sillä kapinoinnin perimmäiset syyt olivat ennen kaikkea nälkä ja köyhyys. Jos tätä köyhyyttä ei lievitetä demokratiaan siirtymisen yhteydessä, on vaarana, että osa mieltään osoittaneista liittyy esimerkiksi fundamentalistien ja kovan linjan edustajien joukkoihin. Me emme voi jäädä odottamaan.
<P>
Katson siis, että komission pitäisi tarjota Tunisialle ja Egyptille aidosti merkittävä paketti ja osoittaa, että demokratia on hyvä asia, sillä se tuo myös rahoitusta. En kuitenkaan usko, että nykytilanteessa yksi korkea edustaja Ashtonin matka riittää. Nyt tarvitaan erityisedustajaa, sillä keskustelua valiokuntien kanssa on jatkettava. Esimerkiksi perustuslakia Tunisiassa ja Egyptissä uudelleen laativiin valiokuntiin ei kuulu opposition jäseniä eikä naisia. Kaikki niiden jäsenet ovat miehiä, vaikka naiset osallistuivatkin mielenosoituksiin. Tätä kehitystä on siis tuettava, ja mielestäni komission pitäisi tukea sitä kuten se teki aiemmin idässä ja sen pitäisi tarjota apuaan kaikilla perustuslain osa-alueilla; toisin sanoen sen on oltava läsnä poliittisella, oikeudellisella ja taloudellisella tasolla.
<P>
Haluan sanoa vielä yhden asian, joka koskee tätä samaa aluetta. Kuten tiedätte, Israelin kanssa käydään parhaillaan keskusteluja assosiaatiosopimusten teknisestä tarkistamisesta. Minusta tämä ei ole oikea ratkaisu. Minusta tämä ei ole se viesti, joka meidän pitäisi antaa. Israelia on suojeltava, mutta kaikkien tämän alueen tahojen politiikkaa on tarkasteltava uudelleen, myös Israelin hallituksen. En tarkoita, että meidän pitäisi kyseenalaistaa Israel, vaan pikemminkin sen hallituksen politiikka. Israelin suosiminen tarkistamalla assosiaatiosopimuksen tekniset seikat antaisi tässä tilanteessa väärän viestin koko alueelle.
<P>
(Suosionosoituksia)
<SPEAKER ID="467" NAME="Charles Tannock">
ECR-ryhmän puolesta. - (EN) Arvoisa puhemies, Egypti oli Israelin leppymätön vihollinen sen olemassaolon ensimmäisten 30 vuoden ajan. Viimeiset 30 vuotta nämä maat ovat onneksi olleet sovussa.
<P>
On varmaankin mahdotonta korostaa liikaa sitä, miten tärkeitä Camp Davidin sopimukset ovat Israelin turvallisuudelle. Israelilaiset pelkäävät aidosti sitä, että radikaali muslimiveljeskunta täyttää Egyptin vallankumouksen jättämän tyhjiön. Isral joutuu jo nyt kärsimään Hizbollahin terroristiuhasta Libanonin rajalla, gazalaisten Hamas-fanaatikkojen ampumista ohjuksista sekä Iranin aiheuttamasta koko sen olemassaolon vaarantavasta ydinuhasta. Islamistien valtaan nousu Egyptissä vaikeuttaisi tilannetta entisestään, sillä se johtaisi lähes varmasti Egyptin ja Israelin rauhansopimuksen kumoamiseen ja Rafahin rajan avaamiseen Hamasille.
<P>
EU:n tuen myöntämiselle pitäisi asettaa edellytykseksi rauhansopimuksen säilyttäminen voimassa ja pidättäytyminen tukemasta sellaisia poliittisia suuntauksia, jotka voivat vaarantaa EU:n strategisen liittolaisen turvallisuuden. Demokratian tukeminen Egyptissä on meille äärimmäisen tärkeää, ja taloudelliset haasteet ovat valtavia. Tuen täysin korkean edustajan eilisessä Financial Times -lehdessä esittämää ajatusta lainarahoituksen käyttöönotosta EIP:n ja Euroopan jälleenrakennus- ja kehityspankin kautta. Lisäksi eurooppalaisten poliittisten puolueiden ja ryhmien on tuettava maallisten, moniarvoisten ja demokraattisten sisarpuolueiden perustamista Egyptiin, jotta nämä voisivat osallistua vapaasti vaaleihin, jotka pidetään kuuden kuukauden kuluttua, kun sotilashallinto toivottavasti päättyy.
<P>
(Puhuja suostui vastaamaan sinisen kortin kysymyksen työjärjestyksen 149 artiklan 8 kohdan mukaisesti)
<SPEAKER ID="468" NAME="Krisztina Morvai" AFFILIATION="NI">
(HU) Arvoisa puhemies, en malta olla kysymättä jäsen Tannockilta, kuinka tasapainoisena hän pitää kuvaa, jonka hän itse juuri antoi Israelista ja Lähi-idän tilanteesta. Hän ei sanonut sanaakaan Israelin valtion toteuttamista räikeistä ihmisoikeusloukkauksista, kuten sen häpeällisestä hyökkäyksestä Gazaan, niin kutsutusta turvamuurista, jolla ei ole mitään tekemistä turvallisuuden kanssa, tai YK:n ja monien muiden järjestöjen ja ihmisoikeusryhmien tuomitsemista lukuisista ihmisoikeusloukkauksista.
<SPEAKER ID="469" NAME="Charles Tannock" AFFILIATION="ECR">
(EN) Arvoisa puhemies, tämän keskustelun aiheena on se, miten me olemme auttaneet Egyptiä. On vain luonnollista, että korostan tarvetta auttaa myös strategista liittolaistamme, Israelia.
<P>
Minun ei ole tässä yhteydessä tarpeen perustella sitä, että Israel on liittolaisemme, että se noudattaa eurooppalaisia demokraattisia arvoja, että turvamuuri on todellisuudessa vähentänyt terroristihyökkäyksiä ja itsemurhapommi-iskuja 90 prosentilla ja että Israelissa on vapaa lehdistö ja vapaat vaalit, toisin kun sen naapurimaissa.
<P>
Se keskustelu saa jäädä toiseen kertaan. Tässä vaiheessa haluan ainoastaan sanoa, että Israelin rauhansopimus on ratkaisevan tärkeä koko alueen vakauden ja turvallisuuden kannalta, ja on tietenkin syytä muistaa, että EU on hyvin merkittävä kvartetin jäsen.
<SPEAKER ID="470" NAME="Willy Meyer">
GUE/NGL-ryhmän puolesta. - (ES) Arvoisa puhemies, arvoisa komission jäsen Füle, Euroopan unionin naapuruuspolitiikassa on hyvin vakava ongelma, joka on korjattava. Me olemme siirtyneet Mubarakin ja Ben Alin hallintojen välttämättömästä ja yhteistyössä toteutetusta valvonnasta tilanteeseen, jossa me pyrimme kritisoimaan näitä diktatuureja ja valvomaan kansalaisyhteiskunnan joidenkin osien ajamia demokraattisia uudistuksia.
<P>
Tunisian ja Egyptin vallankumouksilla on jotain yhteistä. Molemmissa maissa mielenosoittajat ovat hyvin nuoria, poliittisten järjestöjen rooli on ollut hyvin vähäinen - toisin kuin ammattiliittojen - ja vaatimuksena on ollut demokraattinen ja täysin maallistunut hyvinvointivaltio, mistä meidän on syytä olla iloisia.
<P>
Naapuruuspolitiikastamme on kuitenkin puuttunut uskottavuus. Me emme voi tehdä välttämätöntä yhteistyötä kahden diktatuurin kanssa yhtenä päivänä ja seuraavana päivänä ryhtyä yhtäkkiä parjaamaan niitä ja pyrkiä valvomaan Egyptin perustuslaillisia uudistuksia, joilla muokataan valtion tulevaisuutta.
<P>
Arvoisa komission jäsen Füle, me emme ymmärrä, mistä syystä assosiaatiosopimusten 2 artiklaa ei ole koskaan pantu täytäntöön. 2 lauseketta ei ole koskaan pantu täytäntöön - ei Egyptissä, ei Tunisiassa, ei Marokossa, ei Israelissa - ei koskaan. Tämä lauseke on assosiaatiosopimusten keskeinen osa, mutta sitä ei ole koskaan pantu täytäntöön. Lausekkeen viesti on hyvin selkeä: jokaisen maan, joka allekirjoittaa assosiaatiosopimuksen Euroopan unionin kanssa, on kunnioitettava kansainvälistä lakia ja ihmisoikeuksia. Tätä keskeistä lauseketta ei ole koskaan sovellettu käytännössä, sitä ei ole koskaan aktivoitu. Me emme siis tue tällaista ajattelua, jonka mukaan vapaa kauppa menee Välimeren alueella ihmisoikeuksien edelle.
<P>
Arvoisa komission jäsen Füle, tähän meidän on saatava muutos.
<SPEAKER ID="471" NAME="Fiorello Provera">
EFD-ryhmän puolesta. - (IT) Arvoisa puhemies, hyvät parlamentin jäsenet, presidentti Mubarakin valtakauden päättyminen on avannut tien demokratialle, mutta se tarjoaa myös erinomaisen tilaisuuden vapauttaa Egyptin kansa. Egyptin instituutioiden demokraattinen uudistaminen mahdollistaa muun muassa maan talouden kehittymisen ja hyvinvoinnin levittämisen kaikkiin yhteiskunnan osiin, myös kaikkein heikoimmassa asemassa oleville.
<P>
Jos demokratiaa ei ole, talouskehitys palvelee vain kaikkein rikkaimpia perheitä, kuten on aina ollut maissa, joissa ei ole yhteiskunnallista oikeudenmukaisuutta. EU:n politiikan on tästä syystä tuettava Egyptiä sen käynnistäessä uudistuksia ja autettava Egyptin kansaa valitsemaan oma tulevaisuutensa itsenäisesti.
<P>
Toisaalta meidän on tehtävä asiat selviksi Kairon tulevan hallituksen kanssa ja korostettava, että uuden ja avokätisemmän kumppanuuspolitiikan luominen edellyttää alueen turvallisuuden ja Israelin kanssa tehdyn rauhansopimuksen kunnioittamista.
<SPEAKER ID="472" NAME="Andreas Mölzer" AFFILIATION="NI">
(DE) Arvoisa puhemies, arvoisa komission jäsen, on luonnollista, että kumouksellisiin tapahtumiin liittyy paljon tunteita. Eurooppalaisina me olemme kuitenkin näiden tapahtumien ulkopuolella, joten meidän olisi pidättäydyttävä liiasta tunteellisuudesta ja pidettävä mielessä tosiasiat. Ne, jotka nyt iloitsevat demokratian voitosta Egyptissä tai edes Tunisiassa, unohtavat tosiasiat. Tosiasia on, että Egyptissä on sotilashallinto, joka toivoaksemme on vain tilapäinen, ja Tunisiassa on hallinto, joka ei pysty estämään tuhansia tai kymmeniä tuhansia ihmisiä muuttamasta maasta laittomasti.
<P>
Eurooppalaisten on tietenkin oltava kansojen ystäviä ja vapauden liittolaisia. Pitäen tulevaisuus mielessämme meidän on kuitenkin suhtauduttava samalla tavoin myös muissa arabivaltioissa yhä tiukasti vallassa oleviin hallintoihin ja diktatuureihin. Me voimme toimia näin vain, jos me emme elätä turhia harhakuvitelmia ja jos me autamme näitä kansoja rakentamaan demokratian perusedellytykset: oikeusjärjestyksen ja vapaan markkinatalouden sekä demokratian kannalta oleellisimmat perusrakenteet.
<P>
(Jäsen suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="473" NAME="Daniel Cohn-Bendit" AFFILIATION="Verts/ALE">
(DE) Hyvä jäsen Mölzer, onko mielestänne hyvän maun mukaista, että EU neuvottelee parhaillaan eversti Gaddafin kanssa pakolaisten palauttamisesta, kun tiedämme, että Libyan tämänpäiväisissä mielenosoituksissa on loukkaantunut 40 ihmistä? Onko teidän mielestänne parempi pakottaa - yhdessä diktaattorin kanssa - pakolaiset palaamaan? Osoittaako se teidän mielestänne hyvää makua?
<SPEAKER ID="474" NAME="Andreas Mölzer" AFFILIATION="NI">
(DE) Hyvä jäsen Cohn-Bendit, kuten kuulitte, sanoin, että EU:n on otettava kantaa diktaattoreihin, jotka ovat yhä vallassa ja joita yhä pidetään Euroopan unionin kumppaneina; tämä olisi tehtävä ennen kun näissä maissa tapahtuu vallankumouksellisia muutoksia kohti ihmisoikeuksien, demokratian ja oikeusjärjestyksen kunnioittamista. Demokratiaan siirtyminen näissä maissa ei kuitenkaan tarjoa perusteita turvapaikan saannille ja jos näissä maissa nyt todella siirrytään demokratiaan, niin kansalaisten tulee voida pysyä omassa maassaan.
<SPEAKER ID="475" NAME="Elmar Brok" AFFILIATION="PPE">
(DE) Arvoisa puhemies, arvoisa komission jäsen, arvoisa neuvoston puheenjohtaja, meidän on myönnettävä eräs asia, jota me emme ole vielä ymmärtäneet: me joudumme usein tekemään yhteistyötä epädemokraattisten hallintojärjestelmien kanssa, sillä monet maailman maista ovat diktaattorien hallinnassa. Samalla meidän on kuitenkin muistettava tehdä yhteistyötä myös kansalaisyhteiskunnan kanssa; tämä on tärkeää sekä ihmisoikeuksien että demokratian kehittämisen kannalta.
<P>
Toinen asia, jonka haluan sanoa, on tämä: meidän on myönnettävä, että vakaus ei ole ainoa ratkaiseva tekijä. Todellista vakautta voidaan rakentaa vain, jos samalla tuetaan vapautta. Jos me emme tartu tähän tilaisuuteen ja tarjoa apua näiden maiden rohkeille kansalaisille, me saatamme itse ajautua tyhjiöön, jossa olemme kyvyttömiä saamaan aikaan muutoksen tuulia, jollaiset puhalsivat vuonna 1989 Keski- ja Itä-Euroopassa; sen sijaan saatamme joutua todistamaan Iranin vuoden 1979 tapahtumien toistumista.
<P>
Avun tarjoaminen nyt tarkoittaa myös eurooppalaisten vakauden ja turvallisuuden suojaamista - vapaus ja vakaus kulkevat käsi kädessä. Olen siis hyvin kiitollinen siitä, että alkuvaikeuksistaan selvinnyt uusi Euroopan ulkosuhdehallinto ja komissio saavat nyt aikaan selvää edistystä ja laativat järkeviä ehdotuksia. Tässä suhteessa meidän on tärkeää paitsi kehittää ja tehostaa apuamme rakenteellisesti, myös tarjota näille maille apuamme sellaisten demokraattisten rakenteiden luomiseksi, joiden ansiosta demokraattinen kilpailu voi käynnistyä ja demokraatit voivat voittaa vaalit sotilashallinnon tai muslimiveljeskunnan kokoamien ryhmien sijaan; avun vastaanottamisesta tai torjumisesta päättävät tietenkin paikalliset ihmiset. Tämän suhteen meidän on oltava aiempaa rohkeampia ja kenties laadittava ohjelmamme hiukan aiempaa älykkäämmin.
<P>
Toivon, että olemme oikealla tiellä. Jos me pystymme saavuttamaan tämän, me voimme välttää monia menneisyyden virheitä; meidän on käytettävä tämä meille tarjoutuva tilaisuus.
<SPEAKER ID="476" NAME="Saïd El Khadraoui" AFFILIATION="S&amp;D">
(NL) Arvoisa puhemies, Mubarak on kenties poissa pelistä, mutta se voi olla vain välivaihe. Monia muita toimenpiteitä tarvitaan, ja valtaa tällä hetkellä pitävän armeijan on löydettävä uskottava tapa johtaa jo alkanutta siirtymäprosessia. Tämä tarkoittaa poikkeustilan kumoamista ja kaikkien demokraattisten tahojen ottamista mukaan nyt toteutettaviin uudistuksiin. Uuden perustuslain laatiminen on tässä suhteessa ensimmäinen tärkeä askel.
<P>
Euroopan unionin pitäisi omalta osaltaan ottaa käyttöön kaikki mahdolliset suorat ja välilliset keinot siirtymisprosessin ohjaamiseksi. Tämä tarkoittaa muun muassa demokraattisten puolueiden ja kansalaisyhteiskunnan kehittymisen tukemista. Se tarkoittaa myös varojen jäädyttämistä niiltä tahoilta, jotka ovat väärinkäyttäneet valtion varoja. Meidän on tietenkin laadittava taloudellinen tukipaketti, sillä demokratiaan siirtymisen voidaan katsoa onnistuneen vasta sitten, kun talous lähtee nousuun; tämä tulee olemaan huomattavasti vaikeampaa ja edellyttää vielä paljon työtä.
<P>
Lisäksi olemme todellakin havainneet, että sopimuksiin sisältyvät demokratialausekkeet, joita ei ole pantu täytäntöön, ovat osoittautuneet toimimattomiksi ja ne on arvioitava uudelleen.
<SPEAKER ID="477" NAME="Alexander Graf Lambsdorff" AFFILIATION="ALDE">
(DE) Arvoisa puhemies, hyvät parlamentin jäsenet, vallankumouksen etenemistä on usein mahdotonta ennustaa. Se oli mahdotonta Amerikan ja Ranskan vallankumousten kohdalla ja se oli sitä myös Eurooppaa vuosina 1989-1991 ravistelleen vallankumouksen aikana. Meidän on tehtävä selväksi yksi asia: tämä on vain ja ainoastaan egyptiläinen vallankumous. Se ei ole eurooppalainen vallankumous, jota me voisimme jollain tavoin ohjailla. Korkea edustaja Ashton on Egyptissä sen sijaan oikealla asialla; hän on siellä nimenomaan kuuntelemassa, ei sanelemassa Euroopan vaatimuksia.
<P>
Yksi asia on kuitenkin ratkaisevan tärkeä: Egyptissä ei pidä järjestää vaaleja elokuussa, sillä egyptiläiset tarvitsevat aidot vaalit. On hyvä, että muslimiveljeskunta on tullut mukaan perustuslain tarkistamiseen, on perustanut puolueen ja aikoo osallistua vaaleihin. Jotta egyptiläiset saisivat tämän vapauden vallankumouksen päätteeksi aidot vaalit, muslimiveljeskunnan lisäksi myös maallistuneiden tahojen on osallistuttava niihin.
<P>
Haluan sanoa vielä muutaman sanan rahoitusvälineiden mukauttamisesta. Tämä on EU-slangia, jonka merkitystä vain harva ymmärtää. Mitä se tarkoittaa? Ensinnäkin se tarkoittaa lisävarojen myöntämistä, jotta Euroopan investointipankki voisi ryhtyä toimiin. Mitä muuta se tarkoittaa? Me tarvitsemme demokratialle eurooppalaista perustaa, jotta voisimme jatkossa toimia tehokkaammin, nopeammin ja demokraattisemmin näiden kansalaisyhteiskuntien suhteen.
<SPEAKER ID="478" NAME="Mirosław Piotrowski" AFFILIATION="ECR">
(PL) Arvoisa puhemies, Euroopan parlamentti keskustelee jälleen kerran Egyptin tilanteesta, joka muuttuu nopeasti ja edellyttää seurantaa. Egyptin presidentti on luopunut vallasta, mutta se ei ole lievittänyt pelkoja maan ja koko alueen vakauden särkymisestä. On yhä vaarana, että ääriliikkeet nousevat valtaan. Ehdotin aiemmin, että Euroopan parlamentti ja komissio lähettäisivät Egyptiin erityisen tarkkailuvaltuuskunnan, ja nyt tälle valtuuskunnalle olisi annettava valtuudet tehdä päätöksiä. Kyse ei ole vain vapaiden vaalien tukemisesta, vaan myös hätäapupaketin myöntämisestä erityisesti, koska egyptiläiset itse ovat pyytäneet maalleen taloudellista tukea. Tämänhetkisen kriisin kärjistyminen saattaa johtaa levottomuuksiin ja demokratian vastaiseen ilmapiiriin. Toimien vaikuttavuuden takaamiseksi meidän olisi kuultava Yhdysvaltojen diplomaatteja, jotka ovat aktiivisesti mukana tämän alueen politiikassa.
<SPEAKER ID="479" NAME="Bastiaan Belder" AFFILIATION="EFD">
(NL) Arvoisa puhemies, poliittisten vapauksien räikeä polkeminen sekä raastava yhteiskunnallinen ja taloudellinen tilanne ovat johtaneet viikkoja kestäneisiin joukkomielenosoituksiin ja lopulta presidentti Mubarakin eroon.
<P>
Kairon kaduilla puhuttiin, että ainoa egyptiläinen, joka enää noudatti ulkonaliikkumiskieltoa, oli Hosni Mubarak. Pelkät nokkelat puheet eivät kuitenkaan auta kohentamaan egyptiläisten keskimääräistä elintasoa. Se tulee olemaan yksi Mubarakin seuraajien ensimmäisistä tehtävistä, jos he eivät halua joutua uuden mielenosoitusaallon kohteeksi. Samalla me odotamme yhä sisäisen demokratiaan siirtymisprosessin käynnistymistä. Tämän prosessin rauhanomaisen etenemisen takaaminen on äärimmäisen tärkeää ei vain Egyptin kansalaisyhteiskunnalle itselleen, vaan myös koko alueelle.
<P>
Kannatan kaikkea apua, jonka Euroopan unioni voi myöntää tämän kaksinkertaisen siirtymisprosessin edistämiseksi; tämä koskee myös koptien vaikeaa asemaa sekä Egyptin ja Israelin suhteiden jatkuvuutta.
<SPEAKER ID="480" NAME="Barry Madlener" AFFILIATION="NI">
(NL) Arvoisa puhemies, nyt kun pöly on Egyptissä laskeutunut, meidän on aika avata silmät nähdäksemme, mitä Pohjois-Afrikassa todella tapahtuu.
<P>
Monet mielenosoittajista eivät vaadi demokratiaa, vaan sharia-lain noudattamista. "Allah akbar" -huutoja kuultiin mielenosoitusten aikana useasti. Toimittajia ahdisteltiin, alankomaalainen kirjeenvaihtaja uhattiin tappaa ja kaikkein surullisinta on, että loistava amerikkalainen toimittaja Lara Logan joutui väkijoukon raiskaamaksi.
<P>
Diktaattori Ahmadinejadin ja Al Qaidan takana olevat ajatollahit ovat varmasti riemuissaan. Muslimiveljeskunta voi nyt jakaa pyhää sotaansa Israelia ja länsimaita vastaan.
<P>
Älkää olko liian sinisilmäisiä. Egyptiläisillä on edessään tärkeä valinta. Nouseeko islamistien muslimiveljeskunta valtaan vai saako Egypti maallistuneen hallituksen? Jos Egyptissä ryhdytään noudattamaan sharia-lakia, koptilaisilla kristityillä, uskostaan luopuneilla muslimeilla, naisilla ja homoilla ei ole siellä ihmisarvoista tulevaisuutta. Jos muslimiveljeskunnan islamistit saavat tahtonsa läpi, Israelista tulee jälleen kerran väkivallan kohde.
<P>
Ainoa oikeudenmukainen kannanotto, jonka voimme egyptiläisille nyt esittää, on: älkää valitko sharia-lakia, valitkaa vapaus! Islam ja demokratia eivät sovi yhteen. Egyptin uutta perustuslakia ei saa alistaa sharialle. Imaamien ei pidä antaa ohjailla politiikkaa. Alankomaiden vapauspuolueella on rohkeutta sanoa tämä ääneen. Onko Euroopan parlamentilla ja komissiolla rohkeutta tehdä samoin? Tähän kysymykseen meidän on vastattava tänään.
<SPEAKER ID="481" NAME="Ioannis Kasoulides" AFFILIATION="PPE">
(EN) Arvoisa puhemies, Hosni Mubarakin lähtö on merkki siirtymisestä kohti Egyptin kansan vaatimaa moniarvoista demokratiaa.
<P>
Vastuu Egyptin johtamisesta on nyt asevoimilla; niiden on lyhyen ajan kuluessa toteutettava aito demokratia, oikeusjärjestys ja riippumaton oikeuslaitos, hyvä hallintotapa sekä vastuuvelvollisuus korruptioepäilyjen tapauksessa. Sotilasjohdon ei pidä tuottaa pettymystä nuorisolle, joka oli mielenosoitusten eturintamassa ja jonka edustajat tulisi kutsua osallistumaan demokratian rakentamiseen siirtymäkauden aikana.
<P>
Egyptin viesti on osoitettu koko arabimaailmalle. Arabimaat ovat meidän kumppaneitamme; meillä ei ole minkäänlaista aikomusta holhota niitä tai pakottaa niitä mihinkään ulkoa käsin. Viesti, jonka egyptiläiset ja tunisialaiset niille lähettävät, on kuitenkin: "Ryhtykää uudistuksiin nyt. Rakentakaa demokratiaa, harjoittakaa hyvää hallintoa ja torjukaa korruptiota; muutoin joudutte kohtaamaan kansan vihan."
<P>
Tätä viestiä ei ole osoitettu vain arabimaille. Eilen siihen yhdyttiin Turkin Diyarbakirissa sekä Teheranissa ja muissa Iranin kaupungeissa. Kansa voi todella käyttää valtaa!
<SPEAKER ID="482" NAME="Richard Howitt" AFFILIATION="S&amp;D">
(EN) Arvoisa puhemies, on hienoa, että korkea edustaja on ensimmäinen ja korkein ulkomainen diplomaatti, joka vierailee Egyptissä. Tämän keskustelun jälkeen hänellä on siellä mukanaan Euroopan parlamentin tuki poliittisten vankien välittömälle vapauttamiselle, rauhanomaisten mielenosoitusten väkivaltaisesta tukahduttamisesta vastuussa olevien viemiselle oikeuteen sekä ihmisoikeusloukkauksiin aiemmin syyllistyneiden henkilöiden varojen jäädyttämiselle ja muille tarpeellisille toimille.
<P>
Arvoisa komission jäsen, tämä oli sosiaalisen median vallankumous, joka suunniteltiin Internet-kahvilassa ja jonka sankareihin kuuluu Googlen Wael Ghonim. Vodafonen kaltaisten yhtiöiden pitäisi sen sijaan ottaa opikseen palveluidensa keskeyttämisestä. Meidän pitäisi kehottaa niitä liittymään ihmisoikeusjärjestöjen rinnalle Global Network Initiative -aloitteeseen osoittaakseen, että ne puolustavat ilmaisunvapautta sen ollessa vaarassa.
<P>
Euroopan parlamentti arkaili Tunisian tilanteen käsittelemistä. Me keskustelimme Tunisiasta silloin, kun egyptiläiset osoittivat mieltään, ja nyt me keskustelemme Egyptistä, kun meidän pitäisi kenties pikemminkin pohtia, miten me voisimme tukea demokratiaan siirtymistä Jemenissä, Syyriassa, Libyassa ja muissa arabimaissa jo ennen kun kuolonuhrien määrä pakottaa Euroopan ja koko maailman pohtimaan sitä.
<SPEAKER ID="483" NAME="Marielle De Sarnez" AFFILIATION="ALDE">
(FR) Arvoisa puhemies, jos me emme ole nyt viimeaikaisten ja yhä jatkuvien tapahtumien tasalla, historia ei tule antamaan meille sitä anteeksi. Mielestäni on siis hyvin tärkeää, että Euroopan unioni ottaa nopeasti opiksi sen viimeaikaisten tapahtumisen aikaisesta - kauniisti sanottuna - suhteellisen vähäisestä aktiivisuudesta.
<P>
Tästä syystä meidän ei pidä säästellä vaivojamme. Meidän on annettava täysi ja ehdoton tukemme demokratiaan siirtymiselle sekä Tunisiassa että Egyptissä. Meidän on oltava näiden kansojen puolella ja meidän on osoitettava se. Meidän on tehtävä kaikkemme varmistaaksemme, että näiden vallankumousten ja muutosten tuloksena erityisesti Egyptissä syntyy nykyistä vahvempi oikeusjärjestys. Yksin oikeusjärjestys voi edistää vakautta ja mahdollistaa koko alueen vakautumisen. Tämä on siis äärimmäisen tärkeää. Meidän on järjestettävä lahjoittajakonferenssi ja ennen kaikkea meidän ei pidä pelätä. Nämä vallankumoukset ovat tunisialaisten ja egyptiläisten maallisia vallankumouksia; he haluavat vain demokratiaa ja kehitystä, jotka ovat toisistaan erottamattomia. Meidän on kuitenkin tarkistettava naapuruuspolitiikkaamme ja tarkasteltava valtioiden välisiä suhteita, mutta myös erilaisten yleisten mielipiteiden välisiä suhteita. Se on nimenomaan Euroopan parlamentin tehtävä.
<SPEAKER ID="484" NAME="Sajjad Karim" AFFILIATION="ECR">
(EN) Arvoisa puhemies, tämänpäiväinen keskustelu poikkeaa suuresti keskustelusta, joka käytiin tässä istuntosalissa vain muutamia päiviä sitten. Egyptin kansan on tärkeää tietää, että me olemme heidän puolellaan. On hyvä, että EU:n korkea edustaja on parhaillaan vierailulla tällä alueella.
<P>
Egyptin kansan on nyt luotettava siihen, että maan armeija järjestää vapaat ja oikeudenmukaiset vaalit, että se luo sellaisen yhteiskunnan, josta kansa on maksanut hengellään ja verellään. Kansainvälisen yhteisön on nyt astuttava kuvaan auttamaan Egyptin instituutioiden rakentamisessa ja mahdollistamaan poliittisten puolueiden esiintulo ja vaaleihin osallistuminen. Toivon, että Euroopan unioni tekee tässä suhteessa velvollisuutensa.
<P>
Arvoisa komission jäsen, kehitysmaiden johtajien valitettava tapa ohjailla varoja on varsin hyvin kaikkien tiedossa. Euroopan unionin on korkea aika sanoa, että sitä ei enää käytetä hyväksi tällaisessa varojen kierrätyksessä.
<SPEAKER ID="485" NAME="Pino Arlacchi" AFFILIATION="S&amp;D">
(EN) (Esittää jäsen Madlenerille sinisen kortin kysymyksen työjärjestyksen 149 artiklan 8 kohdan mukaisesti.) Arvoisa puhemies, Egyptin demokratiaan siirtymisen murheelliset tulokset kuvattiin hetki sitten. Todettiin, että fundamentalisti-islamistit ottavat maassa väistämättä vallan demokraattisin keinoin ja niin edelleen.
<P>
Eikö tämä käsitys ole teidän mielestänne katastrofaalinen ja täysin väärä? Eikö meidän olisi syytä ottaa huomioon, että Lähi-idän fundamentalismin ja terrorismin syyt ovat tiiviisti sidoksissa alueella vallitsevaan hirmuhallintoon ja että tästä lähtien demokraattiset hallintojärjestelmät saattavat vähentää sekä fundamentalismia että terrorismia?
<SPEAKER ID="486" NAME="Barry Madlener" AFFILIATION="NI">
(NL) Arvoisa puhemies, halusin tuoda esiin yhden Egyptiä uhkaavan todellisen vaaran, nimittäin sen, että koko maa saattaa joutua islamistisen muslimiveljeskunnan valtaan. Haluan samalla kehottaa kaikkia parlamentin jäseniä ja komissiota tunnustamaan tämän riskin ja välittämään egyptiläisille selvän viestin: jos he valitsevat muslimiveljeskunnan ja sharian, he eivät saa meiltä minkäänlaista tukea. Mielestäni meidän on hyvin tärkeää välittää tämä viesti nyt ja toivon, että tuette minua tässä.
<SPEAKER ID="487" NAME="Cristian Dan Preda" AFFILIATION="PPE">
(RO) Arvoisa puhemies, 18 päivää kestäneet mellakat, Hosni Mubarakin ero ja korkean sotilasneuvoston valtaannousu avaavat tietä demokratiaan siirtymiselle. Me toivomme, että Egyptissä siirrytään demokratiaan. Tilanne epäilemättä kehittyy ja se kehittyy nopeudella, joka on vallankumouksille tyypillinen. Kuten tiedätte, perustuslaki jäädytettiin ja parlamentti hajotettiin hiljattain; perustuslain uudistamiseksi perustettu valiokunta on ehdottanut muutosten tekemistä 10 päivän kuluessa sekä parlamentti- ja presidentinvaalien järjestämistä kuuden kuukauden kuluessa.
<P>
Euroopan unionin on käytettävä kaikki mahdolliset keinot tukeakseen kaikkia sellaisia muutoksia, jotka voivat viedä kohti demokratiaan siirtymistä. Haluan samalla kuitenkin varoittaa liiasta kiirehtimisestä, sillä tällaiset muutosprosessit vaativat jonkin verran aikaa. On syytä muistaa, että demokraattiset voimat tarvitsevat kipeästi uudistamista ja vahvistamista, jotta poliittista ympäristöä ei saateta epätasapainoon.
<SPEAKER ID="488" NAME="Rosario Crocetta" AFFILIATION="S&amp;D">
(IT) Arvoisa puhemies, hyvät parlamentin jäsenet, ensin Facebookin virtuaalisessa yhteisössä ja nyt myös todellisessa yhteiskunnassa miljoonat egyptiläiset vaativat vaurauden tasapuolisempaa jakautumista ja oikeudenmukaisuutta sekä vastustavat korruptiota. Väliaikaisesta sotilashallinnosta on siirryttävä todelliseen demokratiaan: on laadittava uusi perustuslaki, pidettävä uudet vaalit, poistettava kuolemanrangaistus, tehtävä vankilaoloista inhimillisiä sekä lisättävä sosiaalisia oikeuksia ja vapauksia.
<P>
Tämä tulee olemaan vaikeaa. He, jotka ovat valmiita käyttämään kaikki mahdolliset keinot ajaakseen ihanteitaan, odottavat sopivaa tilaisuutta. Me haluamme uskoa Egyptin suureen kansaan, joka ei ole koskaan kokenut demokratiaa. Me haluamme maallistuneen demokratian, jossa uskonnolliset vaikuttajat ja poliittinen valta on erotettu toisistaan; me haluamme demokratian, jossa vähemmistöt hyväksytään osaksi yhteiskuntaa ja jossa ihmisille tarjotaan todellisia oikeuksia: oikeus julkiseen terveydenhuoltoon, sosiaaliturvaan ja työhön.
<P>
Eurooppa tukee tätä pyrkimystä investoimalla varoja, joilla voidaan edistää Egyptin aitoa kehittymistä irti diktatuurista, irti kurjuudesta ja irti köyhyydestä.
<SPEAKER ID="489" NAME="Edward McMillan-Scott" AFFILIATION="ALDE">
(EN) Arvoisa puhemies, kollegat saivat maanantaina minulta sähköpostiviestin, jossa kuvasin kokemuksiani viime viikonloppuna tekemältäni epäviralliselta Kairon-matkalta. Oli kunnia olla siellä paikan päällä ihmisoikeuksien ja demokratian komitean varapuheenjohtajana.
<P>
Jäsen Kasoulides viittasi nuorison merkittävään rooliin Egyptin viimeaikaisissa tapahtumissa. Hän on täysin oikeassa. Nuorisolla oli ratkaiseva asema. Keskustelin aivan hetki sitten yhden järjestäjistä kanssa ja kysyin häneltä, onko hän yhä toiveikas. Hän vastasi: "Tietenkin olen. Asiat ovat menossa oikeaan suuntaan."
<P>
Ongelmia on kuitenkin yhä. Vaalien aikataulu on huono ja perustuslain uudistamisen aikataulu on aivan liian kireä. Aikaa tarvitaan paljon enemmän. Me puhumme nyt Egyptistä, mutta nämä muutokset ovat leviämässä myös laajemmalle. Tämä on aivan kuin vuonna 1989. Euroopan unioni tarvitsee erityisiä menettelyitä - tämä parlamentti, komissio, neuvosto ja Euroopan ulkosuhdehallinto. Me tuemme Cathy Ashtonin demokratian hyväksi tarjoamaa käsirahaa, mutta meidän on tehtävä enemmän. Meidän on kannustettava uudistuksia palkinnoin.
<P>
Kuten sanoin Kairossa sunnuntaina - ja toivon voivani sanoa samoin myös muiden kansojen edessä: "En ole täällä brittinä enkä eurooppalaisena; olen täällä Egyptin kunniakansalaisena." Tämä pätee yhä.
<SPEAKER ID="490" NAME="Francisco José Millán Mon" AFFILIATION="PPE">
(ES) Arvoisa puhemies, Egyptin korkean sotilasneuvoston suunnitelmista on otettava tarkemmin selvää.
<P>
Yksi keskeinen hanke on demokraattisten vaalien järjestäminen kuuden kuukauden kuluessa asiantuntijoiden johtaman perustuslakiuudistuksen jälkeen. Olen kuitenkin kuullut myös, että Yhdistyneen kuningaskunnan ulkoasiainministerin mukaan ensi viikolla saamme nähdä uuden hallituksen, johon pitäisi kuulua myös opposition edustajia.
<P>
Joka tapauksessa olemme kaikki varmasti yhtä mieltä siitä, että paras vaihtoehto tällä hetkellä on vaaleihin asti jatkuva mahdollisimman laajan poliittisen rintaman tukema siirtymävaihe. Yhteiskunnallisten tahojen olisi lisäksi suositeltavaa pyrkiä yhdessä varmistamaan, että siirtymävaihetta ei rasiteta liiallisilla jännitteillä.
<P>
Hyvät kuulijat, Euroopan unionin on tuettava demokratiaan siirtymistä ja pyrittävä edistämään sen onnistumista. Egypti on keskeisessä asemassa oleva valtio, ja siellä tapahtuvat muutokset tuntuvat kaikkialla Välimeren alueella ja arabimaissa. Tästä syystä mielestäni on hyvä, että korkea edustaja Ashton vierailee Kairossa ensi viikolla.
<P>
Vielä yksi huomautus: Tunisialaiset ja egyptiläiset ovat antaneet meille oppitunnin kansan halusta demokratiaan. Toivon, että ulkoasiainministerit eivät ylenkatso tätä opetusta tullessaan arvioimaan Kuubaa koskevaa yhteistä kantaa, jonka tavoitteena on nimenomaan edistää Kuuban siirtymistä demokratiaan ja joka puolustaa vapauden puolustajia.
<SPEAKER ID="491" NAME="Kader Arif" AFFILIATION="S&amp;D">
(FR) Arvoisa puhemies, arvoisa komission jäsen, emme voi toistaa liiaksi sitä, että eteläisen Välimeren alueen ja laajemmin ottaen arabimaailman tämänhetkiset tapahtumat ovat historiallisia etenkin niille kansoille, jotka saavat nyt nauttia henkilökohtaisista ja yhteisistä vapauksista puoli vuosisataa sen jälkeen, kun heidän maansa vapautui siirtomaavallasta. Te sanotte, että nämä tapahtumat ovat historiallisia, mutta myös odottamattomia, kuten kansan vallankumousten tapahtumat yleensä. Tämä muuttunut tilanne vaatii meitä kuitenkin uusimaan täysin näkemyksemme, politiikkaamme ja suhteemme näihin maihin. Ehdotuksia on tehty.
<P>
Tähänastinen varsin varovainen toimintatapamme selittyy helposti huolestuttavalla pakkomielteellämme vakaudesta; tarkoitan tällä sitä pelkojemme ruokkimaa turvallisuushakuista lähestymistapaa, jonka päätavoitteita olivat maahanmuuton, terrorismin ja radikaalin islamismin torjunta joidenkin taloudellisten etujen ja energiansaannin turvaamisen ohella.
<P>
Me hyväksyimme autoritaariset hallintojärjestelmät silloin, kun niiden ainoana tavoitteena oli vahvistaa pelkomme. Kansalaisten mielenosoitukset ovat tuoneet politiikkojemme epäonnistuneisuuden ilmiselvänä esiin; me emme voi enää laatia analyysejamme samojen pelkojen pohjalta tai sanoisinko jopa samojen muukalaisvihan sävyttämien uskomusten pohjalta. Siksi meidän on seisottava niiden rinnalla, jotka tavoittelevat vapautta ja demokratiaa, siellä, missä on mahdollista olla muslimi, demokraatti ja maallistunut. Tämä on se viesti, joka meille on annettu.
<SPEAKER ID="492" NAME="Georgios Koumoutsakos" AFFILIATION="PPE">
(EL) Arvoisa puhemies, Tunisian ja Egyptin kansannousut ovat jo käynnistäneet poliittisen dominovaikutuksen useissa muslimimaissa. Kansanryhmät lähtevät kaduille esittääkseen vaatimuksia ja pyyntöjä, jotka on tukahdutettu vuosikymmenien ajan.
<P>
Huomatkaa: tämä ei ole vielä päättynyt; tämä on vasta alkua. Uusia haasteita ja uusia näköaloja. Kysymys kuuluu: Mitä Eurooppa tekee? Mitä se voi tehdä ja mitä sen täytyy tehdä? Ei ainakaan sitä, mitä se on tehnyt tähän asti. Eurooppa ei ole käytännössä katsoen reagoinut mitenkään, siltä on puuttunut yhtenäisyys ja nopea toimintakyky. Miten Eurooppa aikoo reagoida esimerkiksi uuteen maahanmuuttajien virtaan? Ei varmastikaan tähänastisella tavalla, sillä pohjoiset jäsenvaltiot eivät ole osoittaneet minkäänlaista solidaarisuutta eteläisiä jäsenvaltioita kohtaan.
<P>
Me olemmekin laatineet tästä asiasta komissiolle kysymyksen kyproslaisten, maltalaisten, ranskalaisten, espanjalaisten ja italialaisten kollegojemme kanssa. Laajemman naapurustomme tilanteen kehittymisestä on tulossa EU:n naapuruuspolitiikan mittapuu. Pystymmekö me vastaamaan tähän haasteeseen vai emme? Aika on loppumassa kesken. Lampedusa kutsuu meitä.
<SPEAKER ID="493" NAME="Carmen Romero López" AFFILIATION="S&amp;D">
(ES) Arvoisa puhemies, haluan aiempien puhujien tapaan onnitella korkea edustaja Ashtonia hänen tuoreesta vierailustaan Tunisiaan ja hänen ensiviikkoisesta vierailustaan Egyptiin.
<P>
Yhdyn edellisen puhujan kysymykseen: mitä Eurooppa voi tehdä? Meidän on erittäin tärkeää osoittaa selvästi tukevamme näitä maita tällä hetkellä. Maantieteellisistä ja historiallisista syistä Eurooppa on Välimeren alueen maiden luonnollinen liittolainen. Nyt on oikea aika osoittaa näille maille, miten suuressa arvossa pidämme niitä, miten mullistavalla tavalla ne ovat vaikuttaneet naapuruuspolitiikkaamme ja miten suuret odotukset meillä on tämän Välimeren alueen uuden tilanteen suhteen, jonka Egyptin ja Tunisian nuoret ovat saaneet aikaan meidän yllätykseksemme.
<P>
Meidän on nyt tuettava näitä muutoksia, kuten aiemmat puhujat ovat todenneet. Meidän on ennen kaikkea tehtävä loppu sortokoneistosta - on syytä muistaa, että diktatuuri jatkuu yhä, vaikka diktaattori onkin luopunut vallasta -, meidän on lakkautettava poikkeustila ja tuettava demokratiaa ajavia tahoja, jotta Eurooppa voi aidosti viedä tätä prosessia eteen päin, jotta demokratia voi aidosti vakiintua ja jotta uusi kumppanuus saadaan rakennettua.
<P>
Rahoitusvälineiden mukauttamisesta esitetyt näkemykset eivät ole aiheettomia. Tosiasia on se, että eräs ajanjakso on jäänyt taakse ja me siirrymme nyt kohti uutta aikaa.
<SPEAKER ID="494" NAME="Boris Zala" AFFILIATION="S&amp;D">
(SK) Arvoisa puhemies, jäsen Verhofstadtin puheenvuoron kontekstista käy selväksi, että Egyptin demokraattinen oppositio ei ole onnistunut järjestämään yhtenäistä ryhmää, joka voisi edustaa kaduilla mieltään osoittaneita vallankumouksellisia. Demokraattisen järjestelmän perustaminen on huomattavasti mutkikkaampaa kuin diktaattorin suistaminen vallasta.
<P>
Yksi Keski-Euroopassa vuonna 1989 tapahtuneiden vallankumousten leimallinen piirre oli kyky luoda välittömästi aitoja organisaatioita, jotka saattoivat edustaa vallankumouksen järjestäneitä demokraattisia, maallistuneita tahoja.
<P>
Euroopan unionin tuelle on tilaa. Tämä saattaa olla tärkeämpää kuin rahoitus ja muut asiat. Nämä tulevat olemaan tärkeitä myöhemmässä vaiheessa.
<P>
Kuka voi istua sotilasjohtajien kanssa saman pöydän ääreen ja aidosti neuvotella heidän kanssaan? Kuka tulee vaaleissa olemaan demokratiaa vaativien tahojen todellinen edustaja? Tähän kysymykseen ei ole vielä löydetty vastausta, ja Euroopan unioni voi auttaa tässä asiassa. Jos me onnistumme tässä, meidän ei tarvitse enää pelätä, että Egypti ajautuu Iranin tielle, vaan me voimme päin vastoin olla varmoja siitä, että Iran tulee seuraamaan Egyptiä sen valitsemalla tiellä.
<P>
(Jäsen suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="495" NAME="Richard Howitt" AFFILIATION="S&amp;D">
(EN) Arvoisa puhemies, haluaisin sanoa ystävälleni jäsen Zalalle, että olen todennut hänen kertomuksensa henkilökohtaisista kokemuksistaan vallankumouksen ajoilta erittäin hyödyllisiksi. Hyvä jäsen Zala, haluaisin kuulla näkemyksenne kahdesta tätä asiaa koskevasta kysymyksestä. Tavallisten kansalaisten kannalta, jos ulkomaat eivät pysty puhumaan demokratian puolesta, eikö se edistä ääriliikkeitä niiden hillitsemisen sijaan? Jos ulkomaat puhuvat demokratian puolesta, koetaanko se sekaantumisena ja epäasiallisena? Kuulisin mielelläni näkemyksiänne tästä.
<SPEAKER ID="496" NAME="Boris Zala" AFFILIATION="S&amp;D">
(SK) Kiitän tästä kysymyksestä. Meillä on mielestäni nyt riittävästi kokemusta autoritaaristen hallintojärjestelmien vastaisista vallankumouksista epäilläksemme, että neuvomme saatetaan kokea sekaantumisena toisen maan sisäisiin asioihin. Vuonna 1989 me epäilemättä tunsimme ja kuulimme monien ulkomaisten tahojen näkemyksiä. Meidän on luotettava omaan historialliseen kokemukseemme. Me voimme neuvoa näitä maita monin, monin tavoin, ja jos neuvomme ovat järkeviä, ne ovat mielestäni hyväksyttäviä.
<SPEAKER ID="497" NAME="Laima Liucija Andrikien" AFFILIATION="PPE">
(EN) Arvoisa puhemies, Egyptin tapahtumat voivat vaikuttaa huomattavalla tavalla koko alueen tilanteeseen ja EU:n suhteisiin tämän alueen maihin. Tästä syystä meidän on tärkeää huomioida nämä muutokset ajoissa, osoittaa olevamme kiinnostuneita niistä sekä toimia ennakoivasti.
<P>
Kun kansakunta - Egyptissä tai muualla maailmassa - kokoontuu yhteen vaatiakseen oikeutta demokratiaan, EU:n on tarjottava apuaan, jotta kansa voisi tehdä unelmastaan totta.
<P>
Egyptin perustuslaki on jäädytetty, parlamentti on hajotettu ja presidentinvaalit on päätetty järjestää myöhemmin tänä vuonna; tässä tilanteessa on hyvin tärkeää varmistaa, että maassa voidaan järjestää vapaat ja oikeudenmukaiset vaalit. Kansa voi nauttia oikeudestaan vapaisiin tiedotusvälineisiin ja sananvapauteen.
<P>
Samaan aikaan on olemassa riski, että jos demokratian perusrakenteita ei luoda ennen vaalien pitämistä, niin silloin ääriliikkeillä on mahdollisuus päästä valtaan.
<SPEAKER ID="498" NAME="Zuzana Roithová" AFFILIATION="PPE">
- (CS) Arvoisa puhemies, arvoisa komission jäsen, tuen varauksetta kaikkia korkean edustajan tähänastisia toimia Egyptin auttamiseksi demokratian ja hyvin voinnin rakentamisessa ilman enempää verenvuodatusta. Tämä ei kuitenkaan tarkoita, että meidän pitäisi sulkea silmämme lisääntyvältä väkivallalta, jota radikaalit muslimit harjoittavat koptilaisia kristittyjä vastaan. Olen yhteydessä eurooppalaisiin ja tšekkiläisiin, jotka auttavat kopteja ja jotka samalla asettavat oman henkensä alttiiksi. Euroopan unionin on pyydettävä Egyptin armeijaa avoimesti näyttämään esimerkkiä ja rankaisemaan kristittyjen vainoajia. Samaan aikaan Euroopan unionin pitäisi aktiivisesti auttaa vaarassa olevia kopteja siirtymään väliaikaisesti turvalliseen maahan.
<P>
Pyydän teitä ehdottamaan, että neuvosto käynnistäisi direktiivin 2001/55/EY nojalla tilapäiset suojelutoimet koptien hengen suojelemiseksi siihen asti, kunnes he voivat elää turvassa kotimaassaan. Arvoisa komission jäsen, voitteko ehdottaa tätä?
<SPEAKER ID="499" NAME="Simon Busuttil" AFFILIATION="PPE">
(MT) Arvoisa puhemies, tämänhetkisessä tilanteessa meidän on tehtävä kolme asiaa. Ensinnäkin siirtymävaiheessa olevalle Egyptille ja myös Tunisialle on välittömästi tarjottava tukea, jotta ne voivat edetä kohti täyttä ja vakaata demokratiaa. Toiseksi meidän on laadittava jokaiselle maalle, joka on aikeissa siirtyä demokratiaan, siis esimerkiksi Tunisialle ja Egyptille, pitkän aikavälin suunnitelma; kutsun sitä Marshall-suunnitelmaksi. Suunnitelman avulla me voimme osoittaa, että me tuemme niitä, jotka pyrkivät siirtymään demokratiaan, ja että demokratian on vaurauden edellytys.
<P>
Kolmanneksi meidän on uudistettava Välimeren aluetta koskeva politiikkamme täysin. Meidän on ymmärrettävä ja myönnettävä se, että politiikassa ei huomioitu arabimaissa mahdollisesti tapahtuvia muutoksia, jotka ovat nyt toteutuneet.
<SPEAKER ID="500" NAME="Ioan Mircea Paşcu" AFFILIATION="S&amp;D">
(EN) Arvoisa puhemies, viime kerralla osa jäsenistä toi esiin turhautuneisuutensa niiden julkisten - nimenomaan julkisten - kannanottojemme, ei toimiemme, laimeaan sävyyn, jotka koskivat Egyptin tilannetta ennen Mubarakin vallasta luopumista. Korkea edustaja Ashton on tässä tilanteessa tietenkin puun ja kuoren välissä, mutta jos me haluamme, että EU:ta kuunnellaan, niin meidän on puhuttava riittävän äänekkäästi.
<P>
Omien, Romaniassa saamieni kokemusten perusteella oletan, että Egyptissä todelliset vaikeudet ovat vasta alkamassa. Presidentti Mubarakin lähtö ei suinkaan ratkaissut egyptiläisen yhteiskunnan ongelmia, vaan ne tulevat vaikeutumaan ja lisääntymään entisestään. Jotkin näistä ongelmista vaikuttavat meihin suoraan esimerkiksi, jos armeija ei täytä lupaustaan vapaiden vaalien järjestämisestä tai irtisanoo Israelin rauhansopimuksen.
<P>
Pidän kuitenkin rohkaisevana sitä, että olemme halukkaita ennakoimaan tällaisia ongelmia ja puuttumaan niihin sopivimmalla tavalla tiiviissä yhteistyössä paikallisviranomaisten kanssa.
<SPEAKER ID="501" NAME="Alexandra Thein" AFFILIATION="ALDE">
(DE) Arvoisa puhemies, hyvät parlamentin jäsenet, olen kotoisin Berliinistä; koko maailma iloitsi berliiniläisten kanssa, kun muuri murtui ja rajat kaikkialla Itä-Euroopassa aukenivat. Egyptin tapahtuminen yhteydessä me reagoimme liian myöhään, liian varovaisesti ja ennen kaikkea liian tunteettomasti. Missä oli meidän ilomme? Me puhuimme vain "vakauden säilyttämisestä". Vapaus on kuitenkin kaikkein tärkein asia jokaiselle maailman ihmiselle.
<P>
Me saksalaiset tiedämme erityisen hyvin, mistä siinä on kyse. Egyptissä ei ollut todellista vakautta; siellä oli sortovalta. Vapaus ja vakaus voivat kulkea käsi kädessä missä tahansa. Tästä syystä meidän ei pidä sanella egyptiläisille, ketä heidän pitäisi äänestää. Jos vaalit järjestetään oikeudenmukaisella ja demokraattisella tavalla, meidän on tunnustettava niiden tulokset. Meidän ei pidä sortua samaan ylimielisyyteen, jonka vallassa olimme Palestiinan tai jopa Algerian vaalien yhteydessä, ja uskotella, että voimme itse päättää tunnustammeko vai emmekö tunnusta vaaleilla valittuja henkilöitä. Meidän on hyväksyttävä egyptiläisten tekemät valinnat.
<SPEAKER ID="502" NAME="Franziska Katharina Brantner" AFFILIATION="Verts/ALE">
(EN) Arvoisa puhemies, haluan sanoa komission jäsen Fülelle, että meidän on todella painotettava siviilihallintoon siirtymistä ja varmistettava, että tämänhetkinen sotilashallinto pitää lupauksensa.
<P>
Perustuslain uudistamista valmisteleva valiokunta on ymmärtääkseni perustettu, mutta siinä ei ole yhtäkään naista. Se on sääli, sillä niin monet naiset - nuoret naiset - osoittivat miesten rinnalla mieltään ja varmistivat siten, että tämä demokratiaan siirtyminen, tämä vallankumous, koskee koko yhteiskuntaa. Meidän on siis tuettava heitä. Kun te menette sinne ja kun korkea edustaja Ashton menee sinne, meidän on pyydettävä, että te voitte keskustella naisten kanssa; teidän ei pidä tyytyä tapaamaan vain "tavanomaisia tahoja", vaan myös niitä, jotka osallistuivat vallankumoukseen, mutta joiden ääni pääsee vain harvoin kuuluviin.
<P>
Meidän on vaadittava, että kaikki vangit vapautetaan ja että tapahtuneet väkivallanteot tutkitaan. Lopuksi haluan sanoa, että korkea edustaja Ashton on mielestäni oikeassa: panokset ovat nyt korkeat ja meidän on ajateltava sen mukaisesti. Tässä on kyse EU:n kaupasta, viisumeista, rahasta - ja rohkeudesta.
<SPEAKER ID="503" NAME="Struan Stevenson" AFFILIATION="ECR">
(EN) Arvoisa puhemies, komission jäsen ylisti tämän keskustelun alussa niiden nuorten rohkeutta, jotka lähtivät Egyptissä ja Tunisiassa kaduille ja saivat aikaan kansannousun.
<P>
Viime maanantaina sadat tuhannet ihmiset lähtivät Teheranissa ja muissa Iranin kaupungeissa kaduille, mutta heidät pysäytettiin raa'asti. Heidät murskattiin. Yksi nuori opiskelija sai surmansa. Toisia on kidutettu ja suljettu vankilaan, jossa heidät todennäköisesti teloitetaan yrityksestään vastustaa fasistihallintoa.
<P>
Miksi me emme ole rohkaisseet heitä sanallakaan? Miksi Teheranin mullahit saavat meidät aina luikkimaan karkuun? Miksi me ole tuominneet millään tavoin Asrafin leirillä olevien 3 400 opposition edustajan psykologista kidutusta ja piiritystä? Meidän on aika ryhtyä toimeen ja osoittaa, että me tuemme Iranin oppositiota.
<SPEAKER ID="504" NAME="Nikolaos Salavrakos" AFFILIATION="EFD">
(EL) Arvoisa puhemies, Välimeren etelärannan viimeaikaiset kansannousut ja mahdollisesti vasta kytemässä olevat kumoukset antavat meille aihetta syvään huoleen. Meidän on tunnistettava näiden kansannousujen aiheuttaja. Onko se köyhyys, uskonto, epäoikeudenmukaisuus, korruptio vai demokratian ja vapauden puute? Mitä nämä ihmiset haluavat? Miksi he kapinoivat nyt sitä hallintojärjestelmää vastaan, jonka puolesta he ovat äänestäneet viimeisten 30 tai 40 vuoden ajan?
<P>
Vaikuttaa siltä, että me Euroopan parlamentissa kuvittelemme olevamme todellisen demokratian täydellinen ruumiillistuma. Ensimmäinen ratkaisu, jota ehdotamme, on raha. Heillä oli rahaa, ja muutama älykäs ihminen laittoi sen säästöön. Meidän on kuitenkin ymmärrettävä, että keskeinen kysymys on nyt geopoliittinen vakaus, muutokset, joita se voi aiheuttaa tällä alueella, kansan reaktion vaikutukset sekä kehittyvä uusi tasapaino.
<SPEAKER ID="505" NAME="Štefan Füle">
komission jäsen. - (EN) Arvoisa puhemies, haluan kiittää parlamentin jäseniä heidän arvokkaista huomautuksistaan ja kysymyksistään. Arvostan suuresti tänään käymäämme keskustelua Egyptin tapahtumista ja parhaasta tavasta reagoida niihin. Kuulin monia rakentavia huomioita ja ehdotuksia ja aion välittää teidän viestinne komission varapuheenjohtajalle ja unionin ulkoasioiden ja turvallisuuspolitiikan korkealle edustajalle.
<P>
Me pohdimme yhdessä, miten näihin ongelmiin voidaan vastata parhaalla mahdollisella tavalla, ja huomioimme ne ensisijaisen tärkeinä asioina myös myöhemmin, kun toimemme Egyptin suhteen etenevät. Vakuutan teille, että me aiomme käynnissä olevan tarkistusprosessin aikana tarkastella kattavasti molempia keskeisiä tekijöitä: ensinnäkin näiden maiden siirtymis- ja uudistamistarpeita, mutta toiseksi myös näiden mullistavien historiallisten tapahtuminen strategisia vaikutuksia naapurialueeseemme ja naapuruuspolitiikkaamme. Euroopan parlamentilla on tässä suhteessa tärkeä tehtävä.
<P>
Egyptiläiset ovat osoittaneet kykynsä ottaa tulevaisuus omiin käsiinsä. He vaativat demokratiaa, he vaativat sosioekonomisia uudistuksia; Euroopan unionin on voitava antaa demokraattiselle uudistusprosessille täysi tukensa. Kuten olen sanonut, nyt on vielä kovin aikaista, mutta Euroopan unioni on täysin valmis kuuntelemaan egyptiläisten vaatimuksia ja reagoimaan niihin.
<SPEAKER ID="506" NAME="Seán Kelly" AFFILIATION="PPE">
(EN) Arvoisa puhemies, haluan onnitella teitä tavasta, jolla hoiditte "catch the eye" -menettelyn mukaiset puheenvuorot tänään. Tämä oli ensimmäinen kerta, kun kuulin, että nimet ilmoitettiin etukäteen puhujamäärän ollessa rajoitettu, jotta ne jäsenet, jotka eivät saaneet puheenvuoroa, saattoivat hoitaa muita asioita. En pyytänyt "catch the eye" -menettelyn mukaista puheenvuoroa tässä keskustelussa, mutta panin merkille toimintatapanne ja toivon, että muut puheenjohtajat toimivat jatkossa samoin.
<SPEAKER ID="507" NAME="Puhemies">
(EL) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="508" NAME="Mariya Nedelcheva" AFFILIATION="PPE">
kirjallinen. - (FR) Egyptin viranomaiset ovat päättäneet tarkistaa maan perustuslain. Tehtävään on nimetty joukko lakimiehiä, joilla on 10 päivää aikaa esittää tarkistusehdotuksensa. Tämä on hyvä uutinen. Kaikkein kiistanalaisimmat artiklat on tarkistettava; näitä ovat erityisesti artiklat, joissa säädetään presidentin toimikausien rajoittamattomasta määrästä, presidenttiehdokkaita koskevista rajoittavista ehdoista, vaalien valvontamenetelmistä ja parlamenttivaaleja koskevan muutoksenhaun vähäisistä mahdollisuuksista. Siirtyminen kohti demokratiaa on siis alkanut. Perustuslain tarkistaminen ei ole kuitenkaan ainoa ongelma, johon Egyptissä on puututtava. Kansan vapauttaminen ja maan toiminnan sujuvuus edellyttävät lisäksi taloudellista hyvinvointia ja sosiaalista yhteenkuuluvuutta. Euroopan unioni ei voi katsoa näitä muutoksia vain sivusta. Ilmaistuaan tukensa demokratiaan siirtymiselle korkea edustaja Ashtonin on tarkistettava kumppanuussopimuksia ja nostettava oikeusjärjestys, oikeudenmukaisuus ja ihmisoikeudet keskusteluiden ytimeen. Näiden arvojen ei voida antaa vaipua unohduksiinsa suhteidemme vakiinnuttamisen varjolla.
<SPEAKER ID="509" NAME="John Attard-Montalto" AFFILIATION="S&amp;D">
kirjallinen. - (EN) On ehdottoman tärkeää määritellä, mikä on EU:n rooli monissa arabimaissa ja erityisesti Egyptissä kuohuvien tapahtumien suhteen. Kuohunta on yllättänyt kaikki; se ei ole paikallista, vaan laajalle levinnyttä. Näyttää siltä, että sen varalta ei ole tehty minkään laista valmiussuunnitelmaa. Sosioekonomiset ongelmat, jotka ovat aiheuttaneet arabimaailman tämänhetkiset muutokset ovat samankaltaisia maissa, jotka ovat nyt siirtymässä toivottavasti kohti demokratiaa.
<P>
Korkea edustaja Ashton on julkisesti todennut, että EU:lla on "demokraattinen kutsumus" kuunnella muutosta haluavia kansoja. Maailma on toden totta muuttumassa, sillä arabimaiden tulevilla tapahtumilla tulee olemaan vaikutusta poliittisiin, sosiaalisiin ja taloudellisiin kysymyksiin maailmanlaajuisesti. Yksi erityisen tärkeä asia on turvallisuus ja vakaus. EU:n "demokraattinen kutsumus" koskeekin epäilemättä enimmäkseen maita, jotka katsotaan sellaisten maiden liittolaisiksi, joissa nykyään vallitsee demokraattinen poliittinen järjestelmä. Tässä vaiheessa ei voida sanoa, mihin demokratiaan siirtymisprosessi johtaa tai minkä kannan perinteiset demokratiat ja erityisesti EU aikovat omaksua.
