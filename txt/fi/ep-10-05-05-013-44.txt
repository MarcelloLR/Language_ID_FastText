<CHAPTER ID="013-44">
44. Vastuuvapaus 2008: EU:n yleinen talousarvio - pääluokka III - Komissio
<SPEAKER ID="070" NAME="Ingeborg Gräßle" AFFILIATION="PPE">
(DE) Arvoisa puhemies, haluaisin esittää teknisen täsmennyksen: Päätöslauselman 248 kohdassa sanojen "Kozloduyn ydinvoimalan" jälkeen olisi lisättävä sanat "Kozloduyn ydinvoimalan yksiköt 1-4".
<SPEAKER ID="071" NAME="Puhemies">
(EL) Kaikkien näiden huomautusten virheettömyys tarkistetaan.
<SPEAKER ID="072" NAME="Bogusław Liberadzki" LANGUAGE="EN">
Arvoisa puhemies, en päässyt Strasbourgiin, joten esitän teille suuret kiitokset keskusteluun osallistuneiden kollegojeni puolesta. Olin tyytyväinen siihen, että neuvoston edustaja oli paikalla, sillä vastuuvapausmenettely ei koske ainoastaan EU:n toimielimiä vaan myös jäsenvaltioita, jotka ovat edustettuna neuvostossa.
<P>
Mietintöni todellinen ydin ovat ne ehdotukset, joilla pyritään laskemaan virhetasoja, määrittämään tarkasti ongelmia ja sovittamaan komission ja tilintarkastustuomioistuimen toimittamat tiedot paremmin yhteen, jotta voimme tulevaisuudessa kaikki yksilöidä ja selvittää menojemme todelliset ongelmakohdat. Lissabonin sopimuksen tultua voimaan on aika tarkastella uudelleen vastuuvapausmenettelyä.
<P>
Mietinnössäni vaaditaan järjestämään korkean tason edustajien keskustelu, johon osallistuisivat EU:n toimielimet ja tietenkin jäsenvaltiot, jotka hallinnoivat noin 80:tä prosenttia menoista. Vaikka mietintöni koskeekin vastuuvapauden myöntämistä vuonna 2008, siinä käsitellään monia vieläkin erittäin ajankohtaisia kysymyksiä. Haluamme kaikki varmistaa, että Kreikka selviytyy menneisyyden aiheuttamista ongelmista. Turkkia koskeva osuus on herättänyt huomiota, ja vaikka meidän on huolehdittava liittymistä valmistelevan tuen tehokkaammasta käytöstä, haluan korostaa, että EU:n ja Turkin välisten suhteiden luonnetta ei olla muuttamassa.
<P>
Kaikki esiin nostamani parannukset ovat oleellisia. Nykyiset taloudelliset ongelmat edellyttävät, että jokainen euro on käytettävä viisaasti ja lukuisten jäsenvaltioidemme väestön hyväksi - rakenne- ja koheesiorahastovarat mukaan luettuna.
<P>
Odotan innokkaasti komission ja tilintarkastustuomioistuimen kanssa lähiviikkoina tehtävää yhteistyötä, jotta mietinnössäni annetut toimintakehotukset voidaan toteuttaa, ja teen mielelläni teille selkoa niiden toteuttamisesta lähikuukausina.
