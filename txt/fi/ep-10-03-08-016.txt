<CHAPTER ID="016">
Matkapakettidirektiivin tarkistaminen (keskustelu) 
<SPEAKER ID="110" NAME="Puhemies">
(EN) Esityslistalla on seuraavana komission julkilausuma matkapakettidirektiivin tarkistamisesta.
<SPEAKER ID="111" NAME="John Dalli">
komission jäsen. - (EN) Arvoisa puhemies, olen kiitollinen tästä mahdollisuudesta saattaa teidät ajan tasalle komission matkapakettidirektiivin tarkistamista koskevasta työstä. Tämä direktiivi annettiin vuonna 1990, jolloin matkapaketit olivat yleisin lomamatkatyyppi. Markkinat ovat muuttuneet sen jälkeen huomattavasti: kuluttajat voivat tehdä varauksensa Internetin kehittymisen ansiosta suoraan matkanjärjestäjiltä, lentoyhtiöiltä ja hotelleilta. Lisäksi halpalentoyhtiöiden nopea kehittyminen on mullistanut lentoliikennetarjontaa. Tämä on myös lisännyt kilpailua ja kuluttajien valinnanvapautta matkailumarkkinoilla.
<P>
Nykyään suurin osa EU:n kansalaisista järjestää lomansa itse eikä osta valmiita paketteja. Nämä muutokset ovat johtaneet siihen, että lomalle lähteviä kuluttajia suojellaan yhä vähemmän. Olemme myös tietoisia siitä, että voimassa oleva direktiivi on johtanut eriarvoiseen asemaan matkailualalla, koska tiettyihin toiminnanharjoittajiin sovelletaan direktiiviä ja toisiin ei, vaikka ne myyvät samankaltaisia tuotteita.
<P>
Lisäksi direktiivin vähäinen yhdenmukaistaminen on aiheuttanut oikeudellista hajanaisuutta jäsenvaltioissa. Tämä merkitsee sitä, että nykyinen lainsäädäntö ei ehkä ole ajan tasalla.
<P>
Tästä syystä komissio käynnisti vaikutustenarviointia koskevan menettelyn, jolla valmisteltiin viime vuonna matkapakettidirektiivin mahdollista tarkistamista. Komissio julkisti vaikutustenarvioinnin yhteydessä tutkimuksen kuluttajavahingoista niin sanottujen "yksilöllisten matkapakettien" alalla marraskuussa 2009.
<P>
Komissio aloitti samalla julkisen kuulemisen direktiivin tarkistamisesta. Kuuleminen päättyi 7. helmikuuta 2010. Komissio tutkii parhaillaan yli 170 saatua vastausta, joita hyödynnetään vaikutustenarvioinnissa. Tämän mahdollisen tarkistuksen laajuus riippuu vaikutustenarvioinnin tuloksesta.
<P>
Haluaisin kuitenkin selvittää lyhyesti tämän työn perusperiaatteita. Ensinnäkin suojelun korkea taso on tärkeää, jos haluamme varmistaa, että kuluttajat voivat luottaa lomamatkaostoihin. Toiseksi meidän on parannettava matkailualan sisämarkkinoita, koska rajatylittävät hankinnat ovat niin yleisiä tällä alalla. Sen vuoksi on päteviä perusteita yhdenmukaistaa enemmän jäsenvaltioiden asianmukaista lainsäädäntöä. Lopuksi minusta on tarpeen luoda tasapuoliset toimintaedellytykset matkapaketteja myyville yrityksille.
<P>
Komissio aikoo esittää ehdotuksena vuoden 2011 alussa. Tarkistuksen keskeisimpiä haasteita on direktiivin soveltamisalan määrittely. Komissio tarkastelee mahdollisuuksia ulottaa direktiivin soveltamisala laajempaan valikoimaan matkajärjestelyitä mukaan lukien "yksilölliset matkapaketit". Tällä olisi mahdollista muuttaa sitä tosiasiaa, että lomalle lähteviä kuluttajia suojellaan yhä vähemmän.
<P>
Meidän on saatettava ajan tasalle tiedotusta koskevat eri edellytykset sekä selvennettävä ammatillisten sopimuspuolten vastuuta ja korvausvelvollisuutta. Lopuksi komissio tarkastelee kuluttajien tietoisuuden parantamiseksi, mitä kustannuksia aiheutuu ja mitä hyötyjä saadaan standardimuotoisesta matkapaketteja koskevasta merkinnästä, jonka olisi oltava näkyvissä matkapaketteja myytäessä.
<P>
Komissio tutkii samanaikaisesti näiden toimien kanssa mahdollisuutta tehostaa erillisiä lentolippuja ostaneiden matkustajien konkurssisuojaa, kuten Euroopan parlamentti hiljattain pyysi.
<P>
Komissio julkisti vuoden 2009 alussa riippumattoman selvityksen, jossa tarkasteltiin erilaisia mahdollisia tapoja vastata konkurssien vaikutuksiin. Aloitimme myös 15. joulukuuta 2009 julkisen kuulemisen lentomatkustajien oikeuksien tulevaisuudesta. Näitä tietoja käytetään vaikutustenarvioinnin lähtökohtana. Pyrimme esittämään sopivimmat konkurssisuojaa koskevat toimenpiteet parlamentille ennen vuoden 2010 loppua.
<SPEAKER ID="112" NAME="Andreas Schwab">
PPE-ryhmän puolesta. - (DE) Arvoisa puhemies, haluaisin ryhmäni puolesta ensiksi kiittää komission jäsentä Dallia hänen lupauksistaan ja selvityksestään, että hän aikoo aloittaa vuonna 2011 vuodelta 1990 peräisin olevan matkapakettidirektiivin tarkastamisen. Tämä on ajankohdan osalta täysin toteutuskelpoista. Meidän olisi hyödynnettävä mahdollisuutta, koska kuluttajat eivät saa kunnolla tietoa oikeuksistaan, jotka liittyvät moniin matkapakettien alan asioihin. Esimerkiksi monilla verkkosivuilla kuluttajia houkutellaan varaamaan muita tarjouksia muiden linkkien välityksellä, vaikka näihin tarjouksiin ei sovelleta samoja suojatoimia kuin alkuperäiseen varaukseen. Kyseessä ovat erityisesti halpalentoyhtiöiden tarjoukset.
<P>
Toiseksi useimmissa Euroopan unionin jäsenvaltioissa nämä halpalentoyhtiöt tekevät lainsäädännöllisten asiakirjojen tiedoksiannon mahdottomaksi. Sen vuoksi kuluttajansuojalle aiheutetaan esteitä, vaikka kuluttajat haluavat laillisesti puolustaa itseään. Tällaisia toimia on ehdottomasti muutettava uudella direktiiviehdotuksella.
<P>
Kolmanneksi meidän olisi myös pohdittava, pitäisikö lentomatkustajien oikeudet ja nykyisen matkapakettidirektiivin mukaiset oikeudet sisällyttää pitkällä aikavälillä yhteiseen asiakirjaan, jotta näiden eri säännöksien osien ristiriitaisuudet poistetaan.
<P>
Neljänneksi uskon - ja olette huomauttaneet tästä - että matkatoimistojen työn arviointi, joka vaihtelee maittain, merkitsee myös, että rajatylittävien tuotteiden ja palvelujen tarjonta tehdään hyvin vaikeaksi matkatoimistoille. Joissain valtioissa matkatoimistot ovat vastuussa matkanjärjestäjien tavoin ja joissain toisissa valtioissa, kuten omassani, matkatoimistot toimivat vain välittäjinä. Tässä asiassa olisi parempi, jos voisimme sopia Euroopan tasolla periaatteista näiden matkatoimistojen rajatylittävän työn helpottamiseksi.
<P>
Koska kuluttajat käyttävät yhä enemmän Internetiä, verkossa tarjotut matkapaketit olisi myös merkittävä verkossa tarjotuiksi paketeiksi, jotta väärinkäyttö olisi tässäkin asiassa mahdotonta.
<SPEAKER ID="113" NAME="Alan Kelly">
S&D-ryhmän puolesta. - (EN) Arvoisa puhemies, tämä keskustelu käydään hyvin ajankohtaisessa vaiheessa matkailulle, lentoliikenteen alalle ja kuluttajansuojelulle.
<P>
Takanamme on kesä, jolloin vaikutti siltä, että puolet Euroopasta joutui pulaan lomallaan. Lentoyhtiöitä ja matkatoimistoja meni konkurssiin joka puolella ja kuluttajat jäivät loukkuun kotimaan ulkopuolelle kaukana omaisistaan. Oli selvää, että lainsäädännöllämme ei pystytty suojelemaan kunnolla kuluttajia. Kuulimme useasti matkustajista, jotka eivät saaneet tietoa kotiinpaluumahdollisuuksista, tilanteen teknisestä vastuusta ei ollut mitään selvyyttä eikä puhelinnumerosta, josta saisi tietoa. Kotiin päästyä ei tiedetty, miten korvauksia voisi hakea.
<P>
Olen sen vuoksi tyytyväinen tästä ajankohtaisesta keskustelusta ja komission pyrkimyksistä asian selvittämiseksi, koska olemme antaneet tämän asiaintilan jatkua liian kauan. Monet matkapakettidirektiivin ongelmat kävivät ilmi lähes 10 vuotta sitten parlamentin mietinnöstä, mutta sen jälkeen asiassa on tuskin edistytty. Tiedän, että ehdotetussa kuluttajanoikeusdirektiivissä käsitellään joitain asioita, mutta rajatylittävään lentoliikenteeseen tarvitaan enemmän EU:n lainsäädäntöä kuluttajien suojelemiseksi.
<P>
Se, että tätä säännöstä kutsutaan edelleen matkapakettidirektiiviksi, osoittaa, kuinka vanhentunut se on. Suurin osa kuluttajista ei enää käytä matkapaketteja, jos he ovat löytäneet halvempia keinoja lähteä lomalle ja nähdä maailmaa. Neljäkymmentä prosenttia kotimaani Irlannin matkailijoista ei hanki matkapaketteja, ja tiedän, että tämä on tilanne myös monessa muussa jäsenvaltiossa. Useimmat ihmiset toimivat nyt itse matkatoimistonaan ja varaavat matkan verkossa Tripadvisorin kaltaisilla sivustoilla, jolloin he toimivat tosiasiassa omana matkatoimistovirkailijanaan. Tämän kuluttajien käyttäytymistä koskevan muutoksen on käytävä ilmi lainsäädännössämme.
<P>
Yksi tärkeimmistä uudelleen tarkasteltavista seikoista on se, että kuluttajille ilmoitetaan selkeästi, kuka on vastuussa viivästyksistä ja peruutuksista. Matkatoimistoalan yritysten on annettava erittäin selkeää tietoa. Kuluttajille on kerrottava, mistä he saavat tietoa ja heille on ilmoitettava heidän oikeuksistaan tässä tilanteessa.
<P>
(Puhemies pyysi puhujaa puhumaan hitaammin tulkkeja varten)
<P>
Nykyisessä lainsäädännössä ei ole selkeitä periaatteita vastuusta. Onko lentoyhtiö vastuussa vahingon sattuessa? Onko matkatoimisto vastuussa? Onko lentokenttä tai rautatieasema vastuussa? Keneltä kuluttajan pitäisi pyytää tietoa? Yleensä tällaisessa tilanteessa saadaan tiedonmurusia eri lähteistä, ja kukaan ei tiedä, päästäänkö lähtemään tai palaamaan.
<P>
Jos pyrimme rakentamaan rajatylittävään kauppaan perustuvaa EU:n taloutta, kuluttajien on oltava tietoisia oikeuksistaan ja korvauksista sekä siitä, miten niitä sovelletaan ja miten niistä ilmoitetaan. Tiedän esimerkiksi, että on äärimmäisen vaikeaa löytää lentoyhtiöiden valituspalvelua. Miten voidaan saada korvaus, jos ei tiedetä minne mennä tai mistä voidaan kysyä tietoa?
<P>
Pyydän - ja toivon, että komissio ottaa tämän mukaan ehdotukseen -, että asiakaspalvelun perusperiaatteet sisällytetään selkeästi ilmoitettavaan lainsäädäntöön, joka ymmärretään yleisesti ja joka on helppotajuinen. Tämän säädöksen uudistaminen ei riitä. Jäsenvaltioilla on oltava velvollisuus ilmoittaa uudesta lainsäädännöstä kansalaisille sen jälkeen, kun se hyväksytään.
<P>
Lopuksi eräs toinen ajatus, jota komissio voisi tarkastella: kuinka paljon lento maksaa? Tiedämme kaikki, että mainostettuun hintaan ei sisälly veroja ja maksuja. Lähtöselvityksestä, ylimääräisistä matkatavaroista ja lähes kaikesta mahdollisesta laskutetaan. Direktiivin tarkistaminen tarjoaa sopivan tilaisuuden pakottaa matkailu- ja lentoliikenneyritykset toimimaan avoimemmin, ja meidän on käytettävä tämä mahdollisuus hyväksemme.
<SPEAKER ID="114" NAME="Gesine Meissner">
ALDE-ryhmän puolesta. - (DE) Arvoisat puhemies ja komission jäsen Dalli, haluaisin ensinnäkin toivottaa teidät lämpimästi tervetulleiksi ALDE-ryhmän puolesta. Sanoitte jo, että aiotte tarkistaa käsittelemäämme direktiiviä.
<P>
Voimme olla todellakin iloisia, että elämme Euroopassa, koska voimme tällä Euroopassa Euroopan parlamentissa keskustella matkalle lähtemisestä frettien ja muiden lemmikkien kanssa. Tätä käsiteltiin aikaisemmassa keskustelussa, ja olin iloinen ja ylpeä, että olen eurooppalainen, koska me voimme jopa säännellä tällaisia toimia kuluttajien ja eläinten suojelemiseksi.
<P>
Nyt puhumme kuitenkin ihmisten matkustamisesta. Se on tärkeä oikeus Euroopassa. Haluamme, että ihmiset voivat liikkua vapaasti, ja olemme tarkastelleet, miten voimme varmistaa tämän. Kaksikymmentä vuotta sitten laadimme matkapakettidirektiivin, jotta voisimme matkustaa ja lähteä tutkimaan muita valtioita, kokea Euroopan muiden valtioiden kauneuden ja tietää tarkalleen, että oikeutemme ovat suojanamme. Meille tiedotetaan etukäteen, mitä voimme odottaa, meitä ei johdeta harhaan, tiedon on oltava oikeanlaista ja jos jokin asia ei toimi, saamme korvauksen. Näin oli 20 vuotta sitten.
<P>
Kuten sanoitte, hyvä komission jäsen, sen jälkeen on paljon muuttunut. Varaukset tehdään nykyään usein Internetissä, ja tämä johtaa porsaanreikiin järjestelmässä. Liikenne- ja matkailuvaliokunta esitti kuusi kuukautta sitten kysymyksen liikenneasioista vastaavalle komission jäsenelle, koska Slovakian SkyEuropen tapauksessa halpalentomatkustajat jäivät pulaan ja he eivät päässeet enää matkustamaan eteenpäin. Tässä asiassa oli kyse pienestä porsaanreiästä, joka vaikutti ainoastaan niihin henkilöihin, jotka olivat varanneet matkan Internetissä ilman luottokorttia, mutta me haluamme, että henkilöt voivat liikkua vapaasti Euroopassa, jotta he voivat todella nauttia lomistaan ja samalla suojasta.
<P>
Jos järjestelmässä on kuluttajansuojaa koskevia porsaanreikiä ja jos haluamme, että Euroopan kansalaisilla on korkeatasoinen kuluttajansuoja, meidän on tarkistettava tätä matkapakettidirektiiviä ja meidän on myös tarkasteltava, onko tarpeellista - kuten kollegani jo mainitsi -, että lentomatkustajia varten otetaan käyttöön erityinen säännös. Meidän on vielä keskusteltava tästä asiasta, ja odotan sitä jo toiveikkaasti, koska haluamme matkustaa iloisesti ja turvallisesti eläinten lisäksi tietysti myös perheidemme kanssa.
<SPEAKER ID="115" NAME="Frieda Brepoels">
Verts/ALE-ryhmän puolesta. - (NL) Arvoisat puhemies ja komission jäsen, hyvät kollegat, kuten uusi komission jäsenemme jo totesi, lainsäädäntökehyksellä ei enää vastata merkittävästi muuttuneiden matkailualan markkinoiden päivittäiseen todellisuuteen. Tämä on johtanut hyvin moniin ongelmiin ja turhautumiseen kuluttajien lisäksi myös matkatoimistojen ja matkanjärjestäjien keskuudessa. On selvää, että voimassaolevan direktiivin nojalla tehokasta suojaa edelleen nauttivien henkilöiden määrä on laskenut huomattavasti, vaikka yhä enemmän henkilöitä matkustaa.
<P>
Euroopan parlamentti on vaatinut direktiivin tarkistamista vuosien ajan. Kuten sanoitte, ongelmakohdat ja mahdolliset ratkaisut ovat hyvin tiedossa. Toinen kuuleminen on juuri saatu päätökseen. Minusta nyt on todella korkea aika ottaa ratkaiseva askel. Pidän myönteisenä komission lausuntoa, mutta haluaisin ottaa esille tiettyjä kohtia, jotka ovat erittäin tärkeitä meille.
<P>
Ensinnäkin direktiivin soveltamisalaa on ehdottomasti selvennettävä ja jopa laajennettava. Kuten jo olemme kuulleet, yhä useammat kuluttajat kokoavat yksilöllisiä matkapaketteja tai tekevät varauksen eri matkapalveluissa. Aivan äskettäin Eurostarin ongelmien vuoksi tuhannet matkailijat joutuivat ongelmiin, koska heille ei myönnetty korvauksia varaamistaan hotelleista tai teatterilipuista. Tätä ei voida hyväksyä.
<P>
Minun mielestäni matkustajien oikeuksille pitää antaa selkeä asema direktiivissä. Meidän on otettava riittävästi huomioon hyvin erilaiset matkailumarkkinat, eri jäsenvaltioiden kuluttajien erilaiset lomatottumukset ja niiden kansallinen oikeuskäytäntö. Kuitenkin yhdenmukaistamista tarvitaan, koska eräät käsitteet, kuten matkanjärjestäjä, asiamies ja ylivoimainen este, eroavat huomattavasti. Panin merkille komission vuonna 2007 järjestämästä kuulemisesta, että alalta ja sidosryhmiltä saatiin hyvin yksityiskohtaista palautetta, joten ihmettelen, mikä ongelma oikein on. Miksi emme tee päätöstä nyt? Lisäksi on vaadittu myös jonkinlaista matkaturvaa koskevaa merkintää. Olisin halunnut kuulla komission jäsenen mielipiteen tästä asiasta.
<P>
Toinen näkökohtani koskee matkatoimistojen tehtävää ja vastuuta. Tätä on määriteltävä paljon tarkemmin, koska kuluttajat ovat hukkua Internetistä saatavaan tietoon, mutta se on harvoin luotettavaa ja voi aiheuttaa jopa merkittävää haittaa: äärimmäisissä tapauksissa eräät henkilöt ovat maksaneet vuokraa loma-asunnoista, joita ei ole edes olemassa. Sen vuoksi matkatoimistojen tehtävää olisi säänneltävä paljon tarkemmin.
<P>
Olemme jo keskustelleet konkursseista. Parlamentti esitti päätöslauselmassaan erittäin selkeän kehotuksen ongelmiin joutuneiden matkailijoiden paremmasta turvasta. Koska asun Flanderin ja Alankomaiden välisellä raja-alueella, haluaisin kiinnittää erityistä huomiota rajatylittävään myyntiin, sillä suoja rajoittuu usein tietyssä jäsenvaltiossa tehtyyn matkasopimukseen.
<P>
Viimeinen näkökohtani koskee hinnoista annettavaa kuluttajatiedotusta. Useimmilla muilla aloilla palveluiden hinnat ovat kiinteät ja kaiken kattavat, ja tämän pitäisi koskea myös matkapalveluita. Oletteko tästä samaa mieltä? Haluaisin kuulla mielipiteenne tästä. Kuluttajien oikeuksia on selvennettävä, ja tiukempia ja tarkempia tietovaatimuksia on sovellettava myös ylivoimaista estettä koskevassa tapauksessa sekä silloin, kun muutetaan tarjottavia matkapalveluita. Meidän pitäisi ehkä harkita seuraamuksien käyttöönottoa uudessa direktiivissä. Toivon, että komissio ryhtyy toimeen tässä asiassa hyvin pian ja antaa parlamentin käsiteltäväksi uuden ehdotuksen.
<SPEAKER ID="116" NAME="Adam Bielan" LANGUAGE="PL">
Arvoisa puhemies, EU:n matkapakettidirektiivi, jota käsittelemme tänään, on peräisin vuodelta 1990, 20 vuoden takaa. Se on siis peräisin ajalta, jolloin suosituin matkailumuoto oli kahden viikon matkapaketti, joka varattiin yleensä matkatoimistoissa ja valittiin esitteessä olevista tarjouksista.
<P>
Direktiivillä tarjotaan perusluonteista kuluttajansuojaa tällaisen matkapaketin tapauksessa. Siihen sisältyvät pääasiassa selkeät tiedot tarjottavista paketeista, oikeus peruttaa matka, korvaus sovittua alemman tasoisista palveluista ja matkatoimistojen maksukyvyttömyyteen liittyvät kysymykset. Ongelmana on, että liiketoimintamallissa ja kuluttajien toimintatavoissa on edellisten 20 vuoden aikana tapahtunut täydellinen muutos. Itse varaan suurimman osan lomamatkoistani Internetistä, monet toimivat Puolassa samalla tavalla, ja koko Euroopan unionissa tällä tavalla matkansa varaavien henkilöiden osuus on nyt 23 prosenttia. Joissain valtioissa, kuten Irlannissa ja Ruotsissa, osuus on jopa 40 prosenttia. Lähes kaksi kolmasosaa tällä tavalla lomansa varaavista henkilöistä ei ymmärrä, että heidän etujaan suojellaan huomattavasti vähemmän kuin edelleen perinteisellä tavalla lomamatkojaan ostavien henkilöiden tapauksessa. Meidän pitäisi torjua tällaisia toimia. Olen tyytyväinen, että komissio on viimeinkin ottanut asian esille. Mielestäni 20 vuotta on aivan liian pitkä aika.
<P>
Toivon, että kuulemme tänään komissiolta erityisesti, milloin direktiiviä tarkistetaan ja mihin suuntaan tarkistuksessa pyritään. Asia ei saa olla niin, että me Euroopan parlamentissa tai muissa EU:n toimielimissä kannustamme unionin kansalaisia käyttämään sähköisen kaupankäynnin palveluja ja ostamaan palveluja rajatylittävässä kaupassa, mutta emme samalla tarjoa vastaavanlaista suojaa näin toimiville henkilöille.
<SPEAKER ID="117" NAME="Andreas Mölzer" AFFILIATION="NI">
(DE) Arvoisa puhemies, kuluttajansuojan lisäksi myös kielierot ovat tähän saakka tehneet muihin jäsenvaltioihin suuntautuvista matkapaketeista hankalia. On kulunut jo 15 vuotta siitä, kun Euroopan unioni loi perustavanlaatuisen suojan sekä yhteiset menettelyt. Minun mielestäni näiden menettelyiden tarkistaminen ei saa karata käsistä siten, että niihin sovelletaan palvelujen tarjoamisen vapauden varjolla kaiken kattavaa standardointia. Myös matkailutarpeet voivat vaihdella valtioiden välillä. Minusta on myös vaarallista mitata kaikkea samojen kriteerien mukaisesti ja painostaa yhdenmukaisuuteen joka asiassa.
<P>
Jos haluamme, että matkatoimistot ottavat enemmän vastuuta matkan välittäjinä, meidän on tiedostettava, että tällä voi olla vakavia taloudellisia seurauksia. Jos haluamme välttää pienten paikallisten matkatoimistojen tuhoutumisen verkossa varattavien matkojen samanaikaisen hallitsemattoman kasvun vuoksi, niin vastuussa olisi oltava ensisijaisesti matkanjärjestäjä.
<P>
Matkapakettien suhteellisen tyydyttävä suoja toivottavasti rauhoittaa niitä matkailijoita, jotka ovat huolissaan Kreikkaa koskevista tämänhetkisistä kielteisistä otsikoista. Uusista lakoista ja protesteista ilmoittaminen voi lisätä suuntausta välttää muita Välimeren valtioita ja Kreikan osalta hintojen romahdusta. Kreikan valtion velkakriisi takaa, että tämä on kriittinen vuosi kyseisen valtion matkailulle, tämän me tiedämme. Voimme odottaa uusia lakkoja ja protesteja. Toivottavasti emme joudu kokemaan sitä, miten matkaturva toimii maan mentyä konkurssiin.
<SPEAKER ID="118" NAME="Ádám Kósa" AFFILIATION="PPE">
(HU) Haluaisin kiinnittää kollegoideni huomion erinomaiseen tavoitteeseen, jonka uusi liikenneasioista vastaava komission jäsen Siim Kallas mainitsi kuulemistilaisuudessaan. Minusta kyseinen asia vaikutti erinomaiselta periaatteelta: ihmisten vapaa liikkuvuus on yksi tärkeimmistä vapauksista. Tämän vuoksi meidän on yhdistettävä eri liikennemuotoja koskevat oikeudet ja sisällytettävä ne yhdeksi yhteiseksi peruskirjaksi. Tarvitsemme avoimia järjestelmiä. Haluaisin huomauttaa, että tämä aihe on yksi puheenjohtajavaltio Espanjan painopistealueista. Miksi tämä on niin tärkeää? Se on tärkeää, koska 20 vuotta vanhassa direktiivissä ei oteta millään alalla huomioon matkustavien vammaisten henkilöiden oikeuksia, vaikka he matkustaisivat ryhmissä. Vammaisille henkilöille ei anneta minkäänlaisia mahdollisuuksia. Sen vuoksi palaan alussa esittämääni huomautukseen. Matkustajien oikeuksia koskevan yhtenäisen peruskirjan ansioista kaikkien, myös vammaisten, olisi mahdollista käyttää liikennepalveluita mukaan lukien ryhmämatkapalveluita. Kun tämä toteutuu, voimme todella sanoa, että kaikki voivat matkustaa vapaasti Euroopan unionissa.
<SPEAKER ID="119" NAME="Silvia-Adriana Ţicău" AFFILIATION="S&amp;D">
(RO) Matkapakettidirektiivi kattaa liikenne- ja majoituspalvelut sekä muut asiaan liittyvät palvelut, joita tarjotaan matkapaketeissa. Siinä vahvistetaan myös kuluttajien oikeudet sekä jakelijoiden ja matkapalveluiden tarjoajien vastuu.
<P>
Vuoden 1990 direktiivissä ei oteta huomioon uusia suuntauksia, kuten matkapakettien ostamista ja maksujen suorittamista Internetin välityksellä. Internetin käytön yleistymisen ja huokeita matkapalveluita tarjoavien toimijoiden markkinoille ilmaantumisen seurauksena 23 prosenttia Euroopan matkailijoista ja 20 prosenttia eurooppalaisista kotitalouksista ostaa räätälöityjä matkapaketteja erikoistuneiden verkkosivujen välityksellä.
<P>
Direktiiviä on siten tarkistettava, jotta sen soveltamisalaan sisällytetään myös "yksilölliset" matkapaketit. Kuluttajien on oltava täysin perillä oikeuksistaan ja siitä, miten oikeudet varmistetaan jokaisen tarjouksen osalta: koko pakettimatkasta ja jokaisesta sen erillisestä osasta.
<P>
Minusta on myös tärkeää, että matkapalveluita tarjoavat verkkosivut vahvistetaan päteviksi. Näin voidaan varmistaa, että palveluntarjoaja voidaan tunnistaa ja että annetuista tiedoista ja tarjotuista palveluista kannetaan selkeästi vastuu.
<P>
Komission tammikuussa 2009 julkaisemassa matkapaketteja koskevassa tutkimuksessa, joka tehtiin asiakkaiden pyynnöstä ja joka tunnetaan nimityksellä "yksilölliset matkapaketit", osoitetaan, että verkon välityksellä ostettujen matkapakettien osuus nousi 12 prosentilla vuonna 2009, vaikka niiden osuus kaikkien myytyjen matkapalveluiden kokonaisarvosta oli ainoastaan 25 prosenttia. Verkossa tehdyistä hankinnoista tehtiin 66 prosenttia suorina ostoina lentoyhtiöiden verkkosivuilta, matkatoimistoista tai viime hetken matkatarjouksiin erikoistuneilta sivustoilta.
<P>
Matkailijat haluavat mieluummin yksilöllisiä matkapalvelupaketteja, koska niissä tarjotaan enemmän joustavuutta, alempia hintoja perinteisiin matkapaketteihin verrattuna ja laadukkaampaa palvelua, tai koska kuluttajat eivät löydä tarpeitaan vastaavia perinteisiä matkapaketteja. Lisäksi yksilölliset matkapalvelupaketit voidaan ostaa ainoastaan suorina ostoina verkkosivujen kautta.
<P>
Euroopan kuluttajakeskusten verkoston viime vuonna vastaanottamista valituksista 70 prosenttia koski matkailupalveluita. Valitukset liittyivät virheelliseen ja puutteelliseen tiedottamiseen ennen matkaa ja matkan aikana, mainostettua vaatimustasoa huonompien palveluiden tarjoamista, lentojen peruuntumista tai viivästymistä tai jopa hankittujen palveluiden järjestämiseen liittyvää laiminlyöntiä.
<P>
Sen vuoksi on tärkeää ja välttämätöntä tarkistaa tätä direktiiviä.
<P>
Kiitos.
<SPEAKER ID="120" NAME="Malcolm Harbour" AFFILIATION="ECR">
(EN) Arvoisa puhemies, haluan kiittää komission jäsentä ryhmämme mutta myös sisämarkkina- ja kuluttajansuojavaliokunnan puheenjohtajan puolesta, että hän saapui tänne tänä iltana juuri sopivaan aikaan ja vastasi niin nopeasti valiokuntani 3. joulukuuta esittämään suulliseen kysymykseen, missä esitettiin useita aloja ja mihin hän tarjosi hyvin kattavan vastauksen.
<P>
Uskon, että meillä on nyt jonkin verran aikaa, sillä komissio on valmistelemassa suunnitelmiaan. Oma valiokuntani ja varmasti liikenne- ja matkailuvaliokunta, jonka jäsenet ovat myös täällä läsnä, haluavat pohtia yhdessä monia esittämiänne näkökohtia ja sitä, miten asiassa edetään.
<P>
Kun otetaan huomioon koko matka- ja lomakaupan luonne ja sen muutokset sekä useat kollegoiden tänään esille tuomat aiheet, niin katson, että uuden direktiivin on oltava tulevaisuuden kannalta täysin perusteltu. Tämä merkitsee kuitenkin, että siinä ei tarvitse ennakoida liian tiukalla tavalla kuluttajien tarpeita.
<P>
Kuitenkin yksi asia, jota komission olisi mielestäni pohdittava, on se, että verkko-ostoksia tekevien kuluttajien on tarkasteltava muitakin näkökohtia, kun he ostavat matkoja. Niihin sisältyvät hotellin turvallisuutta koskevat näkökohdat, jos heillä on pieniä lapsia, kuten turvallinen uima-allas tai hotellin paloturvallisuus, missä asiassa valiokuntani on tehnyt aikaisemmin paljon työtä. Tarvitsemme tiettyjä kunnollisia indikaattoreita, jotka voidaan ottaa käyttöön vapaaehtoisella sopimuksella. Luulen kuitenkin, että tähän asiaan tarvitaan laaja-alainen ja kunnianhimoinen ehdotus. Sain vaikutelman, että haluaisitte toimia näin, ja uskon, että valiokuntani antaa teille täyden tukensa tällaisen ehdotuksen aikaansaamiseksi.
<SPEAKER ID="121" NAME="Philip Claeys" AFFILIATION="NI">
(NL) Arvoisa puhemies, tämä on yksi niistä asioista, joissa Euroopan unioni voi todella tarjota konkreettista lisäarvoa. Se voi varmistaa suojan miljoonille Eurooppaan lomalle lähteville ja siellä matkapalveluja ostaville EU:n kansalaisille. Rajatylittävät ongelmat edellyttävät rajatylittävää strategiaa ja lähestymistapaa.
<P>
Olemme kaikki yhtä mieltä siitä, että vuonna 1990 annettu direktiivi on toivottoman vanhentunut. Kaksikymmentä vuotta sitten suurin osa ihmisistä valitsi lomansa matkailuesitteestä ja varasi sen sitten paikallisesta matkatoimistosta. Nykyään yhä useammat henkilöt kokoavat matkansa itse ja varaavat ne Internetissä. Lisäksi esiintyy suhteellisen uusia ilmiötä, joihin kuuluu halpalentoyhtiöiden esiintulo ja risteilymatkailun kasvu.
<P>
Mitä pidän uuden direktiivin keskeisinä osina? Ensinnäkin direktiivin soveltamisalan määrittelyä, eli lyhyesti, minkälaiset matkapaketit sisältyvät siihen. Toiseksi tarkkaa määritelmää oikeudellisesta vastuusta ja viimeisenä, mutta ei vähäisempänä, kauaskantoista kuluttajansuojaa, jos toiminnanharjoittaja menee konkurssiin. Ainoastaan silloin, kun näille asioille on vesitiiviit säännöt, uudelleentarkistaminen onnistuu ja miljoonille EU:n kuluttajille voidaan varmistaa parempi suoja.
<SPEAKER ID="122" NAME="David Casa" AFFILIATION="PPE">
(MT) Haluaisin käyttää tilaisuuden hyväkseni ja toivottaa tervetulleeksi komission jäsenen Dallin hän ensimmäiseen täysistuntoonsa Euroopan parlamentissa. Kuten on jo todettu, matkatoimistoissa tehdyt matkavaraukset ovat vähentyneet huomattavasti, mutta verkosta ostetut matkapaketit ovat yleistyneet viime vuosina. Kuluttajat eivät ymmärrä, että verkosta ostetuissa matkapaketeissa tarjotaan rajallista suojaa, joka on matkatoimistojen tarjoamaa suojaa huomattavasti heikompi. Toisaalta matkatoimistojen tarjoamissa matkapaketeissa on ylimääräisiä kustannuksia, joilla varmistetaan, että ne toimivat tämän direktiivin mukaisesti. Verkoissa ostettuihin paketteihin ei liity tällaisia kuluja. Katson näistä syistä, että direktiivillä ei pystytä suojelemaan kuluttajia ja että sillä luodaan matkailualan toimijoiden välistä epätasapainoa. Jotta varmistetaan asioiden asianmukainen sujuminen, pyydän komissiota varmistamaan, että kaikilla matkapaketeilla on yhtäläinen suoja riippumatta siitä, missä ne on ostettu. Näin suojellaan kuluttajien oikeuksia, joiden tiedän olevan erittäin tärkeitä komission jäsenelle. Siksi direktiivin tarkistamisen yhteydessä olisi varmistettava, että määritelmiä ja käsitteitä selkeytetään ja ajantasaistetaan. Tähän sisältyvät määritelmät kuluttajasta, myyjästä, matkanjärjestäjästä ja olennaisista sopimusehdoista sekä, kuten aikaisemmin todettiin, direktiivin soveltamisalasta. Mielestäni ainoastaan matkanjärjestäjän pitäisi toimia direktiivin mukaisesti riippumatta siitä, miten matkapaketti on myyty: joko suoraan tai välittäjän kautta. Matkanjärjestäjän pitäisi olla yritys, joka myy tai tarjoaa ostettavaksi vähintään yhtä matkapakettiin sisältyvää palvelua nimissään ja joka tarjoaa millä tahansa keinoilla pääsyyn pakettiin sisältyviin muihin palveluihin. Tämä asia on selkeä esimerkki siitä, miten oletan komission jäsenen John Dallin työskentelevän tulevina vuosina. Meillä on selkeä osoitus siitä, miten kuluttajille annetaan kaikki ansaitsemansa oikeudet.
<SPEAKER ID="123" NAME="Olga Sehnalová" AFFILIATION="S&amp;D">
(CS) Arvoisa komission jäsen, hyvät kollegat, matkapakettidirektiivin tarkistamisella on vastattava useisiin uusiin matkailualan haasteisiin. Ne liittyvät erityisesti sellaisen uuden tekniikan kehitykseen, joka on vaikuttanut tiedonvälitystapoihin ja palvelujen myyntikeinoihin. Kyseessä on lähinnä verkkokauppa, joka on muiden asioiden ohella edistänyt halpalentoyhtiöiden huomattavaa kasvua. Jokaisella haasteella on mahdollisuutensa ja riskinsä. Mahdollisuuksiin sisältyy paremman joustavuuden ja palveluiden käytön tarjoaminen kuluttajille, ja mahdollinen riski on kuluttajien riittämätön suoja.
<P>
Liikenne- ja matkailuvaliokunta tiedusteli muutama kuukausi sitten komissiolta, miten vastataan halpalentoyhtiöiden moniin konkursseihin. Olemme näissä olosuhteessa nähneet tilanteita, joissa matkustajat ovat jääneet lentokentille varattomina ja ovat joutuneet kamppaileman vaihtoehtoisesta järjestelystä paluumatkaansa varten. Tämä on ainoastaan yksi esimerkki kuluttajien/lentomatkustajien riittämättömästä suojasta. Komission olisi löydettävä ratkaisu, jolla vastataan tehokkaasti lähitulevaisuudessa tilanteeseen matkustajien auttamiseksi ja alaa koskevan luottamuksen lisäämiseksi. Lomakausi alkaa muutaman kuukauden kuluttua ja emme enää halua kokea samanlaisia ongelmia, kuin mitä oli SkyEurope-yrityksen romahtaminen viime vuonna.
<P>
Komission tästä direktiivistä järjestämä kuuleminen on paljastanut myös muita asioita. Niille on yhteistä tarve kuluttajansuojan tehostamisesta erityisesti siten, että kuluttajat ovat enemmän tietoisia oikeista maksuehdoista ja palveluiden hinnoista.
<P>
Haluaisin lopettaa vielä yhdellä kommentilla, joka koskee kaikkia komission tekemiä eri asioita koskevia julkisia kuulemisia. Pidän tärkeänä, että nämä kuulemiset tehdään EU:n kaikkien jäsenvaltioiden kielillä, jos me todella haluamme saada laaja-alaisesti näkemyksiä tietystä aiheesta. Tässä mielessä EU:n kansalaiset ovat asiakkaita, joilla on oikeus tietoon ja joita varten haluamme tarkistaa matkapakettidirektiiviä.
<SPEAKER ID="124" NAME="Jacqueline Foster" AFFILIATION="ECR">
(EN) Arvoisa puhemies, haluaisin kommentoida tämäniltaisen suullisen kysymyksen kolmatta kohtaa lentoyhtiöiden konkursseista.
<P>
Parlamentin hiljattain antamassa päätöslauselmassa kehotetaan perustamaan takuurahasto, jota käytettäisiin matkustajille maksettaviin korvauksiin, kun lentoyhtiö joutuu konkurssiin. Tällaista rahastoa rahoitettaisiin kuitenkin väistämättä kuluttajilta peräisin olevilla varoilla, mikä merkitsisi sitä, että matkustajien olisi maksettava entistä enemmän lentolipuistaan. Tässä vaiheessa tämä tarpeeton toimi olisi vain uusi lisäys nykyisiin lentokenttäveroihin, turvallisuusmaksuihin ja muihin maksuihin, joita matkustajien jo nyt täytyy suorittaa.
<P>
Lisäksi komission olisi varmistettava että kansalliset ilmailuviranomaiset ja sääntelyviranomaiset pitävät voimassa nykyiset velvoitteet, kuten lentoyhtiöiden taloudellista tilannetta koskevat säännölliset tarkastukset, ja käyttävät oikeuttaan peruuttaa lentoyhtiön toimilupa ennen kuin se joutuu konkurssiin. Me pyydämme komissiota jatkamaan nyt tarmokkaasti näitä toimia.
<P>
Lopuksi haluaisin kehottaa komissiota pyrkimään muihin toimiin, joilla voidaan suojella matkustajia. Niihin kuuluvat riskiä koskevien pakollisten tietojen tarjonta, vakuutusvaihtoehdot ja muut suojamekanismit.
<SPEAKER ID="125" NAME="Jim Higgins" AFFILIATION="PPE">
(EN) Arvoisa puhemies, luulen, että osoitimme kaikki suosiota, kun aikaisempi kuluttaja-asioista vastaava komission jäsen ilmoitti 29. elokuuta 2009, että voimassa oleva direktiivi on täysin vanhentunut eikä sillä vastata haasteisiin tai nykyajan matkustajien tarpeisiin.
<P>
Miksi se on vanhentunut? Näitä syitä on lueteltu tänä iltana, mutta niitä on syytä tarkastella uudelleen. Direktiivi oli omana aikanaan asianmukainen, mutta sillä ei pystytä enää vastaamaan matkustajiin kohdistuviin nykypäivän haasteisiin.
<P>
Siinä ei käsitellä kuluttajia, jotka kokoavat yksilöllisiä matkapaketteja, ja tämä on yhä useammin kehityksen suunta. Siihen eivät sisälly niiden valtioiden kuluttajat, jotka tekevät hankintoja Euroopan unionin toimivallan ulkopuolisessa valtiossa toimivilta palveluntarjoajilta. Siihen eivät sisälly reittilentoyhtiöt, ja yhä useammat ihmiset järjestävät itse matkapakettinsa, koska he voivat käyttää helposti Internetiä.
<P>
Niiden loma-matkojen osuus, joita suojellaan, on viime vuosien aikana vähentynyt noin 90 prosentista noin 60 prosenttiin. Nykyiset menettelyt eivät toisin sanoen ulotu verkossa toimiviin matkailuyrityksiin, jotka myyvät ulkomaanlomien lennot ja hotellit erillisinä osina. Tähän käytäntöön viitataan alla nimityksellä "yksilölliset matkapalvelupaketit".
<P>
Olemme ylpeitä siitä, että olemme saavuttaneet paljon EU:ssa, ja kehumme oikeutetusti saavutuksiamme, mutta kun tarkastelemme nykyistä matkailun turvaa koskevaa tilannetta, Euroopan unionilla on kaikista tämänhetkisistä kaupparyhmittymistä vähiten yhdentyneet matkapalveluiden markkinat.
<P>
Esiintyy myös paljon epäselvyyttä siitä, kuka kantaa vastuun ja milloin kuluttaja nauttii turvasta. Lisäturvaa tarjotaan esimerkiksi luottokortin käytöllä, mutta ei siinä tapauksessa, jos laskutus suoritetaan välittömästi, kuten esimerkiksi kotimaassani Irlannin tasavallassa.
<P>
Markkinoilla tällä hetkellä olevien tuotteiden monipuolisuuden vuoksi lentoyhtiöiden, matkanjärjestäjien, risteilyalan toimijoiden ja toimistojen välinen ero on hämärtynyt, joten uutta lainsäädäntöä tarvitaan pikaisesti.
<P>
Tarvitsemme huomattavasti parannettuja ja nykyaikaisia toimia. Ne saadaan aikaan direktiivillä, jonka perusteella katetaan kaikki satunnaiset kulut. Tarvitsemme selvyyttä, varmuutta ja kuluttajansuojaa.
<SPEAKER ID="126" NAME="Jacek Olgierd Kurski" AFFILIATION="ECR">
(PL) Kannatan matkapakettidirektiivin tarkistamista. Tämä direktiivi on 20 vuotta vanha, ja sillä ei vastata nykyiseen tilanteeseen.
<P>
Nykyään yli puolet kaikista kuluttajista järjestää matkansa itse, ja he käyttävät usein Internetiä ja halpalentoyhtiöiden tarjouksia. Minua ennen puhuneet parlamentin jäsenet mainitsivat tämän. Kaikki eivät ole kuitenkaan kiinnittäneet huomiota siihen, että direktiivin soveltamisala on määriteltävä selkeästi. Emme voi sallia tilannetta, jossa emme tiedä, mitä toimia direktiiviin kuuluu. Tällainen tilanne ei ole hyvä kuluttajille eikä yrityksille.
<P>
En usko myöskään, että direktiivin soveltamisalaa on tarpeen laajentaa koskemaan yksittäisiä tuotteita tai matkapaketteja, jotka koostuvat eri järjestäjiltä peräisin olevista tuotteista, koska direktiivin vaatimuksien ulottaminen yksilöllisiin matkapalvelupaketteihin tai liitännäisiin ostoksiin merkitsisi viime kädessä, että matkustaja joutuu maksamaan lipusta kalliimman hinnan. En katso esimerkiksi, että hotellimajoituksen varaaminen WIZZ Hotels -ketjua klikkaamalla sen jälkeen, kun lippu on ostettu WIZZ Airilta, muodostaisi matkapaketin, jonka olisi oltava tämän direktiivin vaatimusten mukainen. Kuluttajien on saatava tietää tietyn matkan osalta, suojataanko heitä EU:n lainsäädännöllä ja missä määrin heitä suojataan. Kaikki muu on jätettävä vapaiden markkinoiden huomaan.
<P>
Olisi hyvä ajatus merkitä direktiivin soveltamisalan mukaiset matkat erityisellä eurooppalaisella logolla.
<SPEAKER ID="127" NAME="Hella Ranner" AFFILIATION="PPE">
(DE) Arvoisa puhemies, olen kotoisin Itävallasta, jossa matkailulla ja matkailualan taloudella on edelleen hyvin tärkeä tehtävä. Lähes jokainen meistä osallistuu matkailualaan tavalla tai toisella. Sen vuoksi tämä kysymys on varsin tärkeä maallemme. Olen erittäin tyytyväinen, että komissio ryhtyy käsittelemään tätä kysymystä heti vaalikauden alussa. Haluaisin kiittää tästä komission jäsentä.
<P>
Matkustusvapaus ja matkustusmahdollisuudet merkitsevät, että pelkästään määrällisesti asialla on hyvin erilainen merkitys kuin esimerkiksi kaksikymmentä vuotta sitten tai vieläkin aikaisemmin. Internetin tarjoamat mahdollisuudet ovat johtaneet myös täysin toisenlaisen matkustuskäytännön syntyyn. Siten on tärkeää, että jos kansalaisillamme on varaa kunnon lomaan kriisin aikana, heidän pitäisi voida palata lomalta tyytyväisinä. Jos he kohtaavat ongelman, heidän pitäisi ainakin saada takaisin osa kovalla työllä ansaitsemistaan rahoista.
<P>
On tietenkin houkuttelevaa tehdä varauksia Internetissä. Me tiedämme tämän, ja se on myös halvempaa. Kuitenkaan kukaan matkustaja ei vakuutu, että jos hän varaa hotellin matkatoimistosta, häntä kohdeltaisiin eri tavalla kuin matkustajaa, joka on varannut hotellin verkosta tai että ennen kaikkea korvausvaatimuksia käsiteltäisiin täysin eri tavalla.
<P>
Lopuksi yksi pieni ongelma. Ilmeisesti kukaan ei voi havaita, että takuun osalta on eroja, joiden vuoksi matkanjärjestäjiä kohdellaan täysin eri tavalla kuin lentoyhtiöitä. Lentoyhtiö on vastuussa ainoastaan, jos syyllisyys todetaan. Jokainen, joka on jo kokenut tämän ongelman, tietää, että tämä on merkittävä kysymys, johon voi yleensä puuttua ainoastaan erittäin hyvän oikeudellisen suojan turvin.
<P>
Toivon siten hartaasti, että komissio antaa meille ehdotuksen, jossa nämä ongelmat otetaan huomioon ja että se ajattelee ennen kaikkia kansalaisiamme, joilla on erityisesti tällä ajankohdalla oikeus lomaan ilman ongelmia.
<SPEAKER ID="128" NAME="Georgios Papanikolaou" AFFILIATION="PPE">
(EL) Arvoisa puhemies, on totta, että kuluttajat voivat nykyään Internetin laajamittaisen käytön vuoksi muuttaa tapaansa, jolla he suunnittelevat asioita, jopa lomiaan. Heillä on toisin sanoen Internetin välityksellä mahdollisuus ostaa valmiita paketteja, kuten aiemmin, ja valita, miten he aikovat suunnitella lomansa. Tietenkin nyt, kun mukana on usea osapuoli, herää kysymys, kuka on vastuussa, jos palvelussa esiintyy ongelma, ja keneltä kuluttaja voi lopulta vaatia korvausta. Kollegani otti oikeutetusti esille tämän asian, ja meidän on löydettävä vastaukset ja saatettava ajan tasalle tähän asti soveltamamme direktiivi.
<P>
Tämä on erittäin tärkeää myös Kreikalle, joka on, kuten tiedätte, matkailukohde. Mitä selkeämmin määrittelemme, kuka on vastuussa kussakin tapauksessa (kreikkalainen hotellinpitäjä, matkatoimisto tai tietty osallistuja), sitä enemmän voimme luottaa jokaiseen matkailualan harjoittajaan.
<P>
Haluaisin lopuksi todeta, että Euroopan kansalaisten oikeudellinen turvaaminen on erittäin tärkeää. Samalla, hyvä komission jäsen, meillä on velvollisuus tiedottaa kaikille EU:n jäsenvaltioissa lomaileville heillä nykyään olevista oikeuksistaan. Mitä tärkeintä, heille olisi tiedotettava säädöksissä esiintyvistä aukoista ja parannuksista, joita haluamme toteuttaa. Kaikki tämä on tärkeää, mutta kansalaistemme pitää saada tietää tästä, jotta he voivat käyttää oikeuksiaan.
<SPEAKER ID="130" NAME="Sylvana Rapti" AFFILIATION="S&amp;D">
(EL) Arvoisa puhemies, lähes kaikki on sanottu. Haluaisin kuitenkin keskittyä neljään seikkaan. Tämä direktiivi on kaksikymmentä vuotta vanha. Kaksikymmentä vuotta on naiselle erinomainen ikä. Direktiiville kaksikymmentä vuotta merkitsee, että tarvitaan kasvojenkohotusta.
<P>
Tämä aiheutuu siitä, että elämäämme on tullut mukaan neljä asiaa: ensimmäinen on Internet. Nyt kun Internet on osa elämäämme, voimme viettää loman maailman kaukaisimmassa kolkassa harkitsematta sitä toiseen kertaan. Kuitenkin, kun pääsemme perille, voimme joutua toteamaan, että meidän olisi ehkä pitänyt harkita sitä toisenkin kerran.
<P>
Toinen seikka on hinnat. Kuluttajilla on velvollisuus ja oikeus tietää, ovatko hinnat, joista heidän on valittava, laillisia vai onko kilpailu epäreilua.
<P>
Kolmas on laatu. Yhden jäsenvaltion kansalainen voi pitää keskinkertaisena majoitusta, jota voidaan pitää poikkeuksellisen hyvänä toisessa jäsenvaltioissa.
<P>
Viimeisenä on kysymys turvallisuudesta. Koska ihmiset työskentelevät kovasti säästääkseen lomamatkoille, meidän on saatava heidät tuntemaan olonsa turvalliseksi. Haluamme tätä uudelta direktiiviltä.
<SPEAKER ID="131" NAME="Seán Kelly" AFFILIATION="PPE">
(EN) Arvoisa puhemies, monet kollegat ovat korostaneet tarvetta tälle uudelleentarkastelulle, ja se olisi toteutettava mahdollisimman pikaisesti. He ovat erityisesti maininneet kuluttajan saaman lisäarvon, ja tämä on aivan oikein. Kuluttajan hyötyminen ei kuitenkaan merkitse, että tämä vaikuttaa haitallisesti alaan: se voi hyödyttää matkailualaa ja kuluttajaa.
<P>
Mielessäni on erityisesti se, että seuraavien vuosien aikana yli kaksi miljoonaa ihmistä Euroopan unionissa ylittää 60 vuoden ikärajan. Tämä antaa alalle hyvän mahdollisuuden tarjota näille henkilöille sitä, mitä he haluaisivat tehdä matkoilla, ja erityisesti matkoja ilman ongelmia. Jos tämä direktiivi kattaa kaiken ja sillä tarjotaan täydellistä suojaa, tällä alalla on hyvä mahdollisuus hyötyä yli 60-vuotiaista Euroopan unionissa, ja tämä olisi sille suuri etu. Sen vuoksi mielestäni tässä asiassa on, kuten aikaosuusdirektiivin yhteydessä, kyse tilanteesta, joka hyödyttää kuluttajaa ja matkailualaa.
<SPEAKER ID="132" NAME="Karin Kadenbach" AFFILIATION="S&amp;D">
(DE) Arvoisat puhemies ja komission jäsen, olen suurperheen äiti ja monien vuosien ajan olen oppinut tulkitsemaan esitteitä. Se on merkittävä haaste, ja jopa matkatoimistoissa työskentelevät eivät aina ole tämän tehtävän tasalla. Sen vuoksi haluaisin, että tällä uudella direktiivillä minulle annetaan todellinen valinnanmahdollisuus kuluttajana. Minulla on valinnanmahdollisuus ainoastaan, kun vertailu on mahdollista, kun minulla on kriteerejä vertailla eri tarjouksia keskenään.
<P>
Yksi näistä kriteereistä on minulle lasten ikä. Lapsille on aina kiinteät hinnat matkanjärjestäjästä riippumatta. Joskus tämä koskee kuusivuotiaita, joskus kymmenvuotiaita taikka kaksitoistavuotiaita lapsia. Joillain matkanjärjestäjillä ensimmäinen lapsi ei maksa niin paljon kuin toinen, ja kolmatta ja neljättä ei ole olemassakaan. Kuluttajansuojalle on tärkeää - ja myös matkatoimistojen ja matkanjärjestäjien turvalle - että tiedän kuluttajana, mitä ostan, jotta tunnen todella olevani etukäteen perillä asioista ja että minulla on vertailukelpoisia kriteerejä.
<SPEAKER ID="133" NAME="Catherine Stihler" AFFILIATION="S&amp;D">
(EN) Arvoisa puhemies, haluaisin tukea muiden kollegoiden vammaisten oikeuksia koskevia kantoja ja sitä, mitä Karin Kadenbach sanoi lapsista ja mitä sanottiin hotellien paloturvallisuutta koskevasta kysymyksestä ja erityisesti sprinklerien turvallisesta toiminnasta kaikissa EU:n hotelleissa sekä siitä tarpeesta, että uusi ehdotus on tulevaisuuden kannalta asianmukainen. Kuka olisi voinut ennustaa, että merkille panemamme edellisen 20 vuoden aikainen muutos oli niin nopea? Haluan korostaa kahta erityistä seikkaa.
<P>
Olemme kuulleet luottokorttimaksuja koskevasta kysymyksestä, ja on keskusteltu piilomaksuista. Lentoyhtiöt ja matkatoimistoyritykset kuitenkin hyödyntävät sitä, että useammat ihmiset käyttävät luottokorttejaan varaukseen, koska niiden käyttö on heille turvallista, ja perivät kaksinkertaiset luottokorttimaksut jokaisesta matkaosuudesta tai perivät luottokorttimaksut matkustajilta yhdestä verkossa tehdystä varauksesta. Voi olla, että tehdään vain yksi varaus verkossa, mutta luottokorttia laskutetaan neljä kertaa, koska mukana on neljä matkustajaa. Hyvä komission jäsen, voisitteko tarkastella tätä, jotta kansalaisia suojellaan.
<P>
Lopuksi otan esille kysymyksen konkursseista. Skotlannissa loppui Globespanin toiminta, ja meidän on varmistettava, että ihmiset saavat korvaukset ja että kukaan ei joudu menettämään rahaa. Tämä on loppujen lopuksi monen perheen suurin kustannus vuodessa, ja he odottavat, että suojelemme heitä. Meidän on tehtävä asiassa enemmän, joten kiitos, komission jäsen.
<SPEAKER ID="134" NAME="Zigmantas Balčytis" AFFILIATION="S&amp;D">
(LT) Matkailumarkkinat ovat kehittyneet kahden edellisen vuosikymmenen aikana hyvin aktiivisesti. Yhä useammat ihmiset tekevät omat matkajärjestelynsä ja ostavat palveluita useilta matkanjärjestäjiltä ja palveluntarjoajilta. Voimassa olevan direktiivin säännöksiä ei kuitenkaan sovelleta näihin uusiin matkapaketteihin, ja tämä merkitsee, että kansalaisemme matkustavat ilman asianmukaista suojaa. Katson, että vaikka direktiiviä tarkistettaessa on välttämätöntä määritellä tarkemmin sen soveltamisala, emme saa sallia, että joustamattomat säännöt jättävät kansalaisemme ilman asianmukaista suojaa. Lisäksi kysymys vastuusta on ratkaistava tapauksissa, joissa lentoyhtiöt tai matkapalvelujen tarjoajat joutuvat konkurssiin. Viime vuosikymmenen aikana yli 70 lentoyhtiötä on mennyt konkurssin, ja matkustajat ovat joutuneet epäselvään tilanteeseen. Sen vuoksi tätä asiaa olisi minusta korostettava selvästi, kun tarkastelemme uudelleen direktiivin säännöksiä.
<SPEAKER ID="135" NAME="John Dalli">
komission jäsen. - (EN) Arvoisa puhemies, olen kuunnellut parlamentin jäsenten näkemyksiä suurella mielenkiinnolla. Monet teistä ovat vakuuttuneet komission toimien suunnasta. Toiset ovat korostaneet useita kohtia, jotka olemme panneet merkille sen varmistamiseksi, että ne otetaan huomioon neuvotteluissa ja keskusteluissa, joita käymme tämän direktiivin tarkistamisesta. Haluan vakuuttaa teille, että komissio suhtautuu näihin asioihin hyvin vakavasti ja on päättänyt löytää parhaat ratkaisut tuleville toimille.
<P>
Olemme nyt kuulemismenettelyn puolessavälissä. Jäsentelemme palautetta, jonka saimme äskettäin verkossa tehdystä julkisesta kuulemisesta. Siihen osallistuivat kuluttajat, yritykset, järjestöt ja jäsenvaltiot. Voin kertoa teille lisäksi, että komissio järjestää sidosryhmille seminaarin 22. huhtikuuta 2010. Tässä seminaarissa keskitytään mahdollisiin toimintavaihtoehtoihin matkapakettidirektiivin tarkistamiseksi. Siihen sisältyvät kaikki kysymykset, jotka on mainittu tämän keskustelun aikana. Minun on korostettava, että on vielä liian aikaista päättää, miten asiassa edetään. On tärkeää noudattaa vaikutustenarviointia koskevaa menettelyä. Pyrin kuitenkin päättäväisesti siihen, että kaikilla toimilla varmistetaan korkeatasoinen suoja EU:n kansalaisille.
<P>
Ennen kuin päätän, haluaisin kiittää kaikkia läsnäolijoita tähän keskusteluun osallistumisesta. Kiitos.
<SPEAKER ID="136" NAME="Puhemies">
(HU) Keskustelu on päättynyt.
