<CHAPTER ID="016">
Puhemiehen julkilausuma
<SPEAKER ID="020" NAME="Puhemies">
(DE) Terroristijärjestö ETA teki eilen jälleen murhan: autopommi tappoi 46-vuotiaan armeijan vääpelin Luis Conde de la Cruzin Pohjois-Espanjassa. Tämä oli kolmas Espanjassa 24 tunnin sisällä räjähtänyt autopommi. Kolmessa räjähdyksessä loukkaantui useita ihmisiä, yksi vakavasti. Euroopan parlamentti tuomitsee voimakkaasti nämä terroriteot ja haluaa kertoa olevansa asiasta syvästi huolissaan.
<P>
Haluan esittää Euroopan parlamentin puolesta vilpittömät surunvalitteluni vääpeli Conden perheelle ja sukulaisille ja osoittaa solidaarisuutta Espanjalle, sen viranomaisille ja erityisesti Espanjan turvajoukoille. Haluan myös ilmaista tukemme ja esittää osanottomme autopommi-iskuissa loukkaantuneille ja heidän perheilleen.
<P>
Meidän on toistettava yhä uudestaan täysin selvästi, että terrorismi on suora hyökkäys vapautta, ihmisoikeuksia ja demokratiaa vastaan. Emme voi toistaa tarpeeksi usein, ettei terrorismi ole milloinkaan oikeutettua. Siksi meidän on torjuttava terrorismia yhdessä kunnioittaen jatkuvasti oikeusvaltioperiaatetta ja noudattaen täysin lakia. Euroopan unioni on yhteisö, joka perustuu solidaarisuuteen. Yhdessä jäsenvaltiossa tapahtuva terrori-isku on hyökkäys koko Euroopan unionia ja meitä jokaista vastaan.
<P>
Pyydän teitä kaikkia nyt nousemaan ja pitämään minuutin hiljaisuuden.
<P>
(Parlamentti nousi seisomaan ja piti minuutin hiljaisuuden.)
