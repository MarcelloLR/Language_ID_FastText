<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(DE) Arvoisat parlamentin jäsenet, olemme ottaneet surullisina vastaan tiedon entisen kollegamme Nicholas Bethellin kuolemasta. Hän toimi Euroopan parlamentin jäsenenä kahdesti, vuosina 1975-1994 sekä 1999-2003. Nicholas Bethell kuoli 8. syyskuuta 69 vuoden ikäisenä kamppailtuaan pitkään ja urheasti Parkinsonin tautia vastaan. Toimiessaan useita vuosia Euroopan parlamentin jäsenenä Nicholas Bethell oli silloisen poliittisen valiokunnan erinomainen varapuheenjohtaja. Hän paneutui puheenjohtajana ponnekkaasti moniin asioihin ja toimi niitä koskevien mietintöjen esittelijänä: lentoliikenteen vapauttaminen, Kyproksen EU-jäsenyys ja Saharov-palkinto, jolla on vuosia tuettu moraalisesti monia ihmisiä kaikkialla maailmassa näiden kamppailussa sortoa vastaan.
<P>
Lisäisin vielä muutaman sanan: Nicholas Bethell hallitsi venäjän kielen erittäin hyvin ja otti suuren henkilökohtaisen riskin matkustaessaan useita kertoja Neuvostoliittoon, missä hän ystävystyi monien toisinajattelijoiden kanssa. Näitä olivat Aleksandr Solženitsyn, Andrei Saharov, Anatoli Sharanski ja Aleksandr Ginsburg. Hän keskusteli heidän kanssaan, haastatteli heitä, puolusti niiden heistä vapauttamista, jotka olivat joutuneet vankilaan, ja puolusti yleisesti kansojen vapautta ja oikeudenmukaisuutta. Nicholas Bethell käänsi englanniksi kaksi Aleksandr Solženitsynin kirjaa. Hän toi Anatoli Sharanskin ja Jelena Bonnerin, Saharovin lesken, Euroopan parlamenttiin - ei vain kerran vaan useasti.
<P>
Nicholas Bethell oli kollega ja ystävä, joka vakuutti toiminnallaan ja toimi esikuvana. Muistamme häntä kiitollisina.
<P>
Arvoisat parlamentin jäsenet, olen juuri saanut kuulla, että miina on tappanut Afganistanissa kaksi espanjalaista sotilasta ja haavoittanut vakavasti muita espanjalaisia. Pyydän teitä muistamaan minuutin hiljaisuudella Nicholas Bethelliä ja kaikkia terrorismin uhreja.
<P>
(Parlamentti nousi viettämään hiljaisen minuutin.)
<P>
Kiitos.
<P>
Arvoisat parlamentin jäsenet, olemme saaneet kuulla demokratian ja vapauden puolesta Burmassa eli Myanmarissa pidetyistä mielenosoituksista. Saanen ilmaista meidän kaikkien puolesta solidaarisuutemme ja myötätuntomme. Tämä koskee erityisesti Aung San Suu Kyitä, joka on saanut Euroopan parlamentin Saharov-palkinnon ja on ollut vuosia kotiarestissa. Euroopan parlamentti toivoo, että tulee aika, jolloin voimme tavata Aung San Suu Kyin täällä Euroopan parlamentissa, ja vaadimme Myanmarin viranomaisia päästämään kaikki pidätetyt välittömästi vapaaksi ja antamaan heille oikeuden pitää vapaasti mielenosoituksia.
<P>
(Suosionosoituksia)
