<CHAPTER ID="013">
Turvallinen ja ympäristön kannalta järkevä alusten kierrätys (keskustelu) 
<SPEAKER ID="454" NAME="Puhemies">
- (EN) Esityslistalla on seuraavana keskustelu Johannes Bloklandin ympäristön, kansanterveyden ja elintarvikkeiden turvallisuuden valiokunnan puolesta komissiolle laatimasta suullisesta kysymyksestä, joka koskee Kansainvälisen merenkulkujärjestön (IMO) alaisuudessa toukokuussa 2009 käytäviä neuvotteluja turvallista ja ympäristön kannalta järkevää alusten kierrätystä koskevan yleissopimuksen voimaantuloehdoista-B6-0224/2009).
<SPEAKER ID="455" NAME="Johannes Blokland">
laatija. - (NL) Arvoisa puhemies, viime vuoden toukokuun täysistunnossa Euroopan parlamentti vastusti selvästi alusten romuttamiseen liittyviä ihmisarvoa alentavia ja ympäristöä kuluttavia olosuhteita. Useilla Etelä-Aasian rannoilla puretaan kuitenkin valtavia romutettavia merialuksia ympäristöä kuluttavissa ja ihmisarvoa alentavissa olosuhteissa. Esimerkiksi Bangladeshissa ei yhdessäkään 36 romuttamosta noudateta turvallisuus- ja ympäristöstandardien vähimmäisvaatimuksia.
<P>
Yksi hyvä asia on, että tästä syystä korkein oikeus määräsi viikko sitten Bangladeshin hallituksen sulkemaan nämä "romuttamot" kahden viikon kuluessa. Samalla korkein oikeus kielsi kaikkien vaarallisia aineita kuljettavien alusten saapumisen Bangladeshin alueelle. Lisäksi Bangladeshin ympäristöministerille annettiin kolme kuukautta aikaa laatia Baselin yleissopimusta noudattavat säännöt romutettavien alusten kierrätyksestä.
<P>
Juuri näitä samoja tärkeitä toimenpiteitä Euroopan parlamentti puolsi viime vuoden päätöslauselmassa. Voisi melkein kuvitella, että Bangladeshin korkein oikeus on lukenut päätöslauselmamme. Pidän päätöstä tärkeänä voittona taistelussa aiemmin mainittuja tuomittavia käytäntöjä vastaan. On ehdottoman tärkeää, että Bangladeshin hallitus noudattaa tarkkaan tuomioistuimen päätöstä. Tämä koskee Bangladeshin lisäksi myös muita Aasian maita.
<P>
Kuten olen jo huomauttanut, yksittäisten valtioiden panos ei riitä. Laivanromutusongelmaan tarvitaan yhä kipeästi maailmanlaajuinen ratkaisu. Tämän vuoden toukokuussa Kansainvälinen merenkulkujärjestö (IMO) järjestää Hongkongissa kansainvälisen konferenssin, jossa tavoitteena on tehdä maailmanlaajuinen sopimus romutettavien alusten kierrätyksestä. Ympäristön, kansanterveyden ja elintarvikkeiden turvallisuuden valiokunnan päätöslauselman on taattava, että neuvostolle ja komissiolle lähetetään selvä signaali neuvotteluita varten, jotta lopputuloksesta tulee paras mahdollinen.
<P>
Viime vuoden päätöslauselmaan nähden on tärkeää lisätä seuraavat viisi kohtaa. Ensinnäkin on tehtävä selväksi, että vaarallisia aineita sisältäviä romutettavia aluksia tulee pitää vaarallisena jätteenä ja että niiden tulisi siksi kuulua Baselin yleissopimuksen soveltamisalaan. Määritelmistä väitteleminen ei edistä ympäristönsuojelua. Euroopan kansanpuolueen (kristillisdemokraatit) ja Euroopan demokraattien ryhmän ehdottama tarkistus 1 heikentää jonkin verran tätä kantaa, enkä voi siksi tukea sitä. Toiseksi, alusten ajamista rannalle paikan päällä tapahtuvaa romutusta varten ei voida pitää hyväksyttävänä. Kolmanneksi, toimiin on ryhdyttävä - erityisesti yksirunkoisten säiliöalusten käytöstä poistamiseen liittyen - ennen pitkähkön ratifiointikauden päättymistä. Neljänneksi, käyttöön tulee ottaa romuttamoiden sertifiointijärjestelmä. Lisäksi, kuten Euroopan parlamentti totesi viime vuonna, toimiin tulisi edelleen kuulua tuottajan vastuuseen perustuva pakollinen rahasto. Euroopan komissio vaikuttaa kuitenkin harkitsevan tätä kantaa uudelleen. Siksi haluaisin kuulla komission jäsen Figel'in kertovan, että komissio on yhä valmis perustamaan romutusrahaston.
<P>
Euroopan parlamentti näyttää tällä ja viime vuoden päätöslauselmalla selvää suuntaa kohti mainittujen ongelmien ratkaisua. Olen tyytyväinen siihen, että ympäristön valiokunta ja liikenne- ja matkailuvaliokunta ovat pitkälti yhtä mieltä asiasta. Toivon, että neuvosto ja komissio antavat yhtä lailla keskitetyn panoksensa, jotta Hongkongissa saadaan kahden kuukauden kuluttua aikaan järkevä yleissopimus, joka takaa niin turvallisuuden ja kansanterveyden kuin ympäristön hyvinvoinnin. Pyydän komission jäsen Figel'iä kertomaan, käyttääkö Euroopan komissio tätä selvää suuntaa keskeisenä valttina IMO-konferenssin keskusteluissa ja mihin toimiin komissio aikoo ryhtyä yleissopimuksen nopean toimeenpanon takaamiseksi.
<SPEAKER ID="456" NAME="Ján Figel'">
komission jäsen. - (EN) Arvoisa puhemies, haluan aluksi kiittää parlamenttia sen osoittamasta suuresta kiinnostuksesta ja aktiivisesta osallistumisesta alusten purkamisasiaan. Kiitän erityisesti Johannes Bloklandia.
<P>
Tämä on erittäin hyvä lähtökohta EU:n tuleville toimille, joilla taataan, että Euroopan unioni osallistuu omalta osaltaan tämän kansainvälisen ongelman ratkaisemiseen. Nämä kysymykset ovat ajankohtaisia, kun otetaan huomioon jo mainitsemanne Bangladeshin korkeimman oikeuden äskettäinen päätös ja maassa vallitseva tilanne. Päätöksen seurauksena kaikki alusten romuttamot suljetaan kahden viikon kuluessa, sillä ne eivät ole ympäristöministeriön hyväksymiä. Luetteloon sisältyvien vaarallisten alusten tuonti kielletään, ja kaikki tuodut alukset on esipuhdistettava Bangladesh alkaa laatia alusten purkamista koskevaa kansallista lainsäädäntöä, joka noudattaa Baselin yleissopimusta.
<P>
Nyt siirryn käsittelemään meitä lähempänä olevaa asiaa vastaamalla kysymyksiinne.
<P>
Ensimmäinen kysymyksenne koskee luopumista rantaromutusmenetelmästä - eli käytöstä poistettujen alusten suoraan rannalla tapahtuvasta purkamisesta.
<P>
Olen kanssanne samaa mieltä siitä, että menetelmästä aiheutuu vakavia riskejä ihmisten terveydelle ja ympäristölle. Harkitsimme strategiamme vaikutustenarvioinnissa rantaromutuksen kieltämistä EU:ssa. Kiellon tehokkuutta kuitenkin epäiltiin, sillä se koskisi vain EU:n lipun alla purjehtivia aluksia ja sitä voitaisiin kiertää helposti ja laillisesti lippua vaihtamalla.
<P>
Mielestämme on tehokkaampaa panostaa sen takaamiseen, että parhaillaan laadittavat tekniset suuntaviivat, joilla tuetaan tulevaa IMOn yleissopimusta, todella vievät alusten kierrätystä turvalliseen ja ympäristön kannalta järkevään suuntaan. Suuntaviivojen laatiminen on tähän mennessä edistynyt erittäin lupaavasti. On joka tapauksessa hyvin epätodennäköistä, että perinteinen rantaromutusmenetelmä täyttäisi tulevien suuntaviivojen asettamat vaatimukset.
<P>
Toiseen kysymykseenne liittyen voin ilokseni vahvistaa, että komissio on täysin sitoutunut työskentelemään edistääkseen alusten kierrätystä koskevan yleissopimuksen tehokasta ja nopeaa saattamista osaksi EU:n lainsäädäntöä. Ympäristöasioiden pääosasto on jo käynnistänyt useita tutkimuksia ja arvioi parhaillaan yleissopimuksen keskeisten osien vaikutuksia. Mielestäni on hyvin tärkeää, että Euroopan unioni osoittaa johtajuutta ja korostaa sitä, että asia on meille ensisijaisen tärkeä. Tämä kannustaa kolmansia maita ratifioimaan yleissopimuksen ja nopeuttaa näin sen voimaantuloa.
<P>
Jaan kuitenkin kolmannessa kysymyksessä esittämänne huolen siitä, ettei olemassa olevaa yhteisön säännöstöä tule horjuttaa. Työntekijöiden oikeuksia ja ympäristönsuojelua koskevat olemassa olevat vaatimukset on turvattava, kun IMOn yleissopimus saatetaan osaksi lainsäädäntöä. Siksi vertaamme tutkimuksessamme huolellisesti IMOn yleissopimuksen ja yhteisön säännöstön vaatimuksia toisiinsa. Haluan myös painottaa, että takaamme erityisesti sen, ettei jätteiden siirrosta vuonna 2006 annettua asetusta horjuteta.
<SPEAKER ID="457" NAME="Pilar Ayuso">
PPE-DE-ryhmän puolesta. - (ES) Arvoisa puhemies, arvoisa komission jäsen, kuten jäsen Blokland kertoi, tämä kysymys on hyvin ajankohtainen, sillä alusten kierrätystä koskevasta yleissopimuksesta järjestetään diplomaattikonferenssi toukokuussa. Siksi haluan onnitella jäsen Bloklandia sekä hänen esittämästään kysymyksestä että hänen laatimastaan päätöslauselmasta.
<P>
Me Espanjan kansanpuolueessa kannatamme alusten romuttamisessa käytettävien huonojen käytäntöjen ja menettelytapojen torjumista ja tuemme siksi Johannes Bloklandin päätöslauselmaehdotusta. Muutama kohta meitä kuitenkin huolestuttaa.
<P>
Ensimmäinen on 3 kohta, johon jäsen Blokland itse jo viittasi. Sen mukaan aluksia olisi kokonaisuudessaan pidettävä vaarallisena jätteenä ja että niiden olisi siksi kuuluttava Baselin yleissopimuksen soveltamisalaan. Olemme esittäneet tarkistuksen tästä kohdasta, koska asiasta on eriäviä tulkintoja sekä Euroopan unionin sisällä että sen ulkopuolella. Mielestämme Baselin yleissopimus tulee ottaa huomioon, eikä sen kanssa ei saa olla ristiriitaisuuksia. Soveltamisen yksityiskohdat tulee kuitenkin määrittää alusten purkamisesta tehtävässä kansainvälisessä sopimuksessa.
<P>
Päätöslauselmaehdotuksen 14 kohdassa kehotetaan ottamaan käyttöön rahoitusmekanismi, joka perustuu meriliikennealan maksamiin pakollisiin maksuihin. Mielestämme tällä hetkellä on hieman ennenaikaista puhua pakollisista maksuista, sillä Kansainvälinen merenkulkujärjestö ei ole vielä päättänyt, mikä järjestelmä tämän rahoituksen avulla otetaan käyttöön. Uskon, ettei Euroopan komissiollakaan ole selvää vastausta asiaan.
<P>
Lopuksi 15 kohdassa kehotetaan komissiota selkeästi vahvistamaan, että vastuussa on se valtio, jonka lainsäädäntöä jätteeseen sovelletaan. Asia ei mielestämme ole komission päätettävissä. Päinvastoin, olemme sitä mieltä, että myös tästä tulisi päättää kansainvälisessä sopimuksessa.
<P>
Tärkeää on taata johdonmukaisuus alusten kierrätyksestä tehtävän sopimuksen ja vaarallisten jätteiden maan rajan ylittävien siirtojen ja käsittelyn valvontaa koskevan Baselin yleissopimuksen välillä. Samalla on Baselin yleissopimuksen lisäksi otettava huomioon koko olemassa oleva lainsäädäntö.
<SPEAKER ID="458" NAME="Ján Figel'">
komission jäsen. - (EN) Arvoisa puhemies, kiitos jäsen Ayuson ja jäsen Bloklandin kommenteista ja erityisesti viimeksi mainitun sitoutuneesta työpanoksesta. Kuten jo aiemmin mainitsin, erityisesti jätteen ja vaarallisen jätteen yhteydessä on tärkeää varmistaa, että yleissopimuksen täytäntöönpano on täysin äskettäin hyväksytyn jätteiden siirrosta annetun asetuksen (EY) N:o 1013/2006 mukainen.
<P>
Mitä tulee rahoitukseen, tällä hetkellä ei ole olemassa rahastoa tai mekanismia. Olemme käynnistäneet tutkimuksen mahdollisten vaihtoehtojen tai ratkaisujen löytämiseksi ja aloitamme pian julkiset kuulemiset aiheesta. Otamme nyt ja silloin mielellämme vastaan kommentteja, erityisesti romutusrahaston perustamiseen liittyen.
<SPEAKER ID="459" NAME="Puhemies">
- (EN) Keskustelu on päättynyt.
<P>
Äänestys toimitetaan torstaina 26. maaliskuuta 2009.
