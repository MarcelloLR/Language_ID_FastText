<CHAPTER ID="003">
Edellisen istunnon pöytäkirjan hyväksyminen
<SPEAKER ID="008" NAME="Puhemies">
Tiistaina 18. joulukuuta 2007 pidetyn istunnon pöytäkirja on jaettu.
<P>
Onko huomautettavaa?
<SPEAKER ID="009" NAME="Sophia in 't Veld" AFFILIATION="ALDE">
Arvoisa puhemies, ennen kuin siirrymme esityslistaan, haluaisin hieman selvennystä huomisaamun esityslistassa olevaan kohtaan, jonka jo mainitsittekin, eli Syyrian suurmuftin puheeseen. Hän on ensimmäinen uskonnollinen johtaja niiden puhujien sarjassa, jotka pitävät puheen parlamentin täysistunnossa eurooppalaisen kulttuurienvälisen vuoropuhelun teemavuoden kunniaksi. Haluaisinkin tietää, miksi puheenjohtajakokous on halunnut tulkita kulttuurienvälisen vuoropuhelun yksistään uskontokuntien väliseksi monologiksi, ja onko sen mielestä istuntojakso sopiva paikka uskonnollisten sanomien välittämiseen.
<P>
(Suosionosoituksia)
<P>
Lopuksi haluaisin tietää, onko puheenjohtajakokous valmis harkitsemaan kutsuvieraslistan laajentamista, jotta se edustaisi nykyistä kattavammin myös naisia ja muita kuin uskonnollisia järjestöjä. ALDE-ryhmä on ehdottanut, että uskonnonvapauskysymyksiin keskittynyt YK:n erityislähettiläs Asma Jahangir kutsuttaisiin niin ikään puhumaan täysistuntoon. Toivoisin selvennystä tähän.
<P>
(Suosionosoituksia)
<SPEAKER ID="010" NAME="Puhemies">
Kiitos, jäsen in 't Veld. Jos muistan oikein, puheenjohtajakokous teki tästä itse asiassa yksimielisen päätöksen. Jäsen Cohn-Benditillä on epäilyksensä tästä, joten asia tullaan tarkistamaan. Joka tapauksessa puheenjohtajakokous teki päätöksen erittäin suurella enemmistöllä. Totesimme myös, ettei kutsuttujen lista ole kattava ja että aiomme kehottaa myös etenkin Euroopan parlamentin valiokuntia ehdottamaan tulevia toimia, joista voimme sitten äänestää.
<P>
Arvoisa jäsen in 't Veld, voitte olla varma siitä, että tältä osin keskustelu käytiin mahdollisimman laajalta pohjalta ja että olemme avoimia myös uusille ehdotuksille, vaikkakin niistä on päätettävä puheenjohtajakokouksessa tai parlamentissa.
<SPEAKER ID="011" NAME="Monica Frassoni" AFFILIATION="Verts/ALE">
Arvoisa puhemies, hyvät parlamentin jäsenet, haluaisin vain huomauttaa, ettei ryhmäni ollut samaa mieltä.
<SPEAKER ID="012" NAME="Puhemies">
Toteaisin vain jälleen kerran, että ryhmänne ei nähtävästi ollut samaa mieltä, joten tarkistamme asian pöytäkirjasta varmistaaksemme, että myös pöytäkirjassa on täsmällinen tieto, ei sen vuoksi, että epäilisimme sanojanne. Joka tapauksessa päätös tehtiin suurella enemmistöllä, mikä on jokseenkin harvinaista puheenjohtajakokoukselle.
<SPEAKER ID="013" NAME="Sarah Ludford" AFFILIATION="ALDE">
Arvoisa puhemies, haluaisin vain tehdä pienen lisäyksen jäsen in 't Veldin puheenvuoroon. Kuten totesin teille lähettämässäni sähköpostiviestissä, josta muut jäsenet saivat jäljennöksen tänä aamuna, toinen valitettava asia on, että olette nähtävästi verrannut suurmuftia paaviin ja Yhdistyneen kuningaskunnan päärabbiin uskontokuntansa eurooppalaisena edustajana. Minusta tämä on hyvin negatiivinen viesti eurooppalaisille muslimeille.
<P>
Suurmuftin huominen vierailu edellyttää kohteliasta käytöstä, vaikkakin keskustelu Syyrian ihmisoikeusloukkauksista olisi toivottavaa. Toivon kuitenkin teidän varmistavan, että tänä vuonna kutsuvieraslistassa on mukana myös islamin eurooppalainen edustaja, koska EU:n ulkopuolelta tulevan voitaisiin luulla edustavan Euroopassa asuvia muslimeja, joita hän ei kuitenkaan edusta.
<SPEAKER ID="014" NAME="Puhemies">
Arvoisa jäsen Ludford, tämänkaltaisista kysymyksistä ei varmaan koskaan päästä sataprosenttiseen yksimielisyyteen, vaikka hyvä tahtoa ja keskinäistä ymmärrystä riittääkin. Voin siitä huolimatta kertoa, että ryhmäpuheenjohtajien onnistui tehdä päätös suurella enemmistöllä. Hyvällä tahdolla tasapaino löytyy myös eri valiokuntien toiminnan avulla, jotta kukaan ei tunne jääneensä ulkopuolelle. Toivoisinkin nyt, että kun kutsuvieraamme saapuvat, kohtelisitte heitä huomaavaisesti ja kunnioittavasti. Mehän haluamme loppujen lopuksi edistää vuoropuhelua, emme estää sitä. Tämä on kaikille esittämäni pyynnön perussisältö.
<P>
(Edellisen istunnon pöytäkirja hyväksyttiin.)
