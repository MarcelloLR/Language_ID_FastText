<CHAPTER ID="005">
Rintasyöpä (keskustelu) 
<SPEAKER ID="026" NAME="Puhemies">
Esityslistalla on seuraavana keskustelu
<P>
Jan Anderssonin ja Karin Jönsin työllisyyden ja sosiaaliasioiden valiokunnan puolesta komissiolle laatimasta suullisesta kysymyksestä rintasyöpäpotilaiden uudelleenintegroimisesta työmarkkinoille ja sosiaalirahastojen käyttämisestä terveydenhuoltoalan ammattilaisten rintasyöpää koskevaan jatkokoulutukseen (B6-0433/2006),
<P>
Karl-Heinz Florenzin ja Karin Jönsin ympäristön, kansanterveyden ja elintarvikkeiden turvallisuuden valiokunnan puolesta komissiolle laatimasta suullisesta kysymyksestä rintasyövän varhaisesta toteamisesta ja hoidosta laajentuneessa Euroopan unionissa (B6-0434/2006) ja
<P>
Anna Záborskán ja Karin Jönsin naisten oikeuksien ja sukupuolten tasa-arvon valiokunnan puolesta komissiolle laatimasta suullisesta kysymyksestä rintasyövästä Euroopan unionissa 5. kesäkuuta 2003 annetusta Euroopan parlamentin päätöslauselmasta ja sitä koskevasta seurannasta (B6-0436/2006).
<SPEAKER ID="027" NAME="Karin Jöns " LANGUAGE="DE">
Arvoisa puhemies, arvoisa komission jäsen Špidla, arvoisa komission jäsen Kyprianou, hyvät kollegat, ensinnäkin haluan kiittää kolmen valiokunnan puheenjohtajia Záborskáa, Florenzia ja Anderssonia sydämellisesti heidän suurenmoisesta yhteistyöstään tämän keskustelun valmistelussa. Arvoisa puhemies, haluan kiittää myös teitä.
<P>
Rintasyöpä oli esityslistalla kolme vuotta sitten, ja nyt on tulosten alustavan tarkastelun aika, mikä vaikuttaa aivan välttämättömältä. Euroopan unionin 25 jäsenvaltiossa 275 000 naista sairastuu vuosittain rintasyöpään. Rintasyöpäkuoleman riski on toisissa jäsenvaltioissa kaksi kertaa suurempi kuin toisissa. Kaiken huipuksi yhä nuoremmat naiset sairastuvat siihen: pelkästään muutamina viime vuosina alle 40-vuotiaina sairastuneiden naisten määrä on kaksinkertaistunut. Rintasyöpä on edelleen 35-55-vuotiaiden naisten yleisin kuolinsyy.
<P>
Minua järkyttää kuitenkin myös se, miten radikaaleja hoitokeinoja monissa jäsenvaltioissa edelleen käytetään. Joissakin maissa rinnanpoistoleikkaukset ovat edelleen pikemminkin sääntö kuin poikkeus jopa aivan taudin alkuvaiheessa, vaikka nykyisin 80 prosenttia leikkauksista voidaan tehdä poistamatta rintaa. Kuten huomaatte, edistymme etananvauhtia. Tämä koskee erityisesti uusia jäsenvaltioita, joissa hyödyntämättömät mahdollisuudet ja puutteet ovat pahimmillaan läpi koko hoitoketjun. Rakenteet vaihtelevat edelleen entiseen tapaan riittämättömistä katastrofaalisiin, mikä johtuu ainakin vanhoissa jäsenvaltioissa pikemminkin lääkäreiden taloudellisista eduista ja asemaan liittyvistä eduista kuin valtiontalouden ongelmista.
<P>
Käsittelen ensimmäiseksi varhaista toteamista. EU:n suuntaviivojen mukaisen kattavan mammografiaseulontaohjelman kehittämisestä johtuvat kertaluonteiset julkiset menot ovat vain 1,25 euroa kansalaista kohti. Olenkin varma, ettei yksikään parlamentin jäsen halua väittää, ettei tällaisia varoja ole käytettävissä. EU:n laajuisen mammografiaseulontaohjelman avulla pelastettaisiin EU:ssa vuosittain 31 000 naisen henki, alennettaisiin terveydenhuoltomenoja ja myöhemmin tuntuvasti koko yhteiskuntaan kohdistuvia kustannuksia.
<P>
Toistaiseksi vain 11 maalla on sellainen seulontaohjelma, jonka laatu on varmistettu, ja nämä ohjelmat ovat kaikkea muuta kuin jatkuvia. Arvoisa komission jäsen Špidla, teidän on tehtävä loppu kotimaanne käytännöstä, jossa uskotellaan satunnaisen seulonnan täyttävän EU:n vaatimukset. Arvoisa komission jäsen Kyprianou, Kyproksellakin edistytään vielä hyvin verkkaisesti. Tietenkin tiedämme, että olette molemmat meidän puolellamme, mutta olisi silti ollut mukavaa saada komission edistymiskertomus nyt eikä vasta keväällä, jolloin sen on määrä ilmestyä. Kehotamme teitä myös korostamaan painokkaammin mahdollisuutta käyttää rakennerahastovaroja seulontaohjelman kehittämiseen.
<P>
Silti paraskin varhaiseen toteamiseen tarkoitettu järjestelmä on hyödytön, jos sen jälkeinen hoito on riittämätöntä tai epäasianmukaista. Kerta toisensa jälkeen rintasyöpäleikkaukset ja sairauden hoitotoimenpiteet suoritetaan sairaaloissa hyvin niukalla kokemuksella. Siksi haluan erityisesti kiittää komissiota rintakeskuksia koskevista EU:n suuntaviivoista, jotka saimme siltä viime vuoden jälkeen. Aloite on nyt kuitenkin jäsenvaltioilla, sillä - hämmästyttävää kyllä - koko EU:ssa ainoastaan Yhdistyneessä kuningaskunnassa on nykyisin tällaisia keskuksia.
<P>
Siksi Euroopan parlamentti kehottaa tänään yhteisessä päätöslauselmassaan myös jäsenvaltioita perustamaan riittävän kattavan rintakeskusten verkoston vuoteen 2016 mennessä. Sellainen on täysin mahdollista toteuttaa vuoteen 2016 mennessä. Koko EU:ssa tarvittaisiin noin 1 800 tällaista keskusta. Silloin kaikilla naisilla olisi mahdollisuus saada samaa parasta mahdollista hoitoa asuinpaikastaan riippumatta.
<P>
Tarvitsemme nyt myös rintakeskusten sertifiointia koskevat suuntaviivat varmistaaksemme, että rintakeskukset todella toimivat EU:n vaatimusten mukaisesti: kussakin keskuksessa todella tehdään vuosittain vähintään 150 paikallisen rintasyövän leikkausta, asiantuntijat ovat todella erikoistuneet yksinomaan hyvän- tai pahanlaatuisiin rintasairauksiin ja he todella käyvät monitieteisiä neuvotteluja ennen kunkin tyyppistä rintasyöpäleikkausta ja niiden jälkeen.
<P>
Tässä yhteydessä kehotamme komissiota käynnistämään näiden suuntaviivojen laatimisen todella nopeasti. Kehotamme sitä myös laatimaan rintasairauksiin erikoistuneiden hoitajien työnkuvaa koskevat suuntaviivat. Kyseisten hoitajien tehtävä näissä keskuksissa on erittäin tärkeä, sillä he antavat neuvontaa ja toimivat lääkärien ja potilaiden yhteyshenkilöinä koko hoitoprosessin ajan.
<P>
(Suosionosoituksia)
<SPEAKER ID="028" NAME="Puhemies">
Kiitos, hyvä jäsen Jöns. Kiitoksenne olivat hyvin henkilökohtaiset.
<SPEAKER ID="029" NAME="Jan Andersson " LANGUAGE="SV">
Arvoisa puhemies, haluan aluksi kiittää jäsen Jönsiä hänen vahvasta sitoutumisestaan ja paneutumisestaan tähän suunnattoman tärkeään kysymykseen.
<P>
Kuten jäsen Jöns jo totesi, rintasyöpä on naisten yleisin syöpäsairaus. Se on myös 35-59-vuotiaiden naisten yleisin kuolinsyy. Lisäksi tiedämme, että rintasyöpä on yleistymässä nuoremmilla naisilla ja että mahdollisuudet sairauden toteamiseen vaihtelevat suuresti EU:n eri jäsenvaltioissa, kuten mahdollisuudet mammografiaseulontaankin. Tiedän, että kotimaassani Ruotsissa, jossa tietyn ikäryhmän naisilla on ollut mahdollisuus mammografiaseulontaan vuosien ajan, kyseisellä seulonnalla on alennettu naisten kuolleisuutta ja että oikean hoidon turvaamiseksi sairaus on tärkeää todeta varhaisessa vaiheessa. Näistä syistä kaikki jäsen Jönsin käsittelemissä päätöslauselmissa mainitut toimet ovat äärimmäisen tärkeitä.
<P>
Tähän työhön osallistuu kolme valiokuntaa. Työllisyyden ja sosiaaliasioiden valiokunta ei varsinaisesti vastaa terveyteen ja terveydenhuoltoon liittyvistä asioista vaan pikemminkin yhteyksistä työmarkkinoihin. Voin ilokseni todeta, että työmarkkinamme on nyt suunniteltu edistämään naisten osallistumista, ja naisten osuus niillä kasvaa jatkuvasti. Kotimaassani työssäkäyvien naisten osuus on yhtä suuri kuin miestenkin.
<P>
Vakavaan sairauteen kuten rintasyöpään sairastuminen tarkoittaa aivan konkreettisesti sitä, että hoitoihin on varattava aikaa. Toisinaan nainen voi jatkaa työssäkäyntiä, mutta se edellyttää myös, että hän voi keskustella työnantajan kanssa työkäytäntöihinsä tehtävistä muutoksista, jotta työssäkäynti voi jatkua hoitojen aikana. On myös mahdollista, että nainen sairastuu vakavasti joksikin aikaa mutta parantuu sitten hoitojen ansiosta niin, että pystyy palaamaan työhön. Silloin on mietittävä onnistunutta uudelleenintegrointia työelämään siten, ettei rintasyöpähoito haittaa sitä.
<P>
Näiden asioiden käsitteleminen on tärkeää. Tämä on työllisyyden ja sosiaaliasioiden valiokunnan ensimmäinen huomautus. Toinen huolenaiheemme koskee näiden asioiden kanssa tekemisissä olevia ammattilaisia. Tutkimus ja kehitys sekä rintasyövän hoitomenetelmät edistyvät jatkuvasti. On tärkeää pitää terveydenhuoltoalan ammattilaiset jatkuvasti uusien menetelmien tasalla sitä mukaa kuin niitä kehitetään. Käytössämme on myös erityisesti sosiaalirahastoon kuuluvia EU:n laajuisia välineitä, joiden avulla henkilöstö voi kehittää osaamistaan. Tälläkin alalla on voitava hyödyntää sosiaalirahastoa osaamisen kehittämiseen, jotta henkilöstö voi käyttää parhaita menetelmiä. Myös Lissabonin prosessilla on tässä asiassa merkitystä. Lissabonin prosessi koskee tietenkin parhaita käytäntöjä, ja sen vuoksi meidän oletetaan ottavan mallia edistyneimmistä maista.
<P>
Lopuksi mainitsen erään toisen asian, josta olen puhunut jäsen Jönsille. Rintasyöpään sairastuvat nimenomaan naiset, mutta on tärkeää saada miehet osallistumaan parempien menetelmien kehittämiseen. Muidenkin kuin naisten on annettava panoksensa parempien torjuntamenetelmien kehittämiseksi naisia koskettaviin sairauksiin. Pikemminkin tämä on sellainen asia, johon niin miesten kuin naistenkin on yhdessä sitouduttava.
<P>
(Suosionosoituksia)
<SPEAKER ID="030" NAME="Karl-Heinz Florenz " AFFILIATION="PPE-DE">
kysymyksen laatija. - (DE) Arvoisa puhemies, kiitän teitä, hyvä jäsen Jöns, että annoitte minun osallistua tämän kysymyksen laatimiseen kanssanne. Tein sen ilomielin, sillä keskustelun aikana kiinnitin huomiota siihen, miten vähän oikeastaan olin toistaiseksi kuullut tästä aiheesta. Seuratessani keskustelua mietin, millaisia pelkureita me eurooppalaiset olemme, miten typerästi olemme toimineet aiemmin ja miten monia kysymyksiä olemme jättäneet tässä maanosassa ratkaisematta. Yritän poliittisen vaikutusvaltani avulla saada tämän asian tasapainoon, sillä sisällöllisesti minulla ei ole mitään lisättävää siihen, mitä jäsen Jöns ja muut ovat sanoneet.
<P>
Kehotan molempia komission jäseniä keräämään kaiken rohkeutensa tämän aiheen käsittelemiseksi ja neuvoston raukkamaisuuden torjumiseksi. Minulla on aivan liikaa kokemuksia siitä, miten neuvosto on ponnettomasti todennut, että nämä ovat toissijaisuusperiaatteen mukaisesti ratkaistavia kansallisia kysymyksiä. Tiedottaminen ja viestintä ovat tulevaisuudessa myös tähän hirvittävään sairauteen liittyvät tärkeimmät tehtävät, ja siksi kehotan komission jäseniä käyttämään kaikkea poliittista vaikutusvaltaansa, jotta neuvosto saadaan vakuuttuneeksi ja suuntaviivat laadittua.
<P>
Miettikääpä hetki sitä, että meillä on ohjeet jopa suuntaviivojen laatimisesta mutta ei Euroopan merkittävimmän sairauden eli rintasyövän tulevista torjuntakeinoista. Mielestäni ajatus pätevien hoitajien työnkuvan laatimisesta on erinomainen ja kiinnostava, ja lupaan teille täyden tukeni.
<P>
(Suosionosoituksia)
<SPEAKER ID="031" NAME="Anna Záborská " AFFILIATION="PPE-DE">
kysymyksen laatija. - (FR) Arvoisa puhemies, arvoisa komission jäsen, hyvät kollegat, olemme jälleen kerran kokoontuneet täysistuntoon keskustelemaan rintasyövästä. Tämä kysymys koskee sekä kansanterveyttä että äänestäjäkuntaamme kuuluvien naisten ja heidän perheidensä elämää.
<P>
Jo vuonna 2003 naisten oikeuksien ja sukupuolten tasa-arvon valiokunta esitti tästä aiheesta kysymyksen Euroopan komissiolle. Arvoisa komission jäsen, tuolloin edeltäjänne, komission jäsen Diamantopoulou, toteutti ensimmäiset parlamentin kehotuksiin perustuvat toimet.
<P>
Tänään kehotamme teitä tunnustamaan saavutetut tulokset. Naisten oikeuksien ja sukupuolten tasa-arvon valiokunnan tavoitteena on vähentää rintasyöpään sairastuneiden naisten kuolleisuutta, parantaa heidän elämänlaatuaan ja tiedottaa naisille ja naisjärjestöille sekä lähiomaisille rintasyövän riskeistä ja hoidosta.
<P>
Keskustelussa on käsiteltävä myös miesten asemaa. Tämä erityisesti naisia vaivaava sairaus koskettaa myös aviomiehiä, isiä ja lapsia. Muistan myös niitä monia vanhempia, jotka tukevat sairastuneita tyttäriään.
<P>
Naisten oikeuksien ja sukupuolten tasa-arvon valiokunta käsittelee lukuisia rintasyöpään liittyviä näkökohtia, jotta tämä sairaus saataisiin jonain päivänä kitkettyä kokonaan Euroopasta. Valiokunnan voimakas mielenkiinto tätä asiaa kohtaan on rohkaissut minua. Kiitän kollegoitani erinomaisesta yhteistyöstä, joka todella ansaitsee tunnustusta.
<P>
Rintasyöpä on kansanterveyskysymys, jolla on merkitystä kaikille naisille Euroopan unionissa. Kahden minuutin välein todetaan uusi rintasyöpätapaus. Joka kuudes minuutti nainen kuolee rintasyöpään. Tämä sairaus ei erottele ihmisiä rodun, uskonnon tai kulttuurin perusteella.
<P>
Meidän on tunnustettava rohkeasti ja poikkeuksetta kaikki rintasyövän syyt. Lopullisen strategian laatimista varten olisi hyödyllistä verrata sairauden lisääntymistä jäsenvaltioissa. Kaikilla naisilla olisi asuinpaikastaan, sosiaalisesta asemastaan ja koulutustasostaan riippumatta oltava mahdollisuus diagnosointiin ja laadukkaaseen hoitoon varhaisessa vaiheessa. Tällä tavoin säästettäisiin tuhansia ihmishenkiä. Tämä olisi esimerkki todella myönteisestä erityiskohtelusta. Nyt on oleellista saada kaikki naiset tiedostamaan sairastumisriski ja lisätä rintasyövän ehkäisyyn ja mammografiaseulontaan suunnattuja voimavaroja jäsenvaltioissa.
<P>
Arvoisat komission jäsenet, tiedämme kokemuksesta, että lääkinnälliset laitteet ovat liian kalliita uusien jäsenvaltioiden aluesairaaloille. Lääketeollisuus ei ole valmis panostamaan rahoitukseen, sillä se keskittyy liiaksi voittojen saamiseen. Kaikesta huolimatta kehotan teitä pohtimaan vakavasti mahdollisuutta rahoittaa rintasyövän ehkäisyä rakennerahastovaroista. Poliitikkojen, lääkäreiden ja tutkijoiden toimet kaikkiin jäsenvaltioihin ulottuvan yhteistyöverkon kehittämiseksi voisivat auttaa meitä varmistamaan seulonta- ja terveydenhuoltotoimien yhtäläisen saavutettavuuden. Vain tämän tiiviin yhteistyön avulla voidaan rintasyövän torjunnassa ylittää ideologiset erimielisyydet ja henkilökohtainen voitontavoittelu.
<P>
(Suosionosoituksia)
<SPEAKER ID="032" NAME="Markos Kyprianou">
komission jäsen. (EN) Arvoisa puhemies, kiitän parlamenttia tämän rintasyöpää koskevan keskustelun järjestämisestä. Juuri kysymysten yksityiskohtaisuus on osoitus asian monitahoisuudesta. En yritä käsitellä jokaista kysymystä erikseen, sillä se olisi lyhyen puheaikani takia mahdotonta. Annan kuitenkin mielelläni yksityiskohtaisempaa tietoa myöhemmässä vaiheessa.
<P>
Tästä syystä kiinnitän huomiota kolmeen keskeiseen alaan, mutta sitä ennen haluan tunnustaa ongelman merkityksen, jonka monet puhujat ovat jo maininneet. Euroopan unionissa todetaan vuosittain rintasyöpä 270 000 naisella. Tämä vaikuttaa heidän ja heidän perheidensä elämään ja aiheuttaa huomattavat terveydenhuolto-, sosiaali- ja talousmenot.
<P>
Edistymistämme Euroopan parlamentin 5. kesäkuuta 2003 antaman päätöslauselman jälkeen on jo käsitelty, ja sivuan aluksi sitä. On totta, että päätöslauselmassa asetettiin jäsenvaltioiden täytettäväksi joitakin kunnianhimoisia tavoitteita vuoteen 2008 mennessä: rintasyöpäkuolleisuutta alennetaan 25 prosenttia ja rintasyöpäpotilaiden eloonjäämismahdollisuuksia koskevat jäsenvaltioiden väliset erot kavennetaan viiteen prosenttiin. Myönnän, että on liian aikaista selvittää tarkasti, kuinka paljon edistystä on saavutettu. Jäsenvaltiot ovat luvanneet antaa komissiolle selvityksen tilanteesta tämän vuoden loppuun mennessä, kolme vuotta neuvoston antamien suositusten jälkeen. Sen vuoksi komissio laatii täytäntöönpanokertomuksen vuonna 2007. Vakuutan, ettei joidenkin jäsenvaltioiden tietojen puuttuminen viivästytä kertomuksen laatimista. Sen sijaan kertomuksesta selviää, mitkä jäsenvaltiot eivät ole toimittaneet tietoja.
<P>
Päätöslauselmalla ja muilla toimilla aikaansaadut myönteiset vaikutukset ja muutokset ovat jo nähtävissä. Tuloksia on odotettavissa muun muassa sellaisista näkökohdista, kuin parhaiden käytäntöjen mallien vaihtamisesta, jolla edistetään soveltamista EU:n eri osissa, ja diagnoosien seulontaa koskevista suuntaviivoista, joilla vähennetään merkittävästi rintasyöpäkuolleisuutta. Kuolleisuuteen liittyvien tulosten lisäksi toivomme saavamme tiedot, joiden avulla pystymme selvittämään tarkasti asianmukaiset määräajat ja eriarvoisuutta koskevan kehityksen.
<P>
Toiseksi käsittelen yleisesti tutkimusalaa. Rintasyöpä on vahvasti esillä seitsemännessä puiteohjelmassa. Se kattaa sekä sairauden toteamisen että sen syyt, joilla on ratkaiseva merkitys taudin ennaltaehkäisyn kannalta.
<P>
Sairauden toteamiseen liittyvissä tutkimuksissa keskitytään erityisesti parantamaan mammografiaseulontaa ja sairauden varhaista toteamista edistäviä tavanomaisen mammografian vaihtoehtoja. Kuudennen puiteohjelman mukaisesti tukea saavat esimerkiksi molekyylikuvantamiseen perustuva mammografia tai erityisesti rintasyöpätutkimukseen kehitetyn positroniemissiotomografian eli PET:n käyttö. Varhainen toteaminen on tietenkin ratkaisevaa hoidon onnistumisen kannalta, mutta se on silti pikemminkin sairauden kuin sen syiden hoitoa. Siksi olen erittäin tyytyväinen, että tutkimuksen puiteohjelman painopisteenä on syövän syiden selvittäminen. Tämä tutkimus kattaa perinnöllisyystieteen, ympäristön ja elintapojen kaltaiset keskeiset alat.
<P>
Kolmanneksi käsittelen kampanjoita. Niillä voidaan lisätä huomattavasti yksityisten kansalaisten, viranomaisten ja päätöksentekijöiden sekä tietenkin terveydenhuollon ammattilaisten tietämystä keskeisistä kansanterveyskysymyksistä. Näin ei ainoastaan auteta ihmisiä auttamaan ja suojaamaan itseään vaan myös painostetaan päättäjiä asettamaan etusijalle tämä ongelma, jonka he toisinaan laiminlyövät.
<P>
Euroopan parlamentin vuonna 2003 antamaa päätöslauselmaa on käytetty tarkoituksenmukaisesti käynnissä olevassa tiedotuskampanjassa. Naisille seulonnan merkityksestä annettu valistus on ollut keskeinen osa EU:n syöväntorjuntatoimia. Tällaisia kampanjoita voidaan tukea kansanterveysohjelmamme mukaisesti.
<P>
Lopuksi totean meidän kaikkien olevan yksimielisiä siitä, että rintasyöpää on torjuttava ja että esimerkit parhaista käytännöistä todistavat mahdollisuudesta saavuttaa merkittäviä tuloksia. On kuitenkin ymmärrettävä, että prosessi on jatkuvasti käynnissä. Emme saa milloinkaan langeta itsetyytyväisyyteen, vaikka osalla näistä toimista ja aloitteista saavutettaisiinkin aluksi hyviä tuloksia. Tarvitaan johdonmukaista ja yhteistyöhön perustuvaa toimintamallia, joka kattaa erityisesti kolme aiemmin korostamaani näkökohtaa.
<P>
Tietenkin on myönnettävä, että useimmat näistä toimista kuuluvat pääasiassa jäsenvaltioiden vastuulle, mutta Euroopan unioni voi ja aikoo tukea mahdollisuuksien mukaan muun muassa tutkimustoimintaa. Esimerkkeinä voin mainita tulevan tuen rintasyöpäseulontaa koskeville suuntaviivoille, joita jatketaan nykyisissä ja tulevissa terveysohjelmissa, sekä Eurooppa-neuvoston ja EU:n syöpätutkimusverkoston. Eräässä uudessa ehdolle päässeessä hankkeessa vastataan muutamiin suuntaviivojen laajentamista koskeviin kysymyksiin. Euroopan unionin suuntaviivat saatetaan ajan tasalle, jotta ne kattavat sekä rintasairauksiin erikoistuneiden sairaanhoitajien työnkuvan että rintasairauksiin erikoistuneita yksiköitä koskevat tarkemmat ohjeet. Näissä yksiköissä laaditaan normeja, periaatteita ja arviointiperusteita, joita jäsenvaltioiden on noudatettava rintasyöpäseulonnassa, koulutuksessa ja hoidoissa. Aloitteissa otetaan huomioon myös tiedon ja kuulemisen tarve uusissa jäsenvaltioissa ja autetaan kyseisen alan asiantuntijoita pääsemään mukaan nykyisiin verkkoihin.
<P>
On pidettävä jatkuvasti mielessä, että joka vuosi yli neljännesmiljoona naista on riippuvaisia näistä toimista. He ja heidän perheensä ovat riippuvaisia siitä, miten paljon huomiota EU ja jäsenvaltiot kiinnittävät näin merkittävään ja vakavaan ongelmaan. Emme saa tuottaa heille pettymystä.
<P>
(Suosionosoituksia)
<SPEAKER ID="033" NAME="Vladimír Špidla">
komission jäsen. (CS) Arvoisa puhemies, hyvät parlamentin jäsenet, kaikki läsnäolijat ovat tietoisia siitä, että rintasyöpä on hirvittävä koettelemus siihen sairastuneille. Tiedämme kaikki, miten kova kokemus se on heidän perheilleen ja läheisilleen. Tämä sairaus voi kääntää ihmisen elämän päälaelleen. Uuvuttava ja pitkällinen hoito estää usein potilasta työskentelemästä tai viettämästä normaalia elämää. Kollegani, komission jäsen Kyprianou, puhui juuri rintasyöpään liittyvistä terveys- ja ennaltaehkäisykysymyksistä.
<P>
Lyhyessä puheenvuorossani keskityn käsittelemään rintasyöpäpotilaiden uudelleenintegrointia työelämään. Rintasyöpä haittaa vakavasti ihmisten elämää. Elämän suunta muuttuu, ja naiset ovat usein huonosti valmistautuneita tällaiseen muutokseen, vaikka todellisuudessa he yleensä sopeutuvat tilanteeseen sukulaisiaan, ystäviään, työtovereitaan ja työnantajiaan paremmin. Viimeksi mainitut eivät useinkaan tiedä, miten suhtautua rintasyöpään sairastuneisiin naisiin. Patenttiratkaisua ei ole. Kukin tilanne on hoidettava omista lähtökohdistaan. Suhtautumisesta rintasyöpäpotilaisiin oikeudelliselta kannalta, työelämässä, terveydenhuollossa tai psyykkiseltä kannalta on saatavana vain niukasti tietoa ja neuvoja.
<P>
Yhteisön on kehitettävä rintasyöpäpotilaiden tukimekanismeja. Kokemuksen mukaan rintasyöpään sairastuneiden naisten on parempi jatkaa työssäkäyntiä, mutta vain silloin, kun heillä on siihen fyysiset ja psyykkiset edellytykset. Potilaiden elämänlaadun parantamiseksi sairauden aikana on otettava käyttöön erityisesti heille soveltuvia työaika- ja lomajärjestelyjä esimerkiksi etätyön rinnalla. Näin edistettäisiin myös heidän helpompaa ja nopeampaa uudelleenintegroitumistaan työympäristöön. Työntekijöiden ja työtovereiden tukeminen hoidon aikana voisi olla ratkaisevan tärkeää. Myös psyykkistä tukea pitäisi olla jatkuvasti saatavilla, ja tätä varten olisi käynnistettävä työnantajille ja yleisesti työpaikoille suunnattu valistus- ja tiedotuskampanja.
<P>
Kuten aiemmin totesin, on tärkeää luoda olosuhteet rintasyöpää sairastavien naisten uudelleenintegroimiseksi nopeasti ja onnistuneesti työmarkkinoille. Hoidon aikana erityisesti heidän tarpeisiinsa mukautettuja työskentelyolosuhteita olisi kenties jatkettava jonkin aikaa hoitojen jälkeenkin potilaan uudelleenintegroimisen helpottamiseksi. Rintasyöpäpotilaiden syrjintää työpaikoilla ei pidä sallia. Marraskuussa 2000 annetussa yhteisön direktiivissä säädetään yhdenvertaista kohtelua työssä koskevat yleiset puitteet ja kielletään vammaisuuteen perustuva syrjintä. Ongelma on siinä, luokitellaanko pitkäaikaissairaus vammaisuudeksi. Esimerkiksi Yhdistyneessä kuningaskunnassa asiasta käytyjen pitkällisten keskustelujen jälkeen vammaisten syrjintäkieltoa koskeva laki saatettiin ajan tasalle, ja nyt siinä säädetään syöpäsairaiden suojaamisesta syrjinnältä. Euroopan yhteisöjen tuomioistuimen on päätettävä, sovelletaanko tätä tulkintaa syrjinnän kieltävään direktiiviin.
<P>
Myös EU:n lainsäädännössä ja erityisesti toimenpiteistä työntekijöiden turvallisuuden ja terveyden parantamisen edistämiseksi työssä annetussa direktiivissä 89/391/ETY todetaan, että työnantajien on mukautettava työtehtävät työntekijän terveydentilaan, ja viitataan näin epäsuorasti kroonisesti sairaisiin ja pitkäaikaissairaisiin. Suhtaudun myönteisesti ehdotukseen laatia kroonisesti sairaiden ja pitkäaikaissairaiden oikeuksien suojelemista työpaikoilla koskeva peruskirja. Työmarkkinaosapuolten pitäisi kuitenkin mielestäni laatia tällainen peruskirja yhdessä asiaa käsittelevien kansallisten elinten kanssa.
<P>
Sääntelyn lisäksi komissio kannattaa jäsenvaltioiden välistä yhteistyötä sosiaalisen suojelun alan avoimen koordinointimenettelyn kautta. Terveyteen tehtävät investoinnit ovat yksi uusien rakennerahastojen ajanjakson 2007-2013 päämääristä varsinkin lähentymisalueilla. Tavoitteena on lisätä terveitä työvuosia ja auttaa mahdollisimman monia ihmisiä osallistumaan aktiivisesti yhteiskunnan toimintaan. Tämä tavoite liittyy sekä terveysinfrastruktuuriin että terveydenhuoltoalan työntekijöiden koulutukseen, joka on jo mainittu täällä parlamentissa. Tämän alan toimenpiteisiin voivat kuulua terveydenhuollon tukitoimet, sairauksien ennaltaehkäisy, tietämyksen jakaminen ja ammattitaitoisen työvoiman kouluttaminen.
<P>
Hyvät parlamentin jäsenet, Euroopan sosiaalinen malli perustuu yhteisvastuuseen kaikkein heikoimmassa asemassa olevista yhteiskunnan jäsenistä, joita meillä on moraalinen velvollisuus auttaa. Rintasyöpäpotilaat ovat fyysisesti ja psyykkisesti heikommassa asemassa ja haavoittuvia ja joutuvat myös konkreettisesti kamppailemaan sairauttaan vastaan. He tarvitsevat tukea, kunnollista terveydenhuoltoa ja suojaa syrjintää vastaan, ja heidät on uudelleenintegroitava työelämään parhain mahdollisin edellytyksin.
<P>
Hyvät parlamentin jäsenet, mielestäni voitte luottaa meihin tässä asiassa.
<P>
(Suosionosoituksia)
<SPEAKER ID="034" NAME="John Bowis">
PPE-DE-ryhmän puolesta. - (EN) Arvoisa puhemies, olemme kuulleet luettelon kaikista tarvitsemistamme asioista, ja parlamentissa todetaan, että noiden asioiden saavuttamiseksi on toimittava.
<P>
Tämä päätöslauselma tarjoaa yhden harvoista tilaisuuksista parlamentin täydelliseen yksimielisyyteen niin valiokunnissa kuin poliittisissa ryhmissäkin. Yksimielisyys koskee harvinaisen sairauden määritelmää. Tämä on yksi niistä harvoista sairauksista, joka ei johdu köyhyydestä vaan hyvinvoinnin lisääntymisestä. Siksi tämä sairaus yleistyy varsinkin Euroopassa.
<P>
Rintasyöpä on naisten kaikkein yleisin syöpäsairaus. Luvut ovat meille tuttuja: naisia sairastuu vuosittain 275 000 ja kuolee 88 000. Siksi vaadimme, että käytettävissä on parempia palveluja ja parempaa tutkimusta. Lääketiede antaa kuitenkin toivoa ennaltaehkäisyn edistämisestä varhaisen diagnosoinnin, uusien lääkkeiden, erikoissairaanhoidon, uusien hoitokeinojen ja tiedon avulla. Kaikki nämä seikat tarkoittavat, ettei naisten tarvitse sietää tätä hirvittävää kärsimystä.
<P>
Asia koskee kuitenkin myös miehiä. Rintasyöpään kuolee joka vuosi Euroopan unionissa tuhat miestä. Määrä vastaa sitä, että koko istuntosali - jokainen istumapaikka, lehteri, tulkkien kopit ja puhujakoroke - täytettäisiin miehillä ja pyyhkäistäisiin olemattomiin. Näin paljon miehiä menehtyy vuosittain rintasyöpään. Miehetkin tarvitsevat erityispalveluja. Heilläkin on ongelmia, sillä vaikka tauti on miehillä helpompi havaita, se tapahtuu liian myöhään, ja niinpä kasvaimet ovat liian isoja. Miehetkin tarvitsevat siis seulontaa. Liian monet miehet eivät selviä. Kyse ei ole vain taudista, vaan siitä, että he eivät pysty kertomaan perheilleen rintasyövästään. He eivät pysty kertomaan pubissa kavereilleen rintasyövästään. Jotkut - ja sekin on liikaa - tekevät mieluummin itsemurhan kuin kohtaavat diagnoosinsa seuraukset. Se on meidän vikamme, sillä emme anna heille selviämisen mahdollisuutta. Velvollisuutemme on kuitenkin tehdä se. Osoittakaamme miehille ja naisille, että olemme yksimielisesti päättäneet vaatia yhtenäisiä toimia komissiolta.
<SPEAKER ID="035" NAME="Stephen Hughes">
PSE-ryhmän puolesta. - (EN) Arvoisa puhemies, esitän kiitokset jäsen Jönsille, joka toi tämän asian uudelleen parlamentin käsittelyyn. Tämä sairaus ei kosketa vain naisia, kuten jäsen Bowis ja jäsen Záborská totesivat. Sadattuhannet miehet ja sadattuhannet perheet kärsivät joka vuosi tästä sairaudesta. Anoppini kuoli rintasyöpään ja vaimoni vanhimmalla sisarella todettiin rintasyöpä kymmenen vuotta sitten, mutta varhaisen ja onnistuneen hoidon ansiosta hän on nykyään elossa ja terve. Voitte varmasti kuvitella, miten tämä sairaus varjostaa minua ja perhettäni. Kuulimme kuitenkin, että erityisesti se koettelee niitä 275 000:tta naista, jotka vuosittain sairastuvat siihen, ja niitä 88 000:tta naista, jotka vuosittain valitettavasti menehtyvät siihen Euroopan unionissa, sekä heidän perheitään.
<P>
Näitä lukuja voidaan - ja täytyykin - alentaa ratkaisevasti. Ennaltaehkäisyä on tutkittava perusteellisemmin. Erityisen järkyttynyt olen kuitenkin siitä, että jäsenvaltioissa kuolleisuus vaihtelee jopa 50 prosenttia ja rinnanpoistoleikkausten määrä jopa 60 prosenttia. Tämäkin on kohtuutonta. On selvästi kiireesti tarpeen ulottaa parhaat käytännöt tasaisesti unionin kaikille alueille, ja nämä käytännöt on perustettava rintasyöpäseulonnan ja -diagnoosin laadunvarmistusta koskeviin eurooppalaisiin ohjeisiin.
<P>
Toinen pikaista ratkaisua vaativa ongelma on, että yhä useammin rintasyöpään sairastuvat nuoret naiset: 47 prosenttia heistä on alle 55-vuotiaita. Pahinta on, että jopa 20 prosenttia eli viidesosa entisistä rintasyöpäpotilaista ei palaa työelämään, ja on selvää, että jotakin on tehtävä, jos aiomme saavuttaa Lissabonin tavoitteen naisten osallistumisesta työmarkkinoille. Siksi kannatan varauksetta päätöslauselmassa esitettyä vaatimusta rintasyöpäpotilaiden oikeuksien suojelemista työpaikalla koskevan peruskirjan laatimiseksi, jotta helpotetaan heidän uudelleenintegroimistaan työelämään. Heidän työaikansa on sovitettava joustavasti hoito-ohjelmaan ja heidän palaamisensa työpaikalle on suunniteltava heidän kuntoutuksensa pohjalta.
<P>
Omalla alueellani diagnosoidaan päivittäin rintasyöpä viidellä naisella. Toivon, että määrää voidaan vähentää sopivalla ennaltaehkäisyä koskevalla tutkimuksella. Toivon työmme merkitsevän myös sitä, etteivät nuo diagnoosit ole yhtä kuin kuolemantuomio. Pikemminkin diagnoosilla on edistettävä varhaisia, hienovaraisia ja inhimillisiä toimia, onnistunutta hoitoa ja työhön palaamista sekä rikasta ja tyydyttävää elämää.
<SPEAKER ID="036" NAME="Elizabeth Lynne">
ALDE-ryhmän puolesta. - (EN) Arvoisa puhemies, minäkin haluan kiittää jäsen Jönsiä mainiosta aloitteesta. Hän on tehnyt sen parissa valtavan työmäärän.
<P>
Kuten kuulimme, joka kymmenennellä eurooppalaisella naisella on elinikäinen riski sairastua rintasyöpään, ja se on 35-59-vuotiaiden naisten yleisin kuolinsyy ja kaiken kaikkiaan toiseksi yleisin kuolinsyy. Jäsen Bowis oli täysin oikeassa: on muistettava, että vaikka rintasyövästä kärsivät pääasiassa naiset, siihen kuolee vuosittain tuhat miestä.
<P>
Jäsenvaltioiden toimet eivät vieläkään ole riittävät. Kehittyneillä seulontamenetelmillä rintasyöpä voidaan havaita varhaisessa vaiheessa. Euroopan komissio julkaisi huhtikuussa rintasyöpäseulontaa ja -diagnoosia koskevat uudet ohjeet. Niiden mukaan Euroopassa voitaisiin estää arviolta 32 000 rintasyöpäkuolemaa. Monilla jäsenvaltioilla ei kuitenkaan ole teknistä seulontalaitteistoa tai koulutettuja sairaanhoitajia. Kehotan kaikkia jäsenvaltioita sitoutumaan eurooppalaisiin ohjeisiin, mutta ennen kaikkea panemaan ne täytäntöön.
<P>
Koulutukseen on panostettava vieläkin enemmän. Elintavat ja perintötekijät saattavat ilmeisesti vaikuttaa rintasyöpään sairastumisen todennäköisyyteen. Kuten kuulimme, on huolehdittava myös siitä, ettei rintasyöpään sairastuneita syrjitä työpaikalla. Heidän on voitava jatkaa työskentelyä hoidon aikana niin halutessaan. Muussa tapauksessa heidän on voitava jatkaa uraansa niiden jälkeen. Tämän asian pitäisi kuulua vuonna 2000 syrjinnän torjunnasta työpaikalla annetun työelämädirektiivin soveltamisalaan - Yhdistyneessä kuningaskunnassa näin on tehty. Monissa jäsenvaltioissa rintasyöpää ei kuitenkaan luokitella työkyvyttömyydeksi, ja siksi tarvitaan työkyvyttömyyden määritelmä. Asia on korjattava rintasyövän yleisyyden takia.
<P>
Lisäksi on vaihdettava parhaita käytäntöjä, etenkin siksi, että jäsenvaltioiden välillä on yli 50 prosentin eroja kuolleisuudessa. Yhteinen tehtävämme on pitää rintasyöpä poliittisen asialistan kärjessä.
<SPEAKER ID="037" NAME="Hiltrud Breyer">
Verts/ALE-ryhmän puolesta. - (DE) Arvoisa puhemies, käsittelemme erinomaista päätöslauselmaa, jossa on paljon asiaa rintasyövän paremmasta ennaltaehkäisystä ja hoidosta. Kuten useat teistä ovat jo huomauttaneet, siinä esitetään ehdotuksia esimerkiksi seulonnan parantamisesta. Tämä on aivan oikea perusta jatkotoimille.
<P>
Haluan kuitenkin vielä kerran korostaa, että kyse on myös ennaltaehkäisystä. On taikauskoista höpinää väittää, että perintötekijät ja elintavat ovat rintasyövän ainoita syitä. Uudet tutkimukset ovat osoittaneet, että myrkyllisten kemikaalien ja lisääntyneen säteilyn kaltaiset haitalliset ympäristötekijät aiheuttavat puolet kaikista rintasyöpätapauksista. Tähän on kiinnitettävä huomiota. Monipuolisten syytutkimusten lisäksi terveyden suojelun on oltava etusijalla EU:n kemikaalilainsäädännössä.
<P>
Ympäristön, kansanterveyden ja elintarvikkeiden turvallisuuden valiokunta esitti ehdotuksen terveyden- ja ympäristönsuojelun lisäämisestä Euroopassa. Tänään rintasyövästä toimitettavassa äänestyksessä kuitenkin tuetaan selvästi myös tehokasta REACH-menettelyä, koska on ilmeistä, että muutokset naisten hormonaalisissa järjestelmissä tekevät heistä erityisen alttiita kemikaalien haittavaikutuksille. Yhdysvaltalaisten tutkimusten mukaan tiettyjä torjunta-aineita pelloillaan käyttävät naispuoliset viljelijät ovat alttiimpia rintasyövälle. Mailin säteellä rikkakasvien torjunta-aineiden ja kasvinsuojeluaineiden kaatopaikoista elävät naiset ovat myös suuremmassa vaarassa, ja tiedämme, että monet aiemmin kosmetiikkavalmisteissa käytetyt pehmennysaineet edistävät rintasyöpäsolujen kasvua.
<P>
Rintasyövän torjunnassa pitäisi kiinnittää entistä suurempaa huomiota ennaltaehkäisyyn.
<SPEAKER ID="038" NAME="Adamos Adamou" LANGUAGE="EL">
Arvoisa puhemies, kuunneltuani kaikkia edellisiä puhujia haluan itsekin vuorostani kiittää päätöslauselman laatijoita ja niitä, jotka ovat väsymättä työskennelleet rintasyövän torjunnan hyväksi.
<P>
Arvoisa komission jäsen, käsittelen eriarvoisuutta ja hoitoja. Kuten tiedätte, kuolleisuus on korkeampi kymmenessä uudessa jäsenvaltiossa ja seulontaohjelmat ovat niin sanoakseni aivan lapsenkengissään. Luen tähän joukkoon myös kotimaani, jolla on kansallisen ohjelman sijaan pikemminkin pilottiohjelma, kuten saatatte tietää. Arvoisa komission jäsen, ikävä kyllä sellaiset maat, joissa ihmiset sairastuvat rintasyöpään sekä rintasyöpäpotilaita hoitavat maat ja sairaalat jätetään oman onnensa nojaan. Tämä johtuu siitä, että on vaikea saada yhdistettyä kokonaisuudeksi ensinnäkin laadukkaan mammografiatutkimuksen kehittämistä koskevat ohjeet ja toiseksi maiden erityishoidon keskuksia - rintasairauksien hoitoon erikoistuneita klinikoita - sekä niissä työskenteleviä erikoissairaanhoitajia koskevat ohjeet.
<P>
En tietenkään jätä mainitsematta John Bowisin aiempaa toteamusta, että miehetkin sairastuvat rintasyöpään ja että asiaa ei pitäisi aina käsitellä yksinomaan naisten kannalta. Arvoisa komission jäsen, koska keskustelemme tänään rintasyövästä tämän erinomaisen aloitteen pohjalta, haluan korostaa, etteivät muut syöpämuodot ole vähempiarvoisia.
<P>
Muidenkin syöpämuotojen jälkiseurauksia ja niiden aiheuttamaa kuolleisuutta voidaan vähentää aivan samoilla ohjeilla. Tarvitsemme syöpää varten kokonaisvaltaisen strategian kaikkien 25 jäsenvaltion toimien koordinoimiseksi, ja meidän on lakattava turvautumasta joka tilanteessa toissijaisuusperiaatteeseen, mikä johtaa lopulta siihen, ettei rakennerahastoista myönnetä varoja näiden ohjelmien kehittämiseen. Pyydän teitä tutkimaan näitä kysymyksiä.
<SPEAKER ID="039" NAME="Liam Aylward">
UEN-ryhmän puolesta. - (EN) Arvoisa puhemies, tuen vilpittömästi tätä kolmen valiokunnan komissiolle esittämää kysymystä erittäin tärkeänä pitämästäni aiheesta. Olen myös tyytyväinen komission jäsenten antamiin myönteisiin vastauksiin.
<P>
Allekirjoitin tämän rintasyövästä annetun päätöslauselman, koska katson Euroopan unionin voivan olla jäsenvaltioille suureksi avuksi tällä alalla laaja-alaisen tutkimuksen, vertailevan arvioinnin ja parhaan käytännön periaatteiden jakamisen kautta sekä tarjoamalla jäsenvaltioille merkittävää ammatillista, aineellista ja teknistä tukea eurooppalaisten ohjelmien yhteydessä.
<P>
Lainsäädäntöelimet ja terveydenhuoltoyksiköt kiinnittävät nykyisin rintasyövän yhteydessä huomiota pääasiassa siihen, että jokaisella naisella pitäisi asuinpaikastaan, sosiaalisesta asemastaan, ammatistaan ja koulutuksestaan riippumatta olla mahdollisuus saada korkealaatuisia rintasyövän seulonta-, hoito- ja jälkihoitopalveluja.
<P>
Sekä iäkkäämmille että nuoremmille naisille on tiedotettava paremmin rintasyövän riskeistä ja tarjolla olevasta hoidosta, jotta viime kädessä alennetaan naisten kuolleisuutta ja parannetaan heidän elämänlaatuaan sekä autetaan heitä palaamaan työelämään niin halutessaan.
<P>
Tarvitaan laajempaa tutkimusta rintasyövän syistä ja varsinkin haitallisten kemikaalien, ympäristökuormituksen, ravinnon, elintapojen ja perintötekijöiden vaikutuksista.
<P>
Kehotan komissiota seitsemännen puiteohjelman yhteydessä myöntämään taloudellista tukea verikokeisiin perustuvien testien kehittämiseen, varmistamaan rahoituksen rintasyövän syiden laaja-alaiselle tutkimukselle, vaatimaan jäsenvaltioita perustamaan tieto- ja neuvontakeskuksia sekä samanaikaisesti antamaan Euroopan parlamentille selvityksen tämän merkittävän alan uusimmista tutkimustuloksista.
<SPEAKER ID="040" NAME="Urszula Krupa">
IND/DEM-ryhmän puolesta. - (PL) Arvoisa puhemies, hälyttävät tilastotiedot rintasyöpää sairastavista ja siihen menehtyvistä naisista edellyttävät ehdottomasti päätöslauselmaa, jossa komissiolta ja jäsenvaltioilta vaaditaan tämän epidemian torjumista ja rintasyöpäseulonnan järjestämistä. Mikä vielä tärkeämpää, tiedot osoittavat myös ennaltaehkäisevien toimien kuten riskitekijöiden eliminoimisen tarpeellisuuden. Siksi nykytutkimusten pohjalta olisi tehtävä asianmukaiset johtopäätökset. Tutkimustulosten mukaan rintasyöpä ei johdu yksinomaan haitallisista myrkyistä, vaan sen pääasiallinen syy on nuorena aloitettu hormonaalisten ehkäisymenetelmien käyttö sekä hormonikorvaushoito. Lisäksi rintasyöpä voi saada alkunsa raskaudenkeskeytyksen jälkikomplikaatioista.
<P>
Rintasyöpä on myös yleisintä lapsettomilla naisilla tai naisilla, jotka ovat tulleet raskaaksi suhteellisen myöhäisessä elämänvaiheessa ja joiden vaihdevuodet ovat suhteellisen myöhään. Mitä enemmän lapsia nainen saa, sitä pienempi todennäköisyys hänellä on sairastua rintasyöpään, munasarjasyöpään tai kohtusyöpään. Näin ollen syövän yleistyminen saattaa liittyä myös feministiseen naiskäsitykseen, jonka tarkoituksena on riistää naisilta äitiys, käyttää heitä potentiaalisena työvoimana ja käytännössä pakottaa heidät kontrolloimaan niin kutsuttua hedelmällistä elämänvaihettaan, mikä itse asiassa tarkoittaa naisten rinnastamista eläimiin.
<P>
Psyko-onkologien mukaan kasvainten lisääntymisellä on yhteys mielenterveyshäiriöiden ja erityisesti masennuksen yleistymiseen. Ne alentavat vastustuskykyä ja edistävät kasvainten muodostumista. Mielenterveyshäiriöiden ennaltaehkäisemiseksi olisikin levitettävä elämänmyönteistä ajattelutapaa vaihtoehtona sille yleiselle käsitykselle, että ympäröivä maailma on luhistumaisillaan.
<SPEAKER ID="041" NAME="Irena Belohorská" AFFILIATION="NI">
(SK) Yksi Slovakian suurimmista ja vanhimmista naisjärjestöistä, Slovakian naisunioni, järjesti 20. lokakuuta 2006 keskustelutilaisuuden, jonka tulokset haluan ilmoittaa teille. Kokouksessa naiset keskustelivat Slovakian ja muiden Euroopan maiden sietämättömästä rintasyöpätilanteesta. Riittävän aikaisin havaittu syöpä voidaan nykyisin parantaa. Koska sairaus on siis ehkäistävissä, naiset kuolevat osaksi tietämättömyytemme takia. Näin ollen haluan kertoa teille 20. lokakuuta laaditusta "Älkää antako meidän kuolla" -aloitteesta. Kehotan poliitikkoja, lääkäreitä, potilaita ja kansalaisia estämään äitiensä, vaimojensa, kumppaniensa ja tyttäriensä menehtymisen sairauteen, jonka ei tarvitse johtaa kuolemaan.
<P>
Euroopan parlamentti antaa asetuksia luonnonsuojelusta ja EU:hun rakennetaan moottoriteitä, mutta investoinnit terveydenhuoltoon laiminlyödään. Euroopan unioni pyrkii myös kaventamaan jäsenvaltioiden välisiä elintapaeroja. Olemme toki menestyneet monilla aloilla. Syövän parannettavuutta koskevat tilastot kuitenkin osoittavat, että myös rintasyöpäpotilaiden eloonjäämismahdollisuuksissa on jäsenvaltioiden välillä suuria eroja. Slovakialaisnaisilla on 30 prosenttia pienemmät mahdollisuudet selvitä tämänkaltaisesta syövästä kuin monilla länsieurooppalaisilla naisilla.
<P>
On valitettavaa, ettemme pysty tehokkaasti järjestämään selviämismahdollisuuksia parantavaa seulontaa. Naisten on voitava käydä lääkärillä seulonnassa iltaisin tai viikonloppuisin, ja samalla lääkäreille ja terveydenhuollon ammattilaisille on maksettava asianmukainen korvaus tästä lisätyöstä.
<P>
Uskoakseni suurin osa naisista tiedostaa tämän ongelman ja käyttäytyy vastuullisesti. Heillä on vain oltava asianmukainen mahdollisuus käydä lääkärillä. Ennaltaehkäisy ei kuitenkaan ole ilmaista vaan edellyttää huomattavasti varoja. Siksi kaikkien tahojen olisi voimakkaammalla painostuksella varmistettava, etteivät muut painopisteet mene ennaltaehkäisykustannusten edelle. On hyväksyttävä sellainen talousarvio, jossa turvataan investoinnit ennaltaehkäisyyn. mikä ei tarkoita ainoastaan sairaaloiden varustamista mammografia- ja kaikukuvauslaittein vaan ennen kaikkea investoimista henkilöstöön, jotta näitä laitteita käyttää riittävä määrä terveydenhuollon ammattilaisia.
<SPEAKER ID="042" NAME="Cristina Gutiérrez-Cortines" AFFILIATION="PPE-DE">
(ES) Arvoisa puhemies, haluan kiinnittää huomiota erääseen jo käsiteltyyn asiaan.
<P>
Ensinnäkin Euroopan komissio toimii mielestäni oikein yrittäessään yhdenmukaistaa eri näkökohtia sellaisella alalla, jossa sillä ei ole varsinaista toimivaltaa mutta jossa se voi toimia edelläkävijänä. Tässä suhteessa edellytämmekin sen laajentavan toimintaansa ja jatkavan omatarkkailun painottamista sekä eri maiden välillä vallitsevien erojen julkituomista. Sen ei mielestäni pitäisi tuomita näitä maita vaan korostaa puutteita. Ennen kaikkea on mielestäni syytä laajentaa komission Internet-sivustoa ja esitellä siellä esimerkiksi omatarkkailua, sekä mahdollisesti toteuttaa muitakin toimia, kuten joissakin kaupallisissa järjestöissä jo tehdään.
<P>
Toiseksi kiinnitän huomiota perheongelmiin, joita yleensä liittyy rintasyöpätapauksiin. Uskoakseni perheet hajoavat hyvin usein, eivätkä monet naiset uskalla ilmoittaa sairaudestaan juuri siksi, että syöpä keskeyttää heidän säännöllisen työntekonsa, sekoittaa heidän normaalin elämänsä ja estäisi heitä huolehtimasta perheestään mahdollisen leikkauksen aikana.
<P>
Siksi olen vakaasti sitä mieltä, että Euroopan unionin on laajennettava toimintaansa ja käsiteltävä myös perheiden tukemista sekä valistusta.
<SPEAKER ID="043" NAME="Dorette Corbey" AFFILIATION="PSE">
(NL) Arvoisa puhemies, arvoisat komission jäsenet, hyvät kollegat, kuten jo todettiin, rintasyöpä on vakava ja yhä kasvava terveysongelma. Se on keuhkosyövän jälkeen yleisin syöpäsairaus, mutta keuhkosyövän syyt ovat osittain tiedossa. Tupakanpoltto ja asbesti ovat merkittäviä syitä ja ilmansaasteet ovat riskitekijä. Keuhkosyöpää voidaan ennaltaehkäistä, sillä ihmiset voivat esimerkiksi lopettaa tupakanpolton.
<P>
Itse asiassa rintasyövästä on tilastotiedon ohella vain niukasti tietoa. Alankomaissa rintasyöpä on yleisempää kuin missään muualla. Tähän liittyy myös tilastotietoja, ja kiitän komission jäsentä laaja-alaisesta ja seikkaperäisestä vastauksesta kirjalliseen kysymykseeni. Komission jäsenen mukaan rintasyöpä on yhteydessä liikalihavuuteen samoin kuin lasten saamiseen vanhemmalla iällä. Sosioekonomisiin tekijöihin kuuluu puolestaan se, että pienituloiset käyvät harvemmin seulonnassa ja menehtyvät sen vuoksi todennäköisemmin rintasyöpään. Lisäksi komission jäsenen mukaan kenties määräävin tekijä rintasyöpäriskin kannalta ovat hormonit, etenkin estrogeenit. Estrogeenit voivat olla peräisin useista lähteistä, muun muassa kemiallisista saasteista ja ympäristöaltistuksesta mutta myös lääkkeiden tai ehkäisymenetelmien käytöstä.
<P>
Arvoisa komission jäsen, tämä on tärkeää tietoa. Ollessani yhteydessä naisjärjestöihin esiin nousee toistuvasti kaksi tekijää. Monet rintasyöpäpotilaat epäilevät sairautensa liittyvän ympäristöön, lääkkeisiin tai ehkäisypillereiden käyttöön. Voisitteko sen vuoksi huolehtia tarvittavista kannustimista, jotta tämän alan tutkimukseen kiinnitetään kaivattua huomiota. Ympäristössä olevien hormonitoimintaa säätelevien aineiden vaikutuksia sekä hormonien käyttöä lääkkeinä ja ehkäisykeinona on selvitettävä tarkemmin.
<P>
Olen erityisen suuressa kiitollisuudenvelassa jäsen Jönsille, joka on auliisti sitoutunut huolehtimaan rintasyöpää sairastavista naisista. Erittäin monet naiset ovat todella innostuneita hänen työstään. Haluan myös ilmaista arvonantoni Europa Donna -järjestölle ja kiittää sitä siitä erinomaisesta työstä, jonka ansiosta Euroopan maat voivat oppia toinen toisiltaan. Juuri niin meidän pitääkin tehdä.
<SPEAKER ID="044" NAME="Anneli Jäätteenmäki" AFFILIATION="ALDE">
(FI) Arvoisa puhemies, syöpien määrä kasvaa voimakkaasti lähivuosina eurooppalaisten ikääntyessä. Kysymys hoitoresurssien riittävyydestä ja taloudellisten kustannusten kasvusta huolettaa monia. Kysymys on kansantalouden kasvusta ja myös potilaiden omien kustannusten kasvusta. Kansalaisten tasa-arvoisten hoitomahdollisuuksien takaaminen terveyden- ja sairaanhoidossa on tärkeä poliittinen kysymys niin jäsenmaiden sisällä kuin EU-tasolla. On pidettävä huoli siitä, että ikä ei vähennä oikeutta palveluihin ja hyvään hoitoon.
<P>
Seuraavaksi muutama sana potilaiden työelämään integroimisesta. Ymmärrän, että kansantalouden kasvun vuoksi on tärkeää saada ihmiset takaisin työelämään. Tämä on usein tärkeää myös meille potilaille. Me potilaat olemme useimmiten aivan normaaleja ihmisiä. Silti integroimisessa takaisin työelämään on muistettava myös ihmisyys. Ihmisyyden kannalta on tärkeää, että jokainen saa riittävästi aikaa toipua sairaudestaan. On muistettava, että toipumisaika on erilainen eri ihmisillä.
<SPEAKER ID="045" NAME="Satu Hassi" AFFILIATION="Verts/ALE">
(FI) Arvoisa puhemies, hyvät kollegat, paljon kiitoksia esittelijälle erinomaisesta työstä. Haluan protestoida komission jäsen Špidlan lausuntoa vastaan, jonka mukaan rintasyöpä estää normaalielämän. Näin ei todellakaan tarvitse olla. Olen itse esimerkki siitä, että ajoissa havaittu, leikattu ja hoidettu rintasyöpä ei millään tavalla estä normaalia elämää ja työtä.
<P>
Suomi on yksi niistä Euroopan maista, joissa rintasyöpä yleistyy kaikkein nopeimmin, mutta kiitos seulontojen ja hoitojen, kuolleisuus ei kuitenkaan ole kasvanut vuosikymmeniin. Pelkkien seulontojen ja hoitojen kehittäminen ei kuitenkaan riitä, vaan on puututtava myös syövän syihin. Kollegat Breyer ja Corbey puhuivat siitä, että uusien tutkimusten mukaan jopa peräti puolet uusista rintasyövistä saattaa selittyä ympäristötekijöillä, joista yhden osan muodostavat teolliset kemikaalit, joille altistumme koko ajan. Erityisen vaarallinen on hormoneja häiritsevien kemikaalien cocktail erityisesti sikiöaikana ja puberteetissa. Meidän on puututtava tähän.
<SPEAKER ID="046" NAME="Ilda Figueiredo" AFFILIATION="GUE/NGL">
(PT) Arvoisa puhemies, kuten tiedämme, rintasyöpä ei ole ainoastaan naisten yleisin syöpäsairaus vaan myös 35-59-vuotiaiden naisten yleisin kuolinsyy.
<P>
Näin ollen on parannettava ja lisättävä mammografiaseulontaa koskevia tiedotustoimia, toteutettava ohjelmia syövän toteamiseksi varhaisessa vaiheessa ja tuettava voimakkaammin rintasyövän ehkäisyä koskevaa tutkimusta. Tästä syystä komissiolle esittämämme asiat ovat tärkeitä. Odotamme myös toiveikkaina jäsenvaltioiden suhtautuvan myötämielisesti siihen, että kaikille naisille turvataan mahdollisuus rintasyövän ennaltaehkäisyyn, seulontaan, varhaiseen toteamiseen ja hoitoon heidän sosiaalisesta ja taloudellisesta asemastaan riippumatta ja että heidät voidaan uudelleenintegroida työmarkkinoille syrjimättömästi.
<SPEAKER ID="047" NAME="Jean-Claude Martinez" AFFILIATION="NI">
(FR) Arvoisa puhemies, Ranskassa rintasyöpä merkitsee käytännössä ensinnäkin sitä, että seulontavaiheessa tehdään mammografiatutkimus ja sen jälkeen anatomis-patologinen tutkimus syövän toteamiseksi. Tätä tutkimusta pitäisi laajentaa maksaan, aivoihin ja luustoon, sillä juuri näille alueille muodostuu etäpesäkkeitä.
<P>
Parhaimmillaankin Ranskassa tehdään vain luuston isotooppikuvaus eli skintigrafia. MRI-kuvausta ja varsinkaan aineenvaihdunnan varhaisdiagnosointiin tarkoitettua PET-kuvausta ei tehdä. Jos potilaat saavat sädehoitoa, sitä antaa vähän koulutettu teknikko. Sen vuoksi sydämen alue ja kilpirauhanen voivat joskus satunnaisesti altistua säteilylle. Hoidon jälkeen selkäkivusta kärsivälle potilaalle saatetaan tutkimusten yhteydessä vihdoin tehdä luuston isotooppikuvaus, jossa löydetään epäilyttävä varjostuma, mutta PET-seulontakuvausta ei vieläkään tehdä. Tämä johtuu siitä, että Ranskassa on 35:ttä miljoonaa naista kohti vain kaksi PET-kuvauslaitetta. Tämä taas johtuu siitä, että tiukassa talousarviosopimuksessa kielletään sairaalalaitteiden hankinta. Siksi naisia kuolee Euroopassa rintasyöpään mutta myös Euroopan komission ideologiseen syöpään, jota nimitetään malthusilaiseksi finanssipolitiikaksi ja vapaasti rehottavaksi markkinataloudeksi.
<SPEAKER ID="048" NAME="Françoise Grossetête" AFFILIATION="PPE-DE">
(FR) Arvoisa puhemies, arvoisa komission jäsen, rintasyöpään kuolee Euroopan unionissa liikaa naisia, ja monet heistä aivan liian nuorina. Näitä kuolemia ei voida hyväksyä, sillä tiedämme, että varhain todettu rintasyöpä voidaan parantaa. Tunnemme hyvin rintasyöpään sairastuneiden naisten henkiset ja fyysiset kärsimykset: heidän on järjestettävä uudelleen perhe- ja työelämänsä ja yksinkertaisesti vain tultava toimeen sairauden kanssa. Rintasyövän torjuntatoimia ei kuitenkaan ole EU:ssa yhdenmukaistettu millään tavalla. Vain kymmenellä jäsenvaltiolla on seulontaohjelma, josta saadut tulokset vaihtelevat. Eurooppalaiset naiset ovat siis räikeän eriarvoisessa asemassa riippuen siitä, missä maassa tai jopa missä kaupungissa he asuvat.
<P>
Arvoisa komission jäsen, tavoitteenamme on tämän sairauden kitkeminen kokonaan, sillä tiedämme, että potilaan kokeman järkytyksen lisäksi se aiheuttaa kustannuksia yhteiskunnalle. Ratkaisu tähän vitsaukseen on jäsenvaltioiden hallitusten varhaisessa vaiheessa järjestämä pakollinen seulonta. Jotta seulonta olisi tehokasta, sen on oltava maksutonta ja hyvin järjestettyä, mikä edellyttää, että kaikkialla Euroopan unionissa on käytettävissä ajanmukaista laitteistoa. Digitaalinen mammografia, jossa rintasyövän yleisimmät oireet eli mikrokalkit jäivät toisinaan havaitsematta, on edistynyt huomattavasti. Arvoisa komission jäsen, milloin digitaalisia mammografialaitteita saadaan kaikkialle Euroopan unioniin?
<P>
Tehokas seulonta edellyttää myös kaikkien laitteiden kalibrointia ja siten laadunvalvontaa, sillä kaikkein pahinta on antaa naisille vääränlainen turvallisuudentunne mahdollisesti heikkolaatuisella radiologisella tutkimuksella. Pelkällä laitteistolla ei pystytä takaamaan tehokasta seulontaa: näitä diagnostisia testejä suorittavien lääkäreiden on osallistuttava jatkokoulutukseen sekä säännöllisiin kertauskursseihin ja pakollisiin taitotesteihin.
<P>
Naiset tarvitsevat lisäksi tietoa rintasyövän ennaltaehkäisystä: he tarvitsevat neuvoja terveellisistä elämäntavoista ja elintarvikkeiden turvallisuudesta, eivätkä he saa pelätä seulontaa. Tutkimuksen avulla on voitava edistää syövän syiden selvittämistä. Olen vakuuttunut siitä, että yhteistyöllä pystymme jälleen kerran osoittamaan, mitä Euroopan unioni voi tehdä eurooppalaisten naisten terveyden parantamiseksi. Tämä aihe saa varmasti Euroopan unionissa yksimielisen kannatuksen. Poistetaan rintasyöpäkuolemat Euroopasta!
<SPEAKER ID="049" NAME="Anne Ferreira" AFFILIATION="PSE">
(FR) Arvoisa puhemies, arvoisat komission jäsenet, aluksi kiitän kollegojani kovasta työstä ja selkeistä huomautuksista. Keskustelemme tänään vakavasta ongelmasta. Vakuuttuakseen tästä tarvitsee vain tutkia hälyttäviä tilastotietoja rintasyövän esiintyvyydestä Euroopassa ja tämän sairauden aiheuttamien kuolemantapausten määrästä. Ongelman tekee vielä vakavammaksi se, että maiden välillä on suuria eroja sekä syövän ennaltaehkäisyssä että hoidossa, ja nämä erot ovat edellisen laajentumisen jälkeen vain kärjistyneet.
<P>
Vaikka perustamissopimuksissa määrätään, että Euroopan unioni suojelee ja edistää Euroopan kansalaisten terveyttä yhdessä jäsenvaltioiden kanssa, on sanalle "yhdessä" silti pantava enemmän painoa, sillä EU:n ohjeita ja suosituksia ei ole otettu riittävästi huomioon. Tähän tilanteeseen on nyt puututtava sen sijaan, että sen vain annettaisiin jatkua. Euroopan unionin on varmistettava tämän sairauden toteamis- ja hallintakeinojen sekä parhaan mahdollisen hoidon yhtäläinen saatavuus kaikille Euroopan kansalaisille. Tämä voidaan toteuttaa lainsäädännön ja rahoitusvälineiden avulla sekä rakennerahastojen ja tutkimusohjelmien kautta.
<P>
Rintasyövän syiden tutkimukseen on osoitettava kaikki tarvittavat varat, olivatpa nämä syyt sitten ympäristöstä johtuvia, sosiaalisia tai perinnöllisiä, ja lisäksi on käynnistettävä innovatiivisten hoitomuotojen tutkimus. Komission on esitettävä parlamentille joitakin tähän liittyviä ehdotuksia, ja olen todellakin sitä mieltä, että Euroopan unionin on tehtävä rintasyövän torjunnasta - ja syövän torjunnasta yleensäkin - poliittinen painopiste, sillä yhteistoiminta on aina tehokkaampaa. Tätä lisäarvoa Euroopan kansalaiset unionilta odottavat.
<P>
Tutkimukset, diagnoosit, arvioinnit ja päätöslauselmat ovat kaikki hyödyllisiä, mutta toimet ovat aivan välttämättömiä. Komission ja neuvoston on sen vuoksi otettava varoituksemme huomioon ja toimittava välittömästi.
<SPEAKER ID="050" NAME="Marian Harkin" AFFILIATION="ALDE">
(EN) Arvoisa puhemies, keskustelemme tänään erinomaisesta päätöslauselmasta, joka koskee kaikkia naisia ja eritoten kaikkia perheitä EU:ssa. Kuten jo todettiin, joka kuudes minuutti nainen kuolee EU:ssa syöpään. Tämä on todella järkyttävä tilastotieto, ja sen pitäisi kannustaa meitä välittömiin toimiin.
<P>
Vain 11 jäsenvaltiota järjestää kattavia mammografiaseulontoja, joilla voidaan WHO:n mukaan vähentää rintasyöpäkuolleisuutta jopa 35 prosenttia. Meidän pitäisi hävetä! Hävetä saisi myös kotimaani Irlanti, jossa ei ole vielä käynnistetty kattavia mammografiatarkastuksia. Rintasyöpäkuolleisuus on Irlannissa huomattavasti korkeampi kuin Pohjois-Irlannissa, jossa mammografiaseulontaa jo järjestetään. Sen sijaan meillä ei monien muiden Euroopan maiden tavoin vielä ole kattavia seulontoja.
<P>
Lopuksi käsittelen kahta keskeistä seikkaa: jokaisessa maassa pitäisi olla tarjolla monitieteisten rintakeskusten järjestämää kattavaa rintasyöpähoitoa sopivissa paikoissa. Lisäksi yli 69-vuotiaita naisia - Irlannissa 65-vuotiaita - ei pitäisi jättää mammografiaseulontojen ulkopuolelle.
<SPEAKER ID="051" NAME="Rodi Kratsa-Tsagaropoulou" AFFILIATION="PPE-DE">
(EL) Arvoisa puhemies, arvoisa komission jäsen, hyvät kollegat, minäkin haluan kiittää asiasta vastaavia parlamentin valiokuntia niiden aloitteesta tämän rintasyöpää koskevan yhteiskeskustelun käynnistämiseksi, sillä rintasyöpä on tiedostettu ja yhä kasvava riski yhä nuorempien naisten ja miesten terveydelle.
<P>
Rintasyövän vaikutukset henkilökohtaisen elämän, perhe-elämän sosiaalisen elämän ja työelämän hoitamiseen on jo tuotu esiin. Siksi tänään on vaadittu, että yhteisön strategialla puututtaisiin sekä nykyiseen tilanteeseen että kansalaisten terveyttä koskeviin uusiin suuntauksiin ja haasteisiin ja hyödynnettäisiin kaikkia mahdollisia välineitä strategiassa asetettujen huomattavien vähentämistavoitteiden saavuttamiseksi.
<P>
Rintasyövässä asianmukaisella seulonnalla on ratkaiseva merkitys, kuten käytettävissämme olevat tilastot osoittavat ja kuten tässä keskustelussa on tänään kuultu. Tämä edellyttää kuitenkin uudenaikaista välineistö- ja laitteistoinfrastruktuuria sekä erikoistunutta henkilöstöä. Näihin haasteisiin on vastattava sekä Eurooppa syöpää vastaan -ohjelmalla että kaikilla muilla rakennerahastojen, tutkimusohjelmien ja muiden senkaltaisten välineiden tarjoamilla mahdollisuuksilla.
<P>
Myös potilaiden asianmukainen lääketieteellinen ja psykologinen seuranta on erittäin tärkeää, kuten jo kuultiin. Siksi jäsenvaltiot ovat yhdessä alue- ja paikallisviranomaisten kanssa velvollisia turvaamaan ennaltaehkäisy-, seuranta- ja hoitomahdollisuudet kaikille kansalaisille alueensa kaikissa osissa. Tällä on erityisen suuri merkitys uusissa jäsenvaltioissa, etenkin kun olemme vastaanottamassa kaksi uutta jäsentä "perheeseemme".
<P>
Korostan samalla kansalaisyhteiskunnan merkitystä potilaille suunnatun tiedottamisen ja heidän tukemisensa kannalta. Useissa maissa on kehitetty monia kiinnostavia aloitteita, joista on muodostettu jopa eurooppalainen verkosto. Näiden aloitteiden mukaisia toimia on tuettava etenkin uusissa jäsenvaltioissa, ja lisäksi on taattava mahdollisuus parhaiden käytäntöjen vaihtoon ja kansalaisten terveyttä edistävään lisäarvoon.
<SPEAKER ID="052" NAME="Karin Scheele" AFFILIATION="PSE">
(DE) Arvoisa puhemies, kiitän sydämellisesti jäsen Jönsiä, joka on paitsi tänään käsiteltävän päätöslauselmaesityksen ja kysymyksen tärkein alullepanija myös työskentelee uupumatta lisätäkseen tietoa rintasyövästä. Tämä merkitsee tietenkin tälle päätöslauselmaesitykselle huomenna valtavaa kannatusta.
<P>
Rintasyöpä on 35-59-vuotiaiden naisten yleisin kuolinsyy sekä äideillä että lapsettomilla naisilla. Vuosittain Euroopan unionissa kuolee rintasyöpään 88 000 naista ja 1 000 miestä. Mammografiaseulonnalla voidaan vähentää tuntuvasti 50-69-vuotiaiden naisten rintasyöpäkuolleisuutta. Tästä aiheesta on laadittu EU:n ohjeet jo vuonna 1992, mutta toistaiseksi vain 11 jäsenvaltiota on pannut ne täytäntöön, ja naisten kuolleisuusluvuissa on suunnattomia eroja. Siksi odotamme innokkaasti komission jäsenen Kyprianoun vuodeksi 2007 lupaamaa edistymiskertomusta.
<P>
Tänään Euroopan parlamentti ei kuitenkaan keskustele ainoastaan rintasyövän varhaisesta toteamisesta ja sen parhaista hoitomuodoista vaan myös sen ennaltaehkäisystä. On tutkittava perusteellisemmin rintasyövän syitä ja etenkin myrkyllisten kemikaalien, ympäristökuormituksen, ruokavalion, elintapojen ja perintötekijöiden merkitystä sekä näiden seikkojen yhteisvaikutusta.
<P>
Euroopan parlamentti äänestää lähiviikkoina EU:n uudesta kemikaalipolitiikasta, jolloin meillä on tilaisuus osoittaa selvästi, että suhtaudumme vakavasti syövän ennaltaehkäisyyn.
<SPEAKER ID="053" NAME="Lissy Gröner" AFFILIATION="PSE">
. - (DE) Arvoisa puhemies, arvoisat komission jäsenet, hyvät kollegat, tänään olemme kuulleet musertavia lukuja, jotka todistavat rintasyövän vaikutuksista sekä miesten että naisten elämään. Hoidon aloittaminen nopeasti ja tehokkaasti on täysin sattumanvaraista ja vaikuttaa siten myös naisten selviämismahdollisuuksiin.
<P>
Naisten oikeuksien ja sukupuolten tasa-arvon valiokunnan koordinaattorina olen työskennellyt tämän aiheen parissa vuosikausia, ja olemme saaneet valtavan määrän kokemusta. Se ei kuitenkaan riitä. Mammografiaseulonnan laadunvarmistusta koskevat EU:n ohjeet on laadittu jo yli kymmenen vuotta sitten. Toisessa asuinpaikassani Belgiassa minut kutsutaan rutiininomaisesti seulontaan, kun taas kotimaassani Saksassa mitään ei tapahdu. Äitien, tyttärien ja vaimojen henki voitaisiin pelastaa ja järkytystä lieventää.
<P>
Etenemme kuitenkin yhä etananvauhtia. Naisten oikeuksien ja sukupuolten tasa-arvon valiokunta esitti erinomaisen mietinnön vuonna 2003, mutta sen vaikutukset ovat toistaiseksi vähäiset. Mielestäni tässä on kyse poliittisen tahdon puutteesta: tahtoa kyllä on EU:ssa, mutta jäsenvaltioilla on vielä paljon parantamisen varaa. Seitsemännen tutkimuksen puiteohjelman ansiosta meillä on jälleen kerran tilaisuus painostuksen avulla lisätä tutkimusrahoitusta.
<P>
Poliittinen painostus myös muihin naistentauteihin kuten migreeneihin liittyvien monitieteisten toimien edistämiseksi ja toteuttamiseksi on jäänyt vähäiseksi. Kuten 20 vuoden kokemus Yhdysvalloissa on osoittanut, monitieteiset rintakeskukset voivat tarjota erittäin tehokasta tukea. Nyt tällaisia keskuksia on Euroopassakin, mutta jälleen kaikki merkit aidosta poliittisesta tahdosta niiden toteuttamiseksi puuttuvat.
<P>
Euroopan parlamentin on siksi tehtävä yhteistyötä torjuakseen rintasyövän aiheuttamaa järkytystä ja toimittava kaikkien puolesta eikä ainoastaan niiden, joilla on siihen varaa.
<SPEAKER ID="054" NAME="Edite Estrela" AFFILIATION="PSE">
(PT) Diagnostiikassa ja hoidossa saavutetusta edistyksestä huolimatta rintasyöpä on edelleen 35-55-vuotiaiden naisten yleisin kuolinsyy. Pelkästään Euroopassa rintasyöpään kuolee arviolta 130 000 naista vuodessa. Kahden ja puolen minuutin välein jollakin naisella todetaan rintasyöpä. Kaikilla naisilla on oltava mahdollisuus tiedonsaantiin, ennaltaehkäisyyn ja asianmukaisen hoitoon. Mammografiaan perustuvien seulontaohjelmien olisi oltava pakollisia kaikissa jäsenvaltioissa. Terveellisiä elämäntapoja koskevia tiedotuskampanjoita on lisättävä. Rintasyövän ennaltaehkäisyn ja hoidon pitäisi kuulua myös seitsemännen tutkimuksen puiteohjelman painopisteisiin varsinkin nyt, kun tutkimukset osoittavat perintötekijöiden lisäksi myös ympäristöön ja elintapoihin liittyvien tekijöiden voivan vaikuttaa rintasyövän kehittymiseen.
<SPEAKER ID="055" NAME="Britta Thomsen" AFFILIATION="PSE">
(DA) Arvoisa puhemies, arvoisa komission jäsen, hyvät kollegat, rintasyöpä on 35-50-vuotiaiden naisten yleisin kuolinsyy, ja tästä sairaudesta selvinneiden naisten määrä vaihtelee eri jäsenvaltioissa huomattavasti. Jäsenvaltioita on kehotettava perustamaan tiedotus- ja neuvontapisteitä, jotka jakavat tietoa periytyvästä rintasyövästä, ja komissiota on kehotettava esittämään edistymiskertomus asiasta kahden vuoden välein. On tärkeää asettaa rintasyöpätutkimus etusijalle. Näin ollen myös EU:n seitsemännessä tutkimuksen puiteohjelmassa on varattava määrärahoja rintasyöpätutkimukseen. Rintasyöpään liittyvien fysiologisten ja teknisten näkökohtien sekä perinteisten hoitomuotojen vaihtoehtojen lisäksi on tutkittava rintasyövän yhteiskunnallisia vaikutuksia ja etenkin sen syitä. Meidän on voitava oppia toinen toisiltamme, ja juuri tällaiseen yhteistyöhön EU tarjoaa otolliset puitteet. EU:n on johdettava eurooppalaisia kampanjoita sairauden torjumiseksi ja rintojen omatarkkailua koskevan tiedon jakamiseksi naisille. Lisäksi hallitusten on otettava käyttöön kansallisia mammografiaseulontaohjelmia kaikissa jäsenvaltioissa, sillä rintasyövän varhainen toteaminen alentaa merkittävästi kuolleisuutta.
<SPEAKER ID="056" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, Euroopan unionin syöpätilastot ovat hälyttävät. Rintasyöpä on toiseksi yleisin syöpäsairaus keuhkosyövän jälkeen. Euroopan unionissa todetaan uusi rintasyöpätapaus kahden minuutin välein ja rintasyöpään kuolee yksi nainen joka kuudes minuutti.
<P>
Rintasyövän paras torjuntakeino on säännöllinen seulonta ja kasvaimen tehokkaan diagnosoinnin edistäminen. Kattavilla mammografiatutkimuksilla kuolleisuutta voitaisiin vähentää jopa 35 prosenttia edellyttäen tietenkin, että tutkimukset tehdään säännöllisesti ja ne ovat helposti kaikkien saavutettavissa. Euroopan unioni on antanut tältä alalta sitovia säädöksiä jo 15 vuotta sitten. Siitä huolimatta noin puolessa unionin jäsenvaltioista ei toteuteta säännöllisiä seulontaohjelmia. Tähän on saatava muutos. Euroopan parlamentti odottaa Euroopan komissiolta selvää vastausta niistä toimista, joita se aikoo toteuttaa auttaakseen jäsenvaltioita saavuttamaan tavoitteensa. Yksi näistä tavoitteista on kuolleisuuden vähentäminen keskimäärin 25 prosenttia vuoteen 2008 mennessä.
<P>
Rintasyövän torjunnassa tarvitaan välttämättä Euroopan unionin laajuista koordinoitua strategiaa. Nyt on konkreettisten toimien aika. Rintasyöpään kuolee vuodessa yli 100 000 naista.
<SPEAKER ID="057" NAME="Marta Vincenzi" AFFILIATION="PSE">
(IT) Arvoisa puhemies, hyvät kollegat, keskustelunaiheita ovat olleet ennaltaehkäisy, terveydenhuoltotoimien laatu, tutkimuksen merkitys sekä oikeus ihmisarvoon ja työhön. Nämä aiheet ovat olennainen osa Lissabonin strategiaa.
<P>
Parlamentin poliittisena tavoitteena on näin ollen osoittaa välttämättömiksi koordinoidut toimet, joita komission on toteutettava ottamalla vahvempi ja näkyvämpi johtoasema jäsenvaltioihin nähden. Tavoitteiden asettaminen vuodeksi 2008 ei riitä: tarvitaan tavoitteiden seurantaa, korjaavia toimia ja käsitystä saavutetusta edistyksestä. Tällä alalla ei palkita esimerkillisesti toimivia maita eikä myöskään määrätä seuraamuksia niille maille, jotka eivät edisty. Siksi ehdotan komission jäsenille, että edistymättömistä maista laaditaan eräänlainen musta lista, kuten on jo tehty turvallisuudesta piittaamattomille lentoyhtiöille. Yhteisön toimia on tuettava hyödyntämällä yleisen mielipiteen voimaa yhdessä tiedeyhteisön kanssa.
<SPEAKER ID="058" NAME="Karin Jöns " AFFILIATION="PSE">
kysymyksen laatija. - (DE) Arvoisa puhemies, hyvät kollegat, tämä oli erittäin tärkeä ja erittäin hyödyllinen keskustelu, sillä olemme jälleen kerran osoittaneet, että Euroopan parlamentti todella tukee rintasyöpää sairastavia naisia ja myös heidän perheitään. Sivumennen sanoen parlamentti on tietääkseni Euroopan unionin ainoa lainsäädäntöelin, joka viettää rintasyövän kansainvälistä tietoisuuskuukautta keskustelemalla hoidon rakenteen parantamisesta ja rintasyövän varhaisesta toteamisesta.
<P>
Vaikka haluankin tänään kiittää komissiota siitä, että se lupasi suunnitella monitieteisiä rintakeskuksia ja kyseisen alan erikoissairaanhoitajia koskevan sertifiointimenettelyn, joudun toteamaan komission jäsenille, että olisimme todella mielissämme näiden ohjeiden julkaisemisesta verkossa, mikä ei olisi hätiköityä nykyisten modernien viestintätekniikoiden aikana. Totean myös, että odotamme edelleen toiveikkaina komission laittavan nykyiset ohjeet myyntiin muussakin kuin kirjamuodossa.
<P>
Tässä keskustelussa on kuitenkin ensimmäistä kertaa tuotu esiin aivan uudenlainen näkökulma eli rintasyöpään sairastuneiden naisten kohtelu työelämässä ja heidän uudelleenintegroimisensa työmarkkinoille. On myös esitetty vaatimuksia työnantajille suunnatusta tiedotuskampanjasta, jossa käsitellään näitä kysymyksiä. Komission jäsen Špidla on tänään ymmärtääkseni luvannut toteuttaa tällaisen kampanjan, mistä suurkiitos hänelle. Tässä korostuu se, miten tärkeää on laatia kroonisesti sairaiden oikeuksien suojelemista työpaikoilla koskeva peruskirja, ja arvelen, että työllisyyden ja sosiaaliasioiden valiokunta aikoo käsitellä tätä asiaa.
<P>
Lopuksi huomautan, että ne, joilla ei ole aavistustakaan siitä, miten kohdella rintasyöpäpotilaita, voivat ratkaista asian kohtelemalla heitä aivan samalla tavoin kuin muitakin syöpäsairaita. Heitä ei pidä leimata - valitettavasti tällaistakin vielä tapahtuu - vaan heitä pitäisi yksinkertaisesti kohdella täysin normaalisti, mikä on todennäköisesti heidän kannaltaan paras vaihtoehto.
<SPEAKER ID="059" NAME="Puhemies">
Kiitos, hyvä jäsen Jöns. Vaikka tehtäväni on vain johtaa tätä keskustelua, teen jotakin, mitä minun ei pitäisi, ja tuen vaatimustanne ohjeiden julkaisemisesta verkossa. Komission ei tarvitse kattaa kulujaan kirjan avulla.
<SPEAKER ID="060" NAME="Markos Kyprianou">
komission jäsen. (EN) Arvoisa puhemies, kiitän parlamentin jäseniä erittäin mielenkiintoisesta ja hyödyllisestä keskustelusta. Tiesin alusta alkaen meidän olevan samalla puolella, mutta on hyvä rauhoitella toinen toistaan aina mahdollisuuksien mukaan. Haluan vastata muutamiin konkreettisiin kohtiin hyvin lyhyesti ja esittää sen jälkeen yhden yleisen huomautuksen, jossa vastataan esiin tuotuun kysymykseen.
<P>
Olemme tietoisia jäsen Bowisin esiin tuomasta miesten rintasyövästä. Sitä on käsiteltävä harvinaisena sairautena, sillä se ei ole lainkaan niin yleinen kuin naisilla. Kiinnitämme aiheeseen huomiota ja käsittelemme sitä asiantuntijoiden kanssa hyvin pian selvittääksemme, miten se voidaan sisällyttää tuleviin suuntaviivoihin, tosin harvinaisena sairautena samalla tavoin kuin käsittelemme muitakin harvinaisia sairauksia.
<P>
Toistan, että ympäristötekijät on otettu tutkimussuunnitelmissa huomioon. Uusi seitsemäs tutkimuksen puiteohjelma antaa mahdollisuuden käynnistää tämän alan tutkimukset. Geenien ja ympäristön yhteisvaikutuksessa sekä syövän kehittymisessä otetaan huomioon myös elintavat ja muut tärkeimmät riskitekijät. Sen jälkeen pystymme selvittämään tarkemmin sairauden syyt. Tämä on ensisijainen tavoite, sillä ennaltaehkäisy on tärkeämpää kuin sairauden hoito jälkikäteen.
<P>
Jäsen Adamou toi esiin muut syöpätyypit. Käsittelemme niitäkin, emmekä keskity vain yhteen tyyppiin. Jokainen tapaus on erilainen ja edellyttää erityisohjeita ja tarkoin rajattua lähestymistapaa. Tavoitteenamme on laatia kohdunkaulan syöpää koskevat ohjeet ensi vuoteen mennessä, eturauhassyöpää koskevat ohjeet vuoteen 2008 mennessä sekä paksu- ja peräsuolisyöpää koskevat ohjeet vuoteen 2009 mennessä. Arviointi- ja tutkimustulosten yhdistämisen jälkeen on laadittava ohjeet.
<P>
Tutkimuksemme koskevat myös muita aloja, kuten B- ja C-hepatiittiviruksia, sillä tiedämme niiden aiheuttavan maksasyöpää, sekä tupakkaa, liikalihavuutta ja muita syöpää aiheuttavia tekijöitä.
<P>
Olemme laatineet jäsenvaltioille ohjeet ja suositukset siitä, miten niiden on käsiteltävä näitä asioita ja eriarvoisuutta. Ohjeilla ei ole oikeusvaikutuksia, joten niiden noudattamista jäsenvaltioissa ei voida valvoa. Ne vastaavat parhaita käytäntöjä. Parlamentin avulla kannustamme ja painostamme jäsenvaltioita noudattamaan ohjeita. Odotan kertomuksen laatimisen jälkeen tästä aiheesta käytävää keskustelua. Silloin pystymme keskustelemaan tuloksista ja jäsenvaltioiden sitoutumisesta.
<P>
Tämä on huolestuttava ongelma. Määrät ovat kauhistuttavia. Jos joudumme painostamaan jäsenvaltioita huolehtimaan tästä asiasta kunnolla, voitte vain kuvitella, miten on harvinaisten sairauksien laita, sillä ne eivät kosketa niin monia. Totean kyynisesti ja aivan suoraan, ettei tähän asiaan kohdistu riittävästi poliittista painetta. Jos pysähdymme miettimään asiaa saatamme hätääntyä, mutta niin ei saa käydä. Tehtävämme on varmistaa, että jäsenvaltiot pitävät lupauksensa ja noudattavat hyväksymiään ohjeita ja suosituksia. Käsitellessämme tätä asiaa otamme huomioon sekä rintasyövän että Euroopan unionissa ja sen jäsenvaltioissa ja niiden välillä vallitsevan valitettavan eriarvoisuuden. Tämä ei ole se solidaarinen Euroopan unioni, jota yhdessä tavoittelemme ja johon olemme liittyneet.
<P>
Tämä koskee rakennerahastojen käyttöä. Määrärahoja on, mutta elleivät jäsenvaltiot aseta terveydenhuoltomenoja etusijalle, mitään ei ole tehtävissä. Totean vielä, että haasteenamme on saada jäsenvaltiot toteuttamaan nämä toimet.
<P>
Jäsenvaltiot on saatava vakuuttuneiksi siitä, että terveydenhuoltomenot ovat pikemminkin investointi kuin kustannus, sillä muuten tilanne ei parane. Tähän tarvitaan meidän yhteistyötämme ja yhteisiä toimia.
<SPEAKER ID="061" NAME="Vladimír Špidla">
komission jäsen. (CS) Arvoisa puhemies, hyvät parlamentin jäsenet, kiitän teitä keskustelusta, joka on ollut äärimmäisen hedelmällinen ja tuonut selvyyttä rintasyöpää koskeviin kysymyksiin monista eri näkökulmista. Olen tyytyväinen siihen, että keskustelussa on tullut esiin muita seikkoja, kuten sosiaalisia kysymyksiä, jotka osoittavat tämän sairauden vaikutusten ulottuvan lääketiedettä laajemmalle ja sivuavan myös syrjinnän torjuntaa työpaikoilla ja yhteiskunnassa yleensä.
<P>
On myös selvää, että EU:n mahdollisuudet välittömiin toimiin ovat niukat, vaikka se ei hyödynnäkään parhaalla mahdollisella tavalla sille tarjoutuvia tilaisuuksia, ja mielestäni tämä on yksi suurimmista haasteistamme. Kiitän yleisesti parlamenttia, sillä olen vakaasti sitä mieltä, että jos onnistumme säilyttämään tämän kysymyksen ratkaisemiseen tarvittavan määrätietoisuuden ja poliittisen tahdon nykyisellä tasolla, se myös ratkaistaan joko välittömästi tai välillisesti. Koska sosiaalisten ja lääketieteellisten toimien mittayksikkö on aina ihminen, jo pienikin edistys voidaan viime kädessä muuttaa ihmishengiksi, ja olen vakuuttunut siitä, että voimme saavuttaa tällaista edistystä ja että tulokset tästä ovat selvät.
<SPEAKER ID="062" NAME="Puhemies">
Keskustelun päätteeksi olen vastaanottanut yhden työjärjestyksen 108 artiklan 5 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan keskiviikkona klo 12.00.
