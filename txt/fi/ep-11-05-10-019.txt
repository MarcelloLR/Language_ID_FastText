<CHAPTER ID="019">
Tekstiilien nimitykset ja niitä vastaavat tekstiilituotteiden merkinnät (keskustelu) 
<SPEAKER ID="679" NAME="Puhemies">
(DE) Esityslistalla on seuraavana Toine Mandersin sisämarkkina- ja kuluttajansuojavaliokunnan puolesta laatima suositus toiseen käsittelyyn ensimmäisessä käsittelyssä vahvistetusta neuvoston kannasta Euroopan parlamentin ja neuvoston asetuksen hyväksymiseksi tekstiilikuitujen nimityksistä ja niitä vastaavista tekstiilituotteiden kuitukoostumuksen selosteista ja merkinnöistä sekä neuvoston direktiivin 73/44/ETY, direktiivin 96/73/EY ja direktiivin 2008/121/EY kumoamisesta (13807/4/2010 - C7-0017/2011 -.
<SPEAKER ID="680" NAME="Toine Manders">
esittelijä. - (NL) Arvoisa puhemies, haluan kiittää kaikkia ja erityisesti varjoesittelijöitä erinomaisesta yhteistyöstämme. Haluan kiittää komissiota tavasta, jolla teimme yhteistyötä. Haluan myös kiittää neuvostoa, koska onnistuimme mielestäni puheenjohtajavaltio Unkarin ansiosta murtautumaan umpikujasta tämän erityiskysymyksen kohdalla. Olen erityisen tyytyväinen siihen, että tarkastelemme asetusta direktiivin sijaan. Asetukset ovat mielestäni asianmukaisia välineitä sisämarkkinoiden täydentämiseksi, minkä sattumoisin myös professori Monti osoitti selvästi tutkimuksessaan.
<P>
Laadimme liikaa lainsäädäntöä, jota pannaan täytäntöön eri tasoilla, minkä vuoksi sisämarkkinat eivät toimi, kuten niiden pitäisi. Olen tyytyväinen siihen, että asiasta keskustellaan tässä tapauksessa ja panen merkille, että olemme tosiaan parantaneet siltä osin monia seikkoja. Ehdotusta tarkasteltiin sisämarkkina- ja kuluttajansuojavaliokunnassa. Alkuperäisehdotuksessa ei itse asiassa juurikaan mainittu kuluttajia; me ymmärsimme poliitikkoina, että meidän on myös suojeltava kuluttajien etuja tässä mietinnössä, kuten olemme tehneetkin.
<P>
Asiaan liittyy useita tärkeitä näkökulmia ja tarkoitan tällä erityisesti allergisten reaktioiden tutkimista. Komissio on ilmoittanut olevansa valmis tutkimaan näitä tärkeitä kysymyksiä. Sen on tarkoitus esitellä tutkimus viimeistään 30. syyskuuta 2013 ja sisällyttää myönteiset tutkimustulokset lisälainsäädäntöön. Neuvosto on ilmaissut halukkuutensa osallistua pohdintaan, mikäli tulos on myönteinen ja saavutettavissa oleva.
<P>
Tarkastelkaamme allergisia reaktioita ja kemiallisia aineita tilanteessa, jossa entistä useammat kuluttajat saavat allergisia reaktioita käyttäessään tiettyjä vaatteita tai syödessään, haistaessaan tai hengittäessään tiettyjä tuotteita. Katsomme, että on tarpeen tarkastella mahdollisuutta varoittaa kuluttajia mahdollisista allergisista reaktioista. Asiaan liittyy hyvin usein myös harhaanjohtavia kaupallisia käytäntöjä. Ne ovat itse asiassa olleet kiellettyjä Euroopan unionissa vuodesta 2005 alkaen, mutta on havaittavissa, että "valmistettu"merkintöjen valmistusmaata koskevat tiedot ovat edelleen liian epäselviä.
<P>
Käytettävissä on liian vähän lainsäädäntöä, minkä vuoksi sitä käytetään usein väärin. Olemme myös kehottaneet komissiota tarkastelemaan mahdollisuutta laatia selkeitä lakeja ja ehtoja, jotta varmistetaan, että ne valmistajat, jotka väittävät jonkin tietyn tuotteen valmistetun esimerkiksi Alankomaissa, Italiassa tai Saksassa, voivat taata, että väite pitää paikkansa. Emme halua joutua tilanteeseen, jossa jokin tuote on 99-prosenttisesti valmistettu Kiinassa ja vain viimeistely suoritetaan jossakin Euroopan unionin jäsenvaltiossa, mutta tuotteeseen kiinnitetään kuitenkin ihastuttava "Valmistettu Euroopassa" -merkintä.
<P>
Tämä kattaisi myös esimerkiksi väärennökset. Olen erityisen tyytyväinen siihen, että mahdollistamme nykyaikaisen tekniikan käyttöön ottamisen, että emme tyydy yksinkertaisiin ja vanhanaikaisiin, tekstiilituotteisiin kiinnitettäviin tekstiilimerkintöihin ja että aiomme itse asiassa tarkastella mahdollisuutta hyödyntää nykyaikaista tekniikkaa tarjotaksemme kuluttajille parasta mahdollista tietoa. Neuvosto on jo suoraan hyväksynyt merkinnät, joista ilmenee, sisältävätkö tekstiilituotteet eläinperäisiä osia, koska on entistä vaikeampaa selvittää, onko turkis aitoa vai tekoturkista, mikä on monien kuluttajien mielestä tärkeää tietoa.
<P>
Euroopan komission tulevan tutkimuksen erityisenä tavoitteena on poistaa sisämarkkinoiden asianmukaisen toiminnan esteet ja ennakoida sähköisen kaupankäynnin alan kehittymistä. Mikäli nimittäin haluamme sähköisen kaupankäynnin kasvavan, meidän on varmistettava, että merkintöjä varten otetaan käyttöön unionin normeja. Toivon, että tilanne selkiytyy tutkimuksen myötä.
<P>
Minusta vaikuttaa myös siltä, että merkinnöissä ei nykyaikaisessa maailmassa enää tarvita 23:a kieltä, koska ongelma on ratkaistavissa parannetusti nykyaikaisen tekniikan avulla.
<P>
Toivon, että neuvosto antaa huomenna myönteisen lausunnon ja että siinä vakuutetaan meille, että tulos on myönteinen. Haluan kiittää kaikkia, jotka ovat edistäneet tämän myönteisen tuloksen saavuttamista.
<SPEAKER ID="681" NAME="Enikő Győri">
neuvoston puheenjohtaja. - (HU) Arvoisa puhemies, arvoisa komission jäsen, hyvä jäsen Manders, hyvät parlamentin jäsenet, on suuri saavutus, että toisessa käsittelyssä on päästy sopimukseen ehdotuksesta, joka koskee tekstiilikuitujen nimityksistä ja niitä vastaavista tekstiilituotteiden selosteista annettua asetusta. Tämä ei olisi ollut mahdollista ilman kolmen toimielimen välistä tiivistä yhteistyötä.
<P>
Saanen välittää teille neuvoston Euroopan parlamenttia kohtaan tunteman arvostuksen erinomaisen yhteistyön johdosta. Kiitän erityisesti esittelijä Toine Mandersia ja hänen kollegojaan erittäin arvokkaasta työstä, jolla he ovat edistäneet tätä prosessia. Arvostan myös puheenjohtajavaltioiden Ruotsin, Espanjan ja Belgian tekemää työtä, koska tämänhetkinen tulos on seurausta niiden laadukkaasta toiminnasta.
<P>
Komissio on ollut koko ajan hyvin rakentava ja yhteistyökykyinen kumppani, mistä esitän sillekin kiitokset. Mikäli kaikki sujuu suunnitelmien mukaan, neuvosto voi hyväksyä asetuksen tekstin syksyn alussa, jolloin säännös on sovellettavissa vuodesta 2012 alkaen.
<P>
Asetuksella edistetään merkittävästi sisämarkkinoiden toimintaa ja vahvistetaan kilpailua tällä tärkeällä alalla. Yksinkertaistamalla ja kehittämällä nykyistä sääntelykehystä uusien tekstiilikuitujen kehittämistä ja hyödyntämistä varten kannustetaan innovointia tekstiili- ja vaateteollisuuden aloilla. Kuitujen käyttäjät ja kuluttajat hyötyvät nopeammin uusien ja innovatiivisten tuotteiden eduista.
<P>
Puheenjohtajavaltio Unkari katsoo, että sääntelyllä taataan suurempi oikeusvarmuus taloudellisille toimijoille ja parannetaan kuluttajansuojaa sisämarkkinoilla.
<P>
Uudelleentarkastelua koskevan määräyksen seurauksena yhteislainsäätäjät voivat tehdä tietoon perustuvia päätöksiä, koska komissio toteuttaa perinpohjaisen tutkimuksen merkintöjä koskevista pakollisista lisävaatimuksista. Ne voivat kattaa käsittelyohjeet, kokomerkintöjen yhtenäistämisen, alkuperämaata ja allergeenisia aineita koskevat merkinnät, sähköiset merkinnät ja muun uuden tekniikan.
<P>
Euroopan parlamentti ja neuvosto korostavat luonnoksessa yhteiseksi julkilausumaksi, että ne kiinnittävät erityistä huomiota tekstiilituotteiden jäljitettävyyteen ja uuden tekniikan käyttöön.
<P>
Toivomme, että komissio kiinnittää kertomuksessaan erityistä huomiota näihin kysymyksiin. Sitä odottaessa säännöksen avulla on mahdollista hyväksyä nopeasti uusien tekstiilikuitujen sisällyttäminen lupahakemuksiin.
<P>
Asetuksessa lausutaan, että merkinnässä on ilmoitettava kuidun täsmällinen koostumus, mutta siinä otetaan myös käyttöön uusi merkintävaatimus, joka koskee muuta kuin tekstiiliä olevia eläinperäisiä osia. Kuten jäsen Manders totesi, tästä seuraa, että kuluttajat voivat tehdä paljon enemmän tietoon perustuvia päätöksiä. Lisäksi se, että oikeudellinen väline luotiin asetuksen muodossa, parantaa oikeusvarmuutta tällä alalla. Onnittelut vielä kerran ja kiitos huomiostanne.
<SPEAKER ID="682" NAME="Antonio Tajani" LANGUAGE="IT">
Arvoisa puhemies, hyvät parlamentin jäsenet, kiitän esittelijä Mandersia sekä kaikkia muita varjoesittelijöitä ja sisämarkkina- ja kuluttajansuojavaliokuntaa (IMCO) työstä, jota he tekivät sopimuksen saavuttamiseksi vaikeiden neuvottelujen jälkeen. Mielestäni on keskeisen tärkeää saavuttaa sopimus toisessa käsittelyssä, koska siten kansalaiset ja yritykset hyötyvät nopeammin uusista kuiduista ja sen seurauksena innovatiivista tuotteista ja kansalliset hallitukset voivat alentaa kustannuksia.
<P>
Kiitän jälleen kerran parlamenttia siitä, että se osallistui toimielinten väliseen keskusteluun esitettyjen tarkistuksien välityksellä; joissakin tarkistuksissa korostettiin erityisesti asiaan liittyvää poliittista ulottuvuutta ja kuluttajien etua. Mietinnön ensimmäisessä käsittelyssä, jossa parlamentti hyväksyi sen laajalla enemmistöllä, painotettiin nimittäin, että meidän on käynnistettävä laajamittainen keskustelu tekstiilituotteiden merkitsemisestä ja alkuperämerkintöjä koskevasta kysymyksestä, ja ehdotimme asetuksen soveltamisalan laajentamista tietyille aloille. Kuten kaikki tiedätte, neuvoston kanssa seuraavina kuukausina käydyissä neuvotteluissa edellytettiin joustavuutta kaikilta osapuolilta, jotta oli mahdollista määritellä toimielimien kannalta toimivia ratkaisuja.
<P>
Hyväksytty teksti on mielestäni tasapainoinen kompromissi, johon on sisällytetty monia parlamentin esittämiä tarkistuksia ja joka sallii tilanteen kehittymisen lähitulevaisuudessa, mikä on hyvin tärkeää, kuten neuvoston puheenjohtaja Győri totesi puheenvuorossaan. Lyhyellä aikavälillä tai niin pian kuin uusi asetus tulee voimaan kuluttajat saavat enemmän tietoa muuta kuin tekstiiliä olevista eläinperäisistä osista sekä tekstiilituotteiden täydellisestä koostumuksesta.
<P>
Toinen uudesta asetuksesta seuraava välitön vaikutus on yksinkertaistaminen, koska komissio aikoo muuttaa yli 50-sivuisen yksityiskohtaisen teknisen liitteen yhdenmukaistetuiksi unionin normeiksi. Vielä tärkeämpää on kuitenkin, että asetuksen välittömät vaikutukset eivät ole prosessin viimeinen vaihe. Ne ovat päinvastoin lisäanalyysin ja sääntelyn parantamisen lähtökohta. Uusi asetus tarjoaa nimittäin lyhyellä aikavälillä kattavan uudelleentarkastelulausekkeen, jossa komissiota kehotetaan laatimaan tarvittaessa uusia merkintävaatimuksia tällä alalla. Komissio tekee sitten asianmukaisia lainsäädäntöehdotuksia aloilla, jotka edellyttävät laajempaa yhdenmukaistamista. Aikomuksenani on - ja sitoudun täten tähän parlamentin edessä - käsitellä tätä uudelleentarkastelua välittömästi ja perinpohjaisesti.
<P>
Valmistaudumme jo kuulemaan kuluttajia joistakin perustavista kysymyksistä, kuten siitä, millainen tieto on tärkeää ja miten se olisi asetettava saataville, miten teknisen kehityksen, kuten sähköisen kaupankäynnin, olisi vaikutettava tekstiilituotteiden ostamiseen, missä määrin jäljitettävyyttä, kestävyyttä ja yrityksien yhteiskuntavastuuta koskeva kasvava tarve vaikuttaa tekstiilikuitumarkkinoihin, miten voimme paremmin hyödyntää käytettävissä olevaa tekniikkaa digitaalisella aikakaudella ja miten voimme Euroopan unionin toimieliminä mukauttaa lainsäädäntöä kansalaisten kasvaviin tarpeisiin, jotka liittyvät eettisiin, sosiaalisiin ja ympäristöalan näkökulmiin.
<P>
Arvoisa puhemies, nämä ovat vain muutamia aiheista, joiden tarkasteleminen on jo aloitettu. Kuten voitte kuvitella, alkuperämerkinnät ovat epäilemättä yksi toimintamme painopistealoista ja keskeisistä tekijöistä. Uudelleentarkastelun myötä saan näin ollen tilaisuuden vahvistaa uudelleen tukevani alkuperämerkintöjä ja selventää asiaa lopullisesti, koska se on olennaisen tärkeä väline eurooppalaisten yrityksien kilpailukyvyn ja EU:n kansalaisten terveyden kannalta. Tarkastelemme asiaa syventävästi voidaksemme laatia selviä sääntöjä, estääksemme harhaanjohtavien tietojen antamisen ja auttaaksemme kuluttajia tekemään vastuullisia valintoja heidän ostaessaan tekstiilituotteita.
<P>
Kuten esittelijä Manders totesi, komissio arvioi myös allergisten reaktioiden ja tekstiilituotteissa käytettyjen kemikaalien syy-yhteyttä. Alalla toteutettavan erityisanalyysin avulla on mahdollista selvittää, mikä on paras tapa hyödyntää olemassa olevaa lainsäädäntöä, kuten Reach-asetusta. Selitän nopeasti, mitä tarkoitan: alkuperämerkintöjen avulla ostajat voivat olla varmoja siitä, että heidän ostamansa tekstiilituote ei vahingoita heidän terveyttään tai heidän lastensa terveyttä, koska merkintä vastaa tämän tärkeän asetuksen kaikkia vaatimuksia, asetuksen, jonka unionin toimielimet ovat antaneet merkittävien uhrauksien kustannuksella kaikille alaan liittyville teollisuudenaloille.
<P>
Uudelleentarkastelulauseke - ja kiitän jälleen neuvostoa sen merkityksen korostamisesta ja siitä, että se ilmaisi halukkuutensa tehdä välittömästi yhteistyötä komission kanssa asetuksen saattamiseksi osaksi unionin lainsäädäntöä - edellyttää, että komission on toimitettava kertomus ja sen jälkeen mahdollisesti lainsäädäntöehdotus 30. syyskuuta 2013 mennessä. Olen päättänyt lyhentää tarvittavaa ajanjaksoa ja olen jo kehottanut henkilöstöäni aloittamaan työt.
<SPEAKER ID="683" NAME="Lara Comi">
PPE-ryhmän puolesta. - (IT) Arvoisa puhemies, arvoisa komission jäsen, hyvät parlamentin jäsenet, olemme vihdoin saavuttaneet sopimuksen tästä tärkeästä asiakokonaisuudesta sen ansiosta, että kaikki ovat pyrkineet suurin ponnisteluin lähentämään parlamentin ja neuvoston eroavia kantoja. Tavoitteenani oli ja on, niin nyt kuin jatkossakin, varmistaa, että hyväksymme tekstiilituotteiden alkuperää koskevia sitovia sääntöjä, koska kuluttajia ja yrityksiä on ehdottomasti suojeltava. Tänään saavutettu kompromissi on mielestäni oikein hyvä lopputulos.
<P>
Kehotin kollegojani taistelemaan neuvostoa vastaan, ja käytän sanaa "taistella" hyvästä syystä, koska neuvottelut eivät todellakaan olleet helppoja. Taistelimme alkuperämerkintöjen mutta myös jäljitettävyyden puolesta. Viimeksi mainittu on kuluttajan kannalta keskeinen tieto ennen jonkin tuotteen ostamista. Eurooppalaisille kuluttajille on nykyään tarjolla tekstiilituotteita, joihin on kiinnitetty merkintä "Valmistettu Italiassa", "Valmistettu Saksassa" tai "Valmistettu Ranskassa", kun ne on itse asiassa tuotettu lähes kokonaan jossakin muualla.
<P>
Vaadimme myös uutta merkintätekniikkaa, kuten mikrosiruja ja radiotaajuustunnistusta (RFID), tuoteväärennöksien torjumiseksi. On totta, että olemme laajentaneet asetusehdotuksen soveltamisalaa, koska katsomme, että tekstiilialan suojelua on kiireellisesti parannettava. Yhteinen julkilausuma, joka parlamentin ja neuvoston on tarkoitus hyväksyä, osoittaa jäljitettävyyden ja alkuperämerkintöjen tärkeyden. En peittele sitä, että suhtaudun luottavaisesti tulevaisuuteen neuvoston täyskäännöksen ansiosta.
<P>
Odotamme hyvin kiinnostuneina komission teettämää tutkimusta ja kiitämme komissiota vielä kerran sen kanssa tehdystä yhteistyöstä. Kiitän myös lämpimästi jäsen Tajania siitä, että hän sitoutui lyhentämään asiaan liittyviä määräaikoja, koska tekstiiliteollisuuden tarpeet on täytettävä kiireellisesti. Emme voi jättää huomioimatta kansalaistemme tarvetta saada todenmukaista tuotetietoa. Mehän olemme kaikki kuluttajia ja tavoitteen saavuttaminen on kaikkien etujen mukaista.
<SPEAKER ID="684" NAME="Christel Schaldemose">
S&D-ryhmän puolesta. - (DA) Arvoisa puhemies, arvoisa komission jäsen, hyvät parlamentin jäsenet, esitän suuret kiitokset saavuttamamme erinomaisen kompromissin johdosta. Erityisesti esittelijä Manders on tehnyt loistavaa työtä varmistaessaan, että teimme todella hienoa yhteistyötä täällä Euroopan parlamentissa. Olemme päässeet pitkälle sen jälkeen, kun komissio esitteli alkuperäisen ehdotuksensa. Ehdotus oli pääasiassa tekninen ja sisälsi ainoastaan yrityksiä hyödyttäviä tekijöitä. Onnistuimme kuitenkin onneksi, työstämällä ehdotusta täällä Euroopan parlamentissa, sisällyttämään siihen tekijöitä, joiden ansiosta säännös hyödyttää myös kuluttajia. Se on mielestäni ehdottoman tärkeää.
<P>
Tästä seuraa, että voimme parantaa merkintöjä ja lisätä kuluttajien turvallisuutta, kun säännös pannaan lopulta täytäntöön. Omasta mielestäni ja Euroopan parlamentin sosialistien ja demokraattien ryhmän mielestä kaikkein tärkeintä oli varmistaa, että sisämarkkinoilla myytävät tekstiilit eivät aiheuta terveydellisiä ongelmia. Pidämme tästä syystä hyvin myönteisenä, että vaatimus siitä, että tekstiileissä ei saa olla sellaisia vaarallisten aineiden jäämiä, jotka saattavat aiheuttaa allergioita, hyväksyttiin äänestyksessä menestyksellisesti, ja että asian varmistamiseksi on tarkoitus laatia tutkimus, kuten komission jäsen juuri totesi. Tämä on ehdottoman tärkeää ja me S&D-ryhmän jäsenet suhtaudumme siihen hyvin myönteisesti.
<P>
Olemme myös samaa mieltä siitä, että jäljitettävyys ja alkuperä ovat erittäin tärkeitä asioita. Juuri tällaisesta tiedosta kuluttajat ovat hyvin kiinnostuneita. Toivon myös, että edistämme asiaa hieman pidemmälle, otamme käyttöön yhdenmukaiset kokomerkinnät ja hyödynnämme tulevaisuudessa uutta tekniikkaa tekstiilimerkintöjen alalla. Olen kuitenkin sitä mieltä, että olemme saaneet paljon aikaan. Meidän olisi otettava opiksemme siitä, että kun laadimme lainsäädäntöä täällä EU:ssa, on tärkeää, että se hyödyttää samalla niin yrityksiä kuin kuluttajiakin. Se on paras tapa varmistaa sisämarkkinoiden asianmukainen toiminta. Päätän puheenvuoroni esittämällä vielä kerran lämpimät kiitokseni kaikille kollegoilleni heidän kanssaan tehdystä loistavasta yhteistyöstä. Mielestäni saavutimme oikein hyvän tuloksen.
<SPEAKER ID="685" NAME="Cristian Silviu Buşoi">
ALDE-ryhmän puolesta. - (RO) Arvoisa puhemies, haluan ensinnäkin onnitella esittelijäämme Toine Mandersia hänen tekemästään hienosta työstä ja sinnikkyydestä, jota hän osoitti, kun neuvottelimme neuvoston kanssa tästä asetusehdotuksesta.
<P>
Pidän myönteisenä sopimusta, joka saavutettiin neuvoston kanssa toisessa käsittelyssä. Vaikka sopimusta on vielä mahdollista parantaa, katson kuitenkin, että sen avulla edistetään tekstiiliteollisuuden kilpailukykyä samalla kun kuluttajille annetaan parempaa tietoa. Sopimukseen sisältyy runsaasti myönteisiä seikkoja. Menettelyä, joka koskee uusien kuitujen sisällyttämistä liitteeseen I, on ensinnäkin yksinkertaistettu. Siten vähennetään tekstiiliteollisuudelle aiheutuvia hallinnollisia kustannuksia ja mahdollistetaan varojen kohdistaminen innovointiin. Toimi hyödyttää myös kuluttajia innovaatioiden kannustamisen myötä.
<P>
Olen myös sitä mieltä, että säännös hyödyttää kuluttajia merkintävaatimuksien ansiosta. Riittävien tietojen antaminen kuluttajille, jotta he voivat tehdä tietoon perustuvia valintoja, on täysin luonnollinen toimi. Merkintöjä koskevat keskustelut ovat kestäneet pidempään kuin komissio alun perin ehdotti. Tämä voi mielestäni kuitenkin vain hyödyttää eurooppalaisia kuluttajia. Olen samaa mieltä siitä, että tarvitsemme lisää aikaa arvioidaksemme joidenkin uusien merkintävaatimuksien vaikutusta, erityisesti alkuperään, hoitomenetelmiin ja yhdenmukaisen kokomerkintäjärjestelmän käyttöön ottamiseen liittyen. Tästä syystä komission toteuttama tutkimus on ensimmäinen edistysaskel.
<P>
Totean vielä lopuksi, että muuta kuin tekstiiliä olevia eläinperäisiä osia koskeva merkintävaatimus on todellisen edistymisen merkki, koska kuluttajat eivät halua, että heidän ostamansa tekstiilituotteet sisältävät kyseisiä materiaaleja. Asetuksella syvennetään kokonaisuutena tekstiilialan yhteismarkkinoita, toimi, jota kannatan täysimääräisesti.
<SPEAKER ID="686" NAME="Adam Bielan">
ECR-ryhmän puolesta. - (PL) Arvoisa puhemies, yksinkertaistamalla tekstiilituotteiden merkintöjä koskevaa sitovaa oikeudellista kehystä on tarkoitus kannustaa uusien tekstiilien kehittämistä ja niiden tuomista markkinoille. Ehdotus, josta äänestämme huomenna, eroaa merkittävästi Euroopan komission esittämästä ehdotuksesta; siinä tehtiin pääasiassa olemassa olevaa lainsäädäntöä yksinkertaistavia teknisiä muutoksia.
<P>
Mietinnön alkuperäisenä tavoitteena oli nopeuttaa uusien tekstiilien nimityksien rekisteröintimenettelyä, jotta olisi mahdollista tukea tehokkaasti unionin tekstiili- ja vaateteollisuuden alan innovointia. Samanaikaisesti tarkoituksena oli, että kuluttajat voisivat nopeammin hyödyntää nykyaikaisia tuotteita. Huolimatta siitä, että menettelyjen yksinkertaistaminen on hidastunut niiden yli kahden vuoden aikana, kun asiakokonaisuutta on tarkasteltu, panen merkille, että parlamentti ehdotti asetuksen alkuperäisen soveltamisalan laajentamista erityisesti siten, että tekstiilituotteiden alkuperämaata koskevat määräykset otetaan myös huomioon, joten pidän tasapainoisen kompromissin saavuttamista myönteisenä. Huomautan kuitenkin, että ryhmäni päätti hyväksyä ehdotuksen sen alkuperäisessä muodossa, jossa taataan nopeat edut yrityksille ja kuluttajille. Ehdotimme aivan alusta asti, että näitä asioita ei pitäisi tarkastella teknisen raportin kehyksessä. Tästä syystä komissiota kehotetaan analysoimaan syventävämmin EU:n ulkopuolella valmistettujen tekstiilituotteiden pakollisia "valmistettu"merkintöjä koskevaa kysymystä ja se laatii vuoteen 2013 mennessä kertomuksen tuotteiden alkuperämaamerkintöjä koskevan järjestelmän mahdollisesta käynnistämisestä. Kertomuksen yhteyteen saatetaan liittää lainsäädäntöehdotus.
<P>
Parlamentin ja neuvoston välisen kompromissin myötä taataan myös, että vaatteiden merkinnöissä annetaan tietoa eläinperäisten materiaalien käytöstä. Mikäli tulevaisuudessa on tarkoitus toteuttaa toimia uusien tilaisuuksien tarjoamiseksi, jotta kuluttajille voidaan tiedottaa tekstiilituotteista, kuten esimerkiksi Euroopan laajuisen yhdenmukaistamisen tai RFID-tekniikan avulla, on muistettava noudattaa käytännönläheistä lähestymistapaa ottaen huomioon kuluttajien odotukset ja sen, mihin teollisuus pystyy.
<SPEAKER ID="687" NAME="Eva-Britt Svensson">
GUE/NGL-ryhmän puolesta. - (SV) Arvoisa puhemies, väitämme pitävämme kuluttajien valtaa tärkeänä, ja mikäli suhtaudumme asiaan vakavasti, meidän on myös selvästi annettava kuluttajille tilaisuus käyttää valtaansa. Meidän on varmistettava, että he saavat asianmukaista tietoa tuotteista ynnä muuta voidakseen tehdä viisaita ja tietoon perustuvia valintoja. Haluan näin ollen kiittää esittelijäämme Toine Mandersia erityisesti hänen sinnikkyydestään ja sitoutumisestaan varmistamaan, että mietintö kattaa myös kuluttajia koskevan näkökulman. Haluan myös kiittää varjoesittelijöitä, jotka ovat osoittaneet olevansa hyvin sitoutuneita kuluttajien vallan lisäämiseen. Esitin varjoesittelijänä tarkistuksen Euroopan yhtyneen vasemmiston konfederaatioryhmän / Pohjoismaiden vihreän vasemmiston nimissä; se koskee alkuperämerkintöjä, eläinperäisiä materiaaleja koskevia pakollisia merkintöjä sekä eettisiä merkintöjä ja ekomerkintöjä. Kaikkea ei sisällytetty asiakirjaan, mutta olen hyvin tyytyväinen saavuttamaamme kompromissiin ja haluan ilmaista tukeni sille.
<P>
Tekstiilien valmistuksessa käytetyistä kemikaaleista ja eri tuotteista ei ole riittävästi tietoa. Komissio on luvannut tutkia asiaa ja haluan vain korostaa, miten tärkeää on, että tutkimus toteutetaan, jotta voidaan muun muassa suojella kansanterveyttä ja torjua merkittävästi lisääntyneitä allergioita. Olemassa olevat syy-yhteydet on voitava havaita ja osoittaa tuolloin todeksi.
<P>
Olen tyytyväinen siihen, että myös tekstiilituotteiden eläinperäiset osat on merkittävä, ja halusin käyttää puheaikaani kiittämällä kaikkia heidän tekemästään erinomaisesta työstä kuluttajien vallan lisäämiseksi. Kiitos.
<SPEAKER ID="688" NAME="Oreste Rossi">
EFD-ryhmän puolesta. - (IT) Arvoisa puhemies, hyvät parlamentin jäsenet, kyseisen toimen tarkoituksena on korvata kolme vanhentunutta direktiiviä. Toimenpide liittyy Euroopan unioniin tuotavien tekstiilituotteiden merkintöihin sekä niiden aineiden rekisteröintiin ja nimityksiin, joista tekstiilituotteet on valmistettu.
<P>
Ensimmäisessä käsittelyssä hyväksyttiin teksti, jonka mukaan merkinnöissä on ilmoitettava alkuperäpaikka sekä tyhjentävä ja pakollinen luettelo tuotteen koostumuksesta. Neuvoston kanta vaikuttaa valitettavasti olevan ristiriidassa parlamentin hyväksymän tekstin kanssa, koska siinä vastustetaan erityisesti kaikkia viittauksia alkuperämerkintöihin ja jäljitettävyyden käyttöönottoon tekstiilituotteiden merkinnöissä.
<P>
Jotta toimi hyväksyttäisiin toisessa käsittelyssä, sisämarkkina- ja kuluttajansuojavaliokunta (IMCO) on hyväksynyt tekstin, joka ei tyydytä meitä, koska siinä ei määrätä alkuperämerkinnöistä. Tästä syystä äänestämme sitä vastaan, koska siinä ei saavuteta tavoitetta, jonka mukaan kuluttajille on annettava oikeaa ja täsmällistä tietoa tuotteen alkuperästä ja koostumuksesta.
<SPEAKER ID="689" NAME="Antonio Cancian" AFFILIATION="PPE">
(IT) Arvoisa puhemies, arvoisa komission jäsen, arvoisa ministeri, hyvät parlamentin jäsenet, unioni saavuttaa tavoitteen, johon se on pyrkinyt vuosien ajan, tällä tekstiilituotteiden merkinnöistä annetulla uudella asetuksella. Äänestämme siitä huomenna täysistunnossa. Sitä voidaan kuitenkin pitää vasta ensimmäisenä askeleena kohti sellaista kattavaa sääntelyä, jolla suojellaan kaikkia unionin kuluttajia ilmoittamalla alkuperämaa ja ottamalla käyttöön uusi ja tarkka jäljitettävyysjärjestely.
<P>
Pidän myönteisenä Euroopan komissiolle esitettyä kehotusta laatia lainsäädäntöehdotus uusien, tarkempien ja tyhjentävämpien merkintäjärjestelmien käyttöön ottamisesta. Siten on mahdollista antaa enemmän tietoa niiden tekstiilituotteiden ominaisuuksista ja alkuperästä, joita tuodaan kolmansista valtioista ja myydään Euroopan unionissa, suojellen siten kuluttajia virheellisiltä, epäasianmukaisilta ja harhaanjohtavilta alkuperäväitteiltä. Toivon, että toimi kannustaa innovointia tekstiili- ja vaatetusalalla ja helpottaa kuluttajien hyötymistä innovatiivisista tuotteista.
<P>
Ehdotuksessa tuetaan myös EU:n valmistusteollisuutta ja taataan sen toiminta maailmanlaajuisessa yhteydessä. Totean lopuksi, että parlamentti lähettää näiden toimenpiteiden myötä myönteisen viestin jäsenvaltioiden hallituksille, jotta ne hyväksyvät tekstiilituotteiden jäljitettävyyden käyttöön ottamisen. Näin annetaan kuluttajille kattavampaa ja oikeellisempaa tietoa kuin alkuperämerkinnöistä annetun lainsäädännön mukaisesti ja estetään heidän harhaanjohtamisensa.
<P>
Tekstiilituotteiden merkintöjä koskevaa sääntelyä on nyt laajennettava kattamaan kaikki muut markkinoiden alat, koordinoiden siten eri lainsäädäntöehdotuksia ja painottaen, että kuituja ja tekstiilejä koskeva ehdotus samoin kuin Strasbourgissa viime lokakuussa hyväksytty alkuperämerkintöjä koskeva yleisasetus on pikaisesti hyväksyttävä neuvostossa. Kuten komission jäsen Tajanikin painotti, määräaika eli 30. syyskuuta 2013 on liian kaukainen. Luotamme näin ollen hänen esille tuomaan sitoutumiseensa asian edistämiseen.
<SPEAKER ID="690" NAME="María Irigoyen Pérez" AFFILIATION="S&amp;D">
(ES) Arvoisa puhemies, aloitan puheenvuoroni onnittelemalla kaikkia niitä, joiden ansiosta oli mahdollista saavuttaa sopimus.
<P>
Meidän olisi kaikkien suhtauduttava myönteisesti tähän mietintöön, koska se vaikuttaa kaikkien yleisön jäsenien jokapäiväiseen elämään. Haluan kuitenkin ottaa esille muutamia asioita itselleni ominaisessa rakentavassa hengessä.
<P>
Kiinnitän aluksi huomion siihen, että on tärkeää antaa kuluttajille täsmällistä ja merkityksellistä mutta ennen kaikkea ymmärrettävää ja yhdenmukaista tietoa tekstiilituotteiden koostumuksesta. Tyhjentävät tiedot ovat hyödyttömiä, mikäli yleisö ei sitten ymmärrä niitä. Olemme ottaneet askeleen eteenpäin; se oli tarpeellinen, joskaan ei riittävä, minkä vuoksi on saavutettava lisäedistystä ja suojeltava heikoimmassa asemassa olevia yleisön jäseniä.
<P>
Hyvät parlamentin jäsenet, on olennaisen tärkeää ottaa käyttöön unionissa yhdenmukainen kokomerkintäjärjestelmä, joka perustuu vartalonmittoihin, koska koko on ensimmäinen asia, jota katsomme ostaessamme vaatteita. Tästä syystä meidän on oltava kunnianhimoisempia ja pyrittävä kokojen yhdenmukaistamiseen.
<SPEAKER ID="691" NAME="Olle Schmidt" AFFILIATION="ALDE">
(SV) Arvoisa puhemies, haluan kiittää jäsen Mandersia erityisesti siitä syystä, että pyyntö, jonka mukaan eläinten turkiksesta valmistetut osat on merkittävä selosteeseen, on nyt otettu huomioon. Merkinnät ovat kuluttajien kannalta hyödyllisiä, kuten kaikki tiedämme. Tiedämme myös, miten tärkeää valinnanvapaus on, ja jotta kuluttajat voisivat tehdä harkittuja valintoja, heidän on saatava asianmukaista, oikeellista ja helposti ymmärrettävissä olevaa tietoa. Tältä osin pidän alkuperämerkintöjä ongelmallisina. Nykyaikaiset tuotteet valmistetaan usein eri valtioista peräisin olevista tekstiileistä ja osista ja on lähes mahdoton merkitä vaatteeseen, mikä sen oikea alkuperä on. Jäsen Manders viittasi samaan asiaan: mihin vedetään raja, mitä meidän olisi merkittävä ja minkä suuruisen osuuden olisi oltava peräisin jostakin tietystä valtiosta?
<P>
Nykyajan globaalissa maailmassa alkuperämerkintöjen avulla voisi olla mahdollista lisätä kuluttajien tietoisuutta ja auttaa heitä tekemään oikeita valintoja. Merkintöjä voidaan kuitenkin pitää myös piiloprotektionismina ja toisinaan, kun kuuntelen näitä puheenvuoroja, minusta tuntuu, että voin sekä kuulla että nähdä tämän. Eurooppa on rikastunut avoimien rajojen ja vapaan kaupan myötä, minkä eurooppalaiset kuluttajat tietävät. Kiitos.
<SPEAKER ID="692" NAME="Anna Rosbach" AFFILIATION="ECR">
(DA) Arvoisa puhemies, tekstiiliteollisuus on maailmanlaajuinen teollisuudenala. Yllämme olevat vaatteet ovat usein kiertäneet ympäri maailman ennen päätymistään lopputuotteina EU:n kuluttajille. Tämä mietintö on kattava, perusteellinen ja hyvin tekninen. On vaikea saavuttaa oikeaa tasapainoa kilpailukyvyn, kuluttajien tiedonsaantia koskevan oikeuden ja maailmanlaajuisen jäljitettävyysmahdollisuuden välillä. Kuluttajilla on oikeus tietää, mitä kemiallisia aineita on käytetty jonkin tuotteen valmistuksessa ja mistä raaka-aineet ovat peräisin sekä saada muuta merkityksellistä tietoa. Kuinka saavutamme tasapainon sen välillä, että vaatteen kauluksessa roikkuu loputtoman pitkä selostus, ja sen välillä, että vaatteessa on pieni merkintä siitä, ettei sitä saa pestä?
<P>
Merkintöjen on oltava yksiselitteisiä ja kansalaisten on niiden sisältämän selkeän tiedon avulla voitava tehdä valintansa omien käsityksiensä mukaisesti. Kompromissi on askel oikeaan suuntaan. Komission tutkimusta ei kuitenkaan toteuteta kuin vasta vuonna 2013. Tutkimuksella luodaan perusta, jonka pohjalta kuluttajat saavat merkintöjen avulla tarkkaa tietoa alkuperämaasta sekä lisätietoa tekstiilituotteen täydellisen jäljitettävyyden varmistamiseksi. Toivon, että tämä perusta johtaa järkevään ja hyödylliseen sääntelyyn. Vuoteen 2013 on vielä pitkä aika, joten olen tyytyväinen siihen, että komission jäsen haluaa aikaistaa sen säännöksen hyväksymistä, jonka nojalla kuluttajille on tarkoitus antaa täysimääräistä tietoa. Kiitoksia, arvoisa komission jäsen. Euroopan konservatiivit ja reformistit äänestävät ehdotuksen puolesta.
<SPEAKER ID="693" NAME="Jacky Hénin" AFFILIATION="GUE/NGL">
(FR) Arvoisa puhemies, kun tekstiilikiintiöt poistettiin vuonna 2005, unionin ovet jätettiin avoimiksi kaikenlaiselle polkumyynnille. Se oli tuhoisaa työllisyyden ja ympäristön kannalta ja on kaikesta huolimatta pitkällä aikavälillä tuhoisaa kuluttajien terveyden kannalta.
<P>
On korkea aika ottaa käyttöön toimia, joiden tavoitteena on suojella ja kehittää työpaikkoja sekä edistää taitotietoa tekstiilialan työntekijöiden keskuudessa samoin kuin kuluttajien terveyttä. Vaikka halusimme edistää asiaa pidemmälle, hyväksymme meille esitetyt ehdotukset, jotka koskevat alkuperämerkintöjä, vaarallisia aineita koskevaa tutkimusta ja tekstiilien kuitukoostumuksen pakollista merkintää. On edelleen varmistettava, että käytössämme on tarvittavia varoja suojelu- ja tiedotustoimien toteuttamiseksi kaikissa jäsenvaltioissa ja väärinkäytösten torjumiseksi.
<P>
Kyllä, meidän on varmistettava, että käytössämme on tarvittavia varoja väärennöksien torjumiseksi - esimerkiksi unionin rajoilla, mutta myös aivan yhtenäismarkkinoiden ytimessä. Kyse on poliittisesta tahdosta. On todettava, että varoja osoitetaan valitettavasti enemmän tunisialaisten jäljittämiseen Ranskan ja Italian välisellä rajalla kuin väärennöksien myynnin torjumiseen.
<P>
Tämä huomioon ottaen on selvää, että hyödykkeillä on ihmisiä paremmat oltavat Euroopassa. Tähän on tultava muutos.
<SPEAKER ID="694" NAME="Matteo Salvini" AFFILIATION="EFD">
(IT) Arvoisa puhemies, hyvät parlamentin jäsenet, samalla kun kiitämme komission puheenjohtajaa ja komission jäsentä Tajania heidän ponnistuksistaan, meidän Lega Nord -ryhmän jäsenien on todettava, että olemme täysin ja erittäin tyytymättömiä.
<P>
Keskustelu on mielestäni epätodellinen. Se on huijausta, silkkaa huijausta. Jotkut innokkaat vasemmiston jäsenet ehdottavat yhdenmukaisista kokomerkinnöistä sopimista, vaikka emme edes tiedä, mistä kuluttajien käyttämät vaatteet ovat peräisin. Se niistä vapaista markkinoista! Kunpa ne muutamat tuhannet valmistajat, jotka selvisivät alalla vallinneesta kriisistä, olisivat kuulemassa tänä tiistai-iltana puolityhjässä parlamentissa käytyä epätodellista keskustelua.
<P>
Ymmärrän kyllä kompromisseja puoltavan ajatusmallin, mutta nykyinen teksti tuhoaa tekstin, joka syntyi ensimmäisen käsittelyn tuloksena ja jonka puolesta ylivoimainen enemmistö äänesti. Se oli tasapainoinen teksti, jossa otettiin huomioon niin tuottajien kuin kuluttajien tarpeet. Sen jälkeen onkin menty pelkkää alamäkeä: mikäli olen ymmärtänyt oikein, ainoastaan kaksi 27 jäsenvaltiosta on pyytänyt, että kuluttajille olisi tiedotettava vaatteiden koostumuksesta, minkä neuvoston puheenjohtajavaltio Unkari on jättänyt huomioimatta. Eikö tämä ole jälleen osoitus siitä, että unioni on valovuosien päässä kansalaisten eduista, olivatpa he tuottajia tai kuluttajia?
<SPEAKER ID="695" NAME="Csanád Szegedi" AFFILIATION="NI">
(HU) Arvoisa puhemies, hyvät parlamentin jäsenet, arvoisa puheenjohtaja Győri, jaan tekstiilituotteiden merkintöjä koskevan aiheen kahteen tärkeään kohtaan. Ensimmäinen tärkeä kohta on, että on tarpeen ilmoittaa, mistä valtiosta jokin tekstiilituote on peräisin. Toinen tärkeä kohta on tietysti se, että materiaalit, joista tekstiilituote on valmistettu, olisi myös ilmoitettava tarkasti. Yhtenäisestä sääntelyjärjestelmästä on tietysti hyötyä kummassakin tapauksessa.
<P>
Tarkastellessamme ensimmäistä kohtaa eli tuotteiden alkuperää on järkevää aloittaa kliseestä, jonka mukaan Euroopan unionissa meneillään oleva kriisi johtuu pääasiassa siitä, että tuotantoteollisuus, kuten esimerkiksi tekstiiliteollisuus, ulkoistettiin eri Kaukoidän valtioihin helppojen ja nopeiden voittojen toivossa, minkä vuoksi Euroopan unionin tuotanto on vähentynyt.
<P>
Meidän on kehitettävä menestyksellisiä tekijöitä, joiden avulla Euroopan unioni selviytyy kriisistä. Tällaisia aloja ovat erityisesti tekstiiliteollisuus yhdessä esimerkiksi maatalous-, konevalmistus- tai matkailualan kanssa.
<P>
Unionin valmistajat ovat selvästi epäsuotuisassa asemassa tekstiiliteollisuuden alalla, koska niiden on mahdoton saavuttaa edistystä Kaukoidässä valmistettujen halpahintaisten ja huonolaatuisten tuotteiden polkumyynnin vuoksi.
<P>
Alkuperävaltio on merkittävä ja kannatan ehdottomasti jopa EU:n jäsenvaltion merkitsemistä, koska luotan omia talouksiaan tukevien kuluttajien viisauteen; jokainenhan voi havaita, olipa sitten kyse vaikka bulgarialaisista, tšekkiläisistä, unkarilaisista tai saksalaisista, ostavatko he omassa kotivaltiossaan valmistettuja tuotteita.
<P>
Meidän on suojeltava markkinoitamme uuden tekniikan avulla ja materiaalien laatu on ilmoitettava tinkimättömiin laboratoriotesteihin perustuen.
<SPEAKER ID="696" NAME="Zuzana Roithová" AFFILIATION="PPE">
- (CS) Arvoisa puhemies, viime viikolla oli kulunut vuosi siitä, kun sisämarkkina- ja kuluttajansuojavaliokunnan esittämä hyvin kattava aloite, joka koski tekstiilituotteiden merkitsemistä, hyväksyttiin laajalla enemmistöllä ensimmäisessä käsittelyssä. Osoitan suosiota työlle, jota esittelijä, Toine Manders, ja muut neuvoston kanssa aivan viime hetkiin asti neuvotelleet tahot ovat tehneet kompromissin saavuttamiseksi toisessa käsittelyssä; sen ansiosta nopeutetaan uusien kuitujen käyttöön ottamista EU:n valmistusteollisuudessa ja parannetaan tuoteturvallisuutta.
<P>
Pahoittelen kuitenkin, että neuvosto on itsepintaisesti kieltäytynyt ottamasta käyttöön alkuperämerkintöjä ja yhdenmukaistamasta kokomerkintöjä. Olen hyvin pettynyt neuvoston lähestymistapaan, joka vie kuluttajilta oikeuden selvittää ennen ostoa, missä merkittävä osa tuotteesta on valmistettu. Kysehän ei ole turvaluokitellusta tiedosta. Tämä vahvistaa korkealaatuisia eurooppalaisia tuotemerkkejä ja herättää kansalaisissa oikeutetusti ylpeyttä siitä, mitä eurooppalaiset edelleen pystyvät tuottamaan halvasta työvoimasta aiheutuvasta kilpailusta huolimatta. Mikäli kuluttajat ovat tietoisia siitä, missä jokin tuote on valmistettu, heidän on myös helpompi välttää vaarallisten tuotteiden ostamista, joita edelleen on hyvin paljon, vaikka valvontaa onkin tehostettu. Tässä ei todellakaan ole kyse protektionismista.
<P>
Olen tyytyväinen siihen, että komissio on ainakin valmis esittämään vaikutustenarvioinnin syyskuuhun 2013 mennessä. Siinä tarkastellaan alkuperävaltioita koskevan kysymyksen lisäksi yhdenmukaistettuja hoitomerkintöjä, kokomerkintöjä sekä merkintävaatimuksia, jotka koskevat vaarallisia aineita, allergeenisia aineita, syttyvyyttä ja niin edelleen. Nähtäväksi jää, onko tällä kahden vuoden sisällä minkäänlaista vaikutusta neuvostoon, joka suojelee tekstiilejä kolmansista valtioista tuovien yrityksien etuja enemmän kuin unionin tuottajia ja kuluttajia. Meidän tehtävämme on kuitenkin saada ihmiset vakuuttuneiksi tästä, niin Brysselissä kuin kotivaltioidemme hallituksissa, mikäli haluamme saavuttaa nämä tavoitteet. Päätän puheenvuoroni kiittämällä vielä kerran Toine Mandersia samoin kuin komission jäsentä ja kaikkia muita tämänpäiväisen tuloksen johdosta.
<SPEAKER ID="697" NAME="Gianluca Susta" AFFILIATION="S&amp;D">
(IT) Arvoisa puhemies, hyvät parlamentin jäsenet, tämä asetusehdotus on kannattamisen arvoinen, koska siinä yksinkertaistetaan ja yhdenmukaistetaan jäsenvaltioiden eri säännöksiä. Ehdotuksessa lähetetään merkki siitä, että se on yhdensuuntainen pieniä ja keskisuuria yrityksiä koskevien komission ehdotuksien sekä niiden strategioiden kanssa, joilla pyritään kannustamaan unionin kilpailukykyä valmistusteollisuuden alalla. Asetuksessa palkitaan myös epäsuorasti tuoteinnovoinneista ja pyritään lisäämään prosessin avoimuutta.
<P>
Huomautan kuitenkin, että kompromissi, joka saavutettiin ehdotukseen lisätyllä uudelleentarkastelulausekkeella ja parlamentin ja neuvoston yhteisellä lausumalla alkuperämerkinnöistä - minkä poliittisen merkityksen ymmärrän hyvin - voisi muodostaa ennakkotapauksen ja vaarantaa komission, parlamentin ja neuvoston välisten vaikeiden neuvottelujen lopputuloksen. Neuvotteluissa tarkasteltiin muiden kuin EU:sta peräisin olevien tuotteiden alkuperämerkintöjä koskevaa monimutkaista asiakokonaisuutta, minkä parlamentti hyväksyi viime lokakuussa ensimmäisessä käsittelyssä ja mikä koskee myös muita kuin tekstiilituotteita.
<P>
Neuvoston on korkea aika tunnustaa kertakaikkisesti demokraattinen tahto, jota parlamentin jäsenien enemmistö on täällä ilmaissut. Näistä huolenaiheista huolimatta äänestämme kuitenkin päätöslauselmaesityksen puolesta.
<SPEAKER ID="698" NAME="Claudio Morganti" AFFILIATION="EFD">
(IT) Arvoisa puhemies, hyvät parlamentin jäsenet, vaikka mietintö sisältää yhtäältä hyödyllisiä toimia, joiden tarkoituksena on yksinkertaistaa ja yhdenmukaistaa alaa, toisaalta vastustan sitä, koska emme onnistuneet sisällyttämään tekstiin viittausta alkuperämerkintöihin. Kyseinen toimi olisi ollut perustavan tärkeä tekstiilialan kannalta ja olisi antanut takuun Euroopan kansalaisille ja kuluttajille.
<P>
Suurimmat kilpailijamme, kuten Yhdysvallat, Japani ja jopa Kiina, ovat jo jonkin aikaa noudattaneet vastaavaa tuotettuja tuotteita koskevaa sääntöä. Kukapa tietää, miksi, mutta unioni vaikuttaa pitävän tätä seikkaa täysin merkityksettömänä ja epäolennaisena. Asia on kuitenkin kaikkea muuta kuin vähäpätöinen: alkuperämerkintöjen avulla voidaan torjua petoksia ja suojata laatua. Vasta viime viikolla kotikaupungissani Pratossa takavarikoitiin yli 73 000 väärennettyä tuotetta, joista suurin osa oli tekstiilituotteita.
<P>
Väärentäminen, jäljentäminen, Kaukoidän erittäin alhaiset valmistuskustannukset ja muut tekijät ovat lamaannuttaneet tekstiili- ja valmistusteollisuutemme unionin sivuuttaessa jokaisen pyyntömme. Alkuperämerkinnöistä luopuminen on ikävä kyllä viimeisin valitettava ajatus.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="699" NAME="Lara Comi" AFFILIATION="PPE">
(IT) Arvoisa puhemies, kysyn Lega Nord -ryhmän jäseniltä, mitä heidän ryhmänsä on tehnyt neuvottelujen ja kolmikantaneuvottelujen aikana, koska kehotin itse yhdessä Euroopan kansanpuolueen (kristillisdemokraatit) kanssa heitä osallistumaan aktiivisesti toimintaan.
<P>
Kritiikkiä on hyvä esittää, mutta olisi vielä parempi tehdä yhteistyötä konkreettisten tuloksien saavuttamiseksi eikä vain tyytyä huutelemaan iskulauseita.
<SPEAKER ID="700" NAME="Claudio Morganti" AFFILIATION="EFD">
(IT) Arvoisa puhemies, valiokunnassa järjestetyssä ensimmäisessä käsittelyssä hyväksyttiin täysin erilainen teksti, joka sisälsi tuotteiden alkuperätodistuksen. On epäselvää, miksi neuvosto ja komissio luopuivat tästä kohdasta. Me emme kuitenkaan aio luovuttaa, minkä vuoksi äänestämme mietintöä vastaan juuri siitä syystä, että alkuperätodistus on jätetty pois.
<SPEAKER ID="701" NAME="Elisabetta Gardini" AFFILIATION="PPE">
(IT) Arvoisa puhemies, arvoisa komission jäsen, hyvät parlamentin jäsenet, olemme kaikki täällä arvioidaksemme tekstiä, jossa tosiaan on muutamia aukkokohtia; katson nimittäin, että halusimme kaikki jotakin kunnianhimoisempaa, kuten parlamentissa usein lausutaan. Olemme kuitenkin kaikki myös tietoisia siitä, että olemme oikeilla urilla. On selvää, että kaikkiin vaatteisiin kiinnitettävillä selkeillä ja pakollisilla merkinnöillä mahdollistetaan laajempi valvonta ja torjutaan tehokkaammin petoksia ja laittomuuksia.
<P>
Puheenvuoroissa kehuttiin käytännössä yksimielisesti sitä, että tekstissä määrätään ilmoittamisvelvollisuudesta, mikäli vaatteiden koristeet koostuvat muusta kuin tekstiiliä olevista eläinperäisistä osista. Toivomme näin voivamme torjua tehokkaammin koirien ja kissojen turkeilla käytävää vastenmielistä kauppaa: niiden turkeilla koristellaan nimittäin vaatteita, joita tuodaan markkinoillemme laittomasti. Olimme toivoneet kunnianhimoisempaa suunnitelmaa, joka kattaisi alkuperämerkinnät tai ainakin välittömät alkuperämerkinnät sellaisten tuotteiden kohdalla, jotka ovat peräisin kolmansista valtioista, jotka ovat tunnettuja siitä, että niissä ei kunnioiteta kuluttajia, työntekijöitä, ympäristöä tai lapsia suojelevia sääntöjä tai määräyksiä. Kyseiset säännöt ja määräykset ovat nyt osa unionissa vakiintunutta käytäntöä ja tarjoavat todellisen takuun kuluttajillemme ja kansalaisillemme. Toivoisin meidän kaikkien kuitenkin muistavan, että tämä on taistelu, joka meidän olisi voitettava yhdessä toimivana yksikkönä, koska kuten jäsen Comi huomautti, taistelu alkoi jo kauan sitten ja saavutamme nyt merkittävää edistystä.
<P>
Kuluttajien kuulemistoimet, joita komission jäsen on luvannut toteuttaa, ovat perustavan tärkeitä, eivät ainoastaan tekstiilialan vaan myös kaikkien niiden alojen kannalta, joiden yhteydessä parlamentti on usein kyseenalaistanut suuren yleisön halun saada tietoa alkuperäpaikasta. Olen sitä mieltä, että nämä tiedot ovat kuluttajien suosituimmuusjärjestyksen kärkipäässä, ja annan tunnustusta toimille, joita kaikki tämän tärkeän tekstin parissa työskennelleet jäsenet ovat toteuttaneet.
<SPEAKER ID="702" NAME="Ildikó Gáll-Pelcz" AFFILIATION="PPE">
(HU) Arvoisa puhemies, meidän on kiinnitettävä erityistä huomiota kuluttajien etuihin mietinnöstä käytävän keskustelun aikana. On pyrittävä laatimaan täsmällisiä selostuksia ja merkintöjä, koska ne ovat toimia, joiden avulla kuluttajille voidaan osoittaa, millaista lisäarvoa Euroopan unioni tuottaa. Voimassa oleva lainsäädäntö mahdollistaa poikkeamat. Tämä haittaa Euroopan unionin kilpailukykyä, joten on tullut aika tarkistaa lainsäädäntöä tämänhetkisten markkinasuhteiden mukaisesti.
<P>
Esittelijä saattaa olla oikeassa sikäli, että käytettyjen vaarallisten aineiden mahdollisista vaikutuksista ei ole riittävästi todisteita. Toisaalta saattaa myös olla, että esittelijä ei ole oikeassa, jolloin olisi suositeltavaa tarkastella asiaa lähemmin. On myös tärkeää arvioida syy-yhteyksiä, joita vallitsee mahdollisesti allergisten reaktioiden sekä tekstiilituotteissa käytettyjen tekokuitujen ja väriaineiden välillä. Tästä syystä on korostettava entistä enemmän laatua, alkuperää ja jäljitettävyyttä koskevien kysymyksien merkitystä.
<SPEAKER ID="703" NAME="Phil Prendergast" AFFILIATION="S&amp;D">
(EN) Arvoisa puhemies, EU:n kansalaisilla on oikeus saada tietoa käyttämiensä vaatteiden koostumuksesta. Tämän asetuksen myötä he voivat pidättäytyä ostamasta tuotteita, jotka sisältävät muuta kuin tekstiiliä olevia eläinperäisiä osia, joko terveydellisistä, eettisistä tai muista syistä. Mikäli tällaisia materiaaleja käytetään vaatteissa esimerkiksi koristeina, niitä koskevat merkinnät eivät ole pakollisia. Useimmat kuluttajat eivät ole tästä tietoisia eivätkä välttämättä tiedä ostamiensa tekstiilien tarkkaa koostumusta.
<P>
EU:n lainsäädännössä määrätään jo tästä jalkineiden kohdalla ja tuntuu järkevältä antaa kuluttajille yhtä lailla tietoa heidän ostamistaan vaatteista. Ehdotus hyödyttää erityisesti allergioista kärsiviä, koska turkikset saattavat olla heidän kannaltaan haitallisia, ja komission on myös tarkasteltava, aiheuttavatko tekstiileissä käytetyt mahdollisesti vaaralliset aineet ja kemialliset aineet allergisia reaktioita.
<P>
Uusia tekstiilikuitunimityksiä koskevissa tulevissa hakemuksissa on ilmoitettava saatavilla olevat tieteelliset tiedot, jotka koskevat mahdollisia allergisia reaktioita tai muita haittoja ihmisten terveydelle. On syytä korostaa, että nämä ovat tasapainoisia ehdotuksia, joilla itsenäisinä ammatinharjoittajina toimivat mittatilaustöiden valmistajat vapautetaan näistä merkintämääräyksistä.
<SPEAKER ID="704" NAME="Antonio Tajani" LANGUAGE="EN">
Arvoisa puhemies, teknisen keskustelun sijaan kyse on mielestäni enemmänkin poliittisesta keskustelusta, jota käydään Euroopan unionin toimielimien - tässä tapauksessa parlamentin, komission ja neuvoston - reaalitalouden edistämiseksi tekemien päätöksien kehyksessä.
<P>
Euroopan komissio sekä yritys- ja teollisuustoiminnasta vastaava komission jäsen jatkavat teollisuuspolitiikan ja pienten ja keskisuurien yrityksien tukemista, osittain siitä syystä, että ne voivat siten vastata kansalaistemme kysymyksiin, jotka koskevat yrityksiemme valmistamien tuotteiden laatua. EU:n talouden kilpailukykyä arvioidaan myös tuotteiden laadun kannalta, mikä on kansalaisten terveyden suojelemiseen liittyvä tekijä. Tästä syystä Euroopan komissio ilmaisee tänä iltana, tämän keskustelun päätteeksi, uudelleen halunsa edistää alkuperämerkintöjä koskevaa kokonaisuutta. Kuten olen jo ilmoittanut - ja rauhoittaakseni jäsen Canciania ja muita parlamentin jäseniä, jotka ovat esittäneet huolestumisensa pitkittyneiden aikataulujen johdosta - voin vakuuttaa, että pyrimme esittelemään työmme etuajassa. Tältä osin vahvistan, että olen antanut henkilöstölleni luvan jatkaa valitsemallamme tiellä, koska komissio on aina kannattanut alkuperämerkintöjä niin Euroopan unionissa valmistettujen kuin sinne tuotujen tuotteiden tapauksessa.
<P>
Tämäniltainen keskustelu ei todellakaan ole ollut tulokseton, koska neuvoston puheenjohtaja Győri lausui selvästi, että neuvosto pitää suuressa arvossa lauseketta, josta keskustelemme ja joka on keskeisessä asemassa tämänpäiväisen poliittisen keskustelun kannalta; neuvosto on myös valmis tekemään taantumuksellisen sopimuksen sijaan eteenpäin suuntautuneen sopimuksen neuvoston ja komission kanssa, jotta kansalaisille voidaan antaa todellisia vastauksia.
<P>
Olen edelleen sitä mieltä, että jäljitettävyyttä koskeva kysymys vaikuttaa pk-yrityksien kilpailukykyyn. Koska pk-yrityksiä koskeva politiikka on ollut ensisijaisena painopistealanani siitä alkaen, kun minut nimitettiin Euroopan komission jäseneksi - ja jatkan siten edeltäjäni työtä - aion jatkossakin suojella kuluttajien terveyttä sellaisten laadukkaiden tuotteiden avulla, jotka ovat ainoita kilpailukykyisiä tuotteita kansainvälisillä markkinoilla, koska Euroopan unionin tuotteiden kilpailukykyä arvioidaan laadun perusteella. Tästä syystä on mielestäni tärkeää jatkaa tämänsuuntaisten toimien toteuttamista.
<P>
Olen tyytyväinen yhteislainsäätäjien välillä saavutettuun sopimukseen. Kuten hyvin tiedätte, parlamentin ja neuvoston on arvioitava sitä toisessa käsittelyssä, mutta Euroopan komissio aikoo palauttaa poliittisen aloitteen tarkasteluun ja elvyttää sitä. Yritys- ja teollisuustoiminnasta vastaava komission jäsen aikoo toisin sanoen aloittaa välittömästi toimien toteuttamisen, jotta taataan tuotteidemme suojeleminen, yrityksiemme kilpailukyky ja kansalaistemme terveys.
<P>
Ennen kuin päätän puheenvuoroni haluan mainita sitoutumisestamme innovoinnin tukemiseen tekstiili- ja vaatetusalalla. Lainsäädännön mukauttaminen on yksi keino puolustaa kilpailukykyämme, mutta suunnitteilla on myös muita teollisuuspoliittisia aloitteita. Mainitsen niistä vain kaksi. Kehitämme keinoja tukeaksemme tutkimustuloksien siirtämistä ja niiden muuttamista konkreettisiksi ja markkinoitavissa oleviksi tuotteiksi ja palveluiksi. Valmistelemme myös tiedonantoa muotiteollisuuden kilpailukykyyn liittyvistä perustavista näkökulmista.
<P>
Pyrimme kaikella tällä korostamaan tarvetta suojella eurooppalaisia yrityksiä ja sitä, että kasvua, kehitystä ja ennen kaikkea työpaikkoja ei synny sosiaalisessa ja markkinataloudellisessa tilanteessa, jossa markkinoilla - jotka ovat myös Euroopan unionin kannalta perustava väline - ei tavoitella korkeampaa ja tärkeämpää tavoitetta eli sosiaalipolitiikkaa.
<SPEAKER ID="705" NAME="Enikő Győri">
neuvoston puheenjohtaja. - (HU) Arvoisa puhemies, vastaan muutamalla sanalla kysymyksiin, jotka koskevat alkuperämaan ilmoittamista, koska ne muodostivat keskustelun mielenkiintoisimman osuuden. On todettava, että asiasta keskusteltiin kiivaasti parlamentissa mutta myös neuvostossa toteutetuissa kuulemisissa, ja keskustelimme asiasta laajamittaisesti.
<P>
Koska alkuperämaata koskevasta monialaisesta ehdotuksesta käytävät kauppapolitiikan alan neuvottelut ovat vielä kesken, meistä vaikutti epäasianmukaiselta luoda ennakkotapausta, joka vaarantaisi ehdotuksen ja vaikuttaisi keskustelun tulokseen. Tarkastelimme myös mahdollisuutta ottaa käyttöön järjestelmä, joka toimii vapaaehtoiselta pohjalta ja jolla ilmoitetaan valmistuspaikka. Vaihtoehto on käytännössä jo toiminnanharjoittajien käytettävissä. Jos kuitenkin vahvistamme tämän vapaaehtoisen järjestelmän asetuksella ilman asianmukaista täytäntöönpanojärjestelyä, tilanteesta aiheutuisi aiheettomia rasitteita ja vääristymiä, mitä halusimme kaikin tavoin välttää.
<P>
Olen varma siitä, että komission kertomuksessa arvioidaan mahdollisen alkuperän osoittamista koskevan järjestelmän seurauksia, jotta lainsäätäjät voivat tulevaisuudessa tehdä perusteltuja päätöksiä.
<P>
(IT) (...) Esitän kiitokseni myös komission jäsenelle Tajanille hänen halukkuudestaan nopeuttaa komissiossa toteutettavia toimia, joiden tavoitteena on ratkaista tämä erittäin tärkeä asia.
<P>
(HU) Kaiken kaikkiaan vaikutti siis toteutettavissa olevalta ratkaisulta, että asiakirjaan sisällytettiin uudelleentarkastuslauseke ja että aihetta tarkasteltiin johdanto-osan kappaleessa. Pidän myös hyvin myönteisenä, että jäsen Lara Comi, joka oli tänään tärkein asiasta vastannut jäsen ja joka on myös edelläkävijä kyseisellä alalla, totesi, että ratkaisu on hyväksyttävä ja hyvä ja että sitä voidaan hyödyntää tulevan yhteistyön perustana.
<P>
Kiitän näin ollen vielä kerran kaikkia tästä hyödyllisestä keskustelusta. On hyvä, että olemme laatineet aikataulun myös tulevaisuutta silmällä pitäen, ja on hyvin tärkeää, kuten useat jäsenet mainitsivat, että voimme torjua väärennöksiä mahdollisimman tehokkaasti ja että eurooppalaiset kuluttajat voivat luottaa tekstiilituotteiden jäljitettävyyteen.
<P>
Kiitän puheenjohtajavaltion puolesta vielä esittelijää, varjoesittelijää, IMCO-valiokunnan puheenjohtajaa ja hänen kollegojaan heidän toteuttamistaan yhteisistä toimista, joiden tavoitteena oli saavuttaa sopimus tästä säännöksestä toisessa käsittelyssä, jotta tekstiilituotteiden sisämarkkinoiden toimintaa voitaisiin tehostaa entisestään.
<SPEAKER ID="708" NAME="Toine Manders">
esittelijä. - (NL) Arvoisa puhemies, sisämarkkina- ja kuluttajansuojavaliokunta kannattaa vapaata kauppaa ja vastustaa protektionismia. Ehdotuksella ei missään vaiheessa pyritty protektionistisiin tarkoituksiin vaan varmistamaan, että nykyaikaista tekniikkaa hyödynnetään asianmukaisten ja paikkansa pitävien tietojen antamiseksi kuluttajille. Mielestäni on myös järjetöntä, että jotkut jäsenet totesivat ensimmäisen käsittelyn jälkeen, että "no, se on ohi, nyt voimme jatkaa tästä huolimatta", koska me parlamentin jäsenet tiedämme, että mikäli haluamme jatkaa samaan tapaan ja mikäli haluamme jotakin muuta kuin neuvosto tai komissio, emme pysty saavuttamaan tavoitetta. On helppoa kiinnittää nyt huomionne tähän asiaan, mutta se on mielestäni oikea menettelytapa. Olen huomannut, että komission jäsen Tajani on kannattanut voimakkaasti kompromissiamme, ja kehotan ministeri Győria pyrkimään yhtä voimakkaasti saamaan neuvoston vakuuttuneeksi siitä, että sen on syytä hyväksyä myönteiset tutkimustulokset ja suojella niitä lainsäädännöllä.
<P>
Mikäli näin käy, pystymme mielestäni osoittamaan, että laadimme lakeja, jotka hyödyttävät teollisuuttamme, kuluttajiamme ja meitä itseämme, koska meidän on säilytettävä Euroopan julkinen tuki.
<P>
Kiitän kaikkia heidän tuestaan ja vielä kerran teitä, arvoisa komission jäsen Tajani, tuestanne. Toivon, että tutkimustulokset ovat mahdollisimman pian saatavillamme. Toivon myös, että neuvoston puheenjohtaja onnistuu saamaan neuvoston vakuuttuneeksi siitä, että voimme aloittaa työt myönteisessä hengessä.
<P>
Tulevaisuus osoittaa, että tie, jota nyt seuraamme, on malli ja esimerkki monelle alalle, tie, joka on kaiken näkemämme vaivan arvoinen. Sääntelyn ei pitäisi koskaan perustua tunteille, koska sitä ei kukaan halua. Toisaalta sääntely, jota tuetaan tieteellisin perustein, jota kaikki osapuolet kannattavat ja joka johtaa lopulta kaikkien hyväksymään ja silti toimivaan sääntelyyn - se, jos mikä, lisää vaurautta unionissa.
<SPEAKER ID="709" NAME="Puhemies">
(DE) Keskustelu on päättynyt.
<P>
Äänestys toimitetaan keskiviikkona 11. toukokuuta 2011 klo 12.30.
<P>
Kirjalliset lausumat (työjärjestyksen 149 artikla)
<SPEAKER ID="710" NAME="Ilda Figueiredo" AFFILIATION="GUE/NGL">
kirjallinen. - (PT) Arvoisa puhemies, tiedämme, että 30. tammikuuta 2009 komissio hyväksyi kyseisen ehdotuksen tekstiilien nimityksiä ja niitä vastaavia tekstiilituotteiden merkintöjä koskevasta sääntelystä. Ehdotuksen tavoitteena on yksinkertaistaa ja parantaa nykyistä tekstiilituotteiden merkintää koskevaa sääntelykehystä, jotta edistettäisiin kehitystyötä ja otettaisiin käyttöön uusia kuituja. Ehdotuksella helpotetaan lainsäädännön mukauttamista tekniseen kehitykseen muuttamalla kolme nykyistä direktiiviä yhdeksi asetukseksi. Näin vältetään pelkästään teknisten päivitysten siirtäminen lainsäädäntöön ja lyhennetään hakemuksen välittämisen ja uuden kuitunimityksen hyväksymisen välistä aikaa.
<P>
Parlamentin enemmistö kannattaa nykyisen sääntelykehyksen yksinkertaistamista, millä kannustetaan tekstiili- ja vaatetusalan innovointia samalla kun kuitujen käyttäjät ja kuluttajat pystyvät helpommin hyödyntämään innovatiivisia tuotteita.
<P>
Parlamentti hyväksyi 18. toukokuuta 2010 hyväksytyssä ensimmäisen käsittelyn kannassaan hyvin laajalla enemmistöllä 63 tarkistusta, jotka muun muassa koskevat alkuperämerkintää, eläinperäisten osien ilmoittamista, kielestä riippumattomia symbolien käyttöä ja uudelleentarkastelulauseketta, mutta neuvosto ei hyväksynyt kaikkia. On tärkeää, että se hyväksyy useita ehdotuksia, kuten erityisesti alkuperämerkintöjä koskevia ehdotuksia.
<P>
Tästä syystä kannatamme täällä suurinta osaa hyväksytyistä kannoista.
