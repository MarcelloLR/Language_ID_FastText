<CHAPTER ID="014">
Kyselytunti (kysymykset neuvostolle) 
<SPEAKER ID="374" NAME="Puhemies">
- (PT) Esityslistalla on seuraavana kyselytunti (B6-0231/2009).
<P>
Käsittelemme neuvostolle osoitettuja kysymyksiä.
<P>
Neuvoston puheenjohtaja Kohout edustaa neuvostoa. Haluan tässä yhteydessä kiittää Tšekin senaatin tänään tekemää päätöstä, joka lisää toiveitamme Lissabonin sopimuksen ratifioinnista tulevaisuudessa.
<P>
Aihe: Euroopan kulttuuriteosten suojelu
<P>
Euroopan luovan kulttuurin asema heikkenee teosten luvattoman kopioinnin lisääntyessä. Mitä toimenpiteitä neuvosto aikoo ehdottaa kulttuuriteosten tehokasta suojelemista varten?
<SPEAKER ID="376" NAME="Jan Kohout">
neuvoston puheenjohtaja. - (EN) Arvoisa puhemies, kiitokset ystävällisistä sanoistanne Tšekin tasavallalle ja senaatille. Me olemme myös erittäin iloisia siitä, että vihreä valo Lissabonin sopimukselle on nyt paljon voimakkaampi kuin muutama tunti sitten.
<P>
Vastauksena ensimmäiseen kysymykseen haluan sanoa, että neuvosto yhtyy arvoisan parlamentin jäsenen huoleen tarpeesta tarttua kattavasti suojeltujen töiden kopioinnin aiheuttamaan ongelmaan. Tämä asia kuuluu sekä Euroopan parlamentin että neuvoston prioriteetteihin kaiken kattavissa ponnisteluissa eurooppalaisten teosten tekijöiden innovaatioiden suojelemiseksi ja vaalimiseksi sekä tämän seurauksena myös Euroopan talouden kilpailukyvyn turvaamiseksi.
<P>
Euroopan parlamentti ja neuvosto ovat hyväksyneet direktiivin 2004/48/EY, joka perustaa yhteisön puitteet teollis- ja tekijänoikeuksien toimeenpanolle. Kyseiset toimielimet työskentelevät parhaillaan rikosoikeudellisista välineistä säätävän direktiiviehdotuksen parissa, jonka tavoitteena on varmistaa kyseisten oikeuksien toimeenpano.
<P>
Jo olemassa olevat lainsäädännölliset puitteet tarjoavat jäsenvaltioille vankan perustan teollis- ja tekijänoikeuksien tehokkaaseen suojeluun, johon kuuluu myös piratismin vastainen taistelu. Tämän lisäksi Euroopan yhteisö ja jäsenvaltiot osallistuvat jatkuviin neuvotteluihin, kuten väärennösten vastaisen kauppasopimuksen laatimiseen, jotta teollis- ja tekijänoikeuksille voitaisiin tarjota tehokkaampaa suojelua kansainvälisellä tasolla.
<P>
Neuvosto hyväksyi 25. syyskuuta 2008 päätöksen, jossa säädetään jäsenvaltioiden ja komission konkreettisista toimenpiteistä kattavan eurooppalaisen suunnitelman väärentämisen ja piratismin torjumisen yhteydessä. Tämän lisäksi neuvosto hyväksyi marraskuussa 2008 joukon päätelmiä vastauksena komission tammikuussa 2008 antamaan tiedonantoon, joka käsitteli luovaa verkkosisältöä sisämarkkinoilla, korostaen muun muassa tarvetta edistää ja helpottaa laillisia tekijänoikeuksilla suojattujen materiaalien verkkotarjouksia, jotka ovat tärkeä keino piratismin vastaisessa taistelussa.
<P>
Tullitoiminnan alueella neuvosto hyväksyi asetuksen (EY) N:o 1383/2003, joka koski tulliviranomaisten toimenpiteitä epäiltäessä tavaroiden loukkaavan tiettyjä teollis- ja tekijänoikeuksia sekä tiettyjä teollis- ja tekijänoikeuksia loukkaavien tavaroiden suhteen toteutettavia toimenpiteitä. Tässä asetuksessa säädetään olosuhteista, joiden puitteissa tulliviranomaiset voivat puuttua tapauksiin, joissa tavaroiden epäillään loukkaavan teollis- ja tekijänoikeuksia sekä toimenpiteistä, joihin viranomaiset ryhtyvät silloin, kun tavaroiden on todettu olevan laittomia.
<P>
Yhteisö on solminut erityisesti joukon tulliyhteistyösopimuksia, kuten Kiinan kanssa hiljattain solmittu sopimus, joiden tarkoituksena on parantaa ja helpottaa tulliviranomaisten yhteistyötä kolmansien maiden kanssa muun muassa taistelussa väärennettyjä ja kopioituja tavaroita vastaan. Nämä sopimukset ovat käytännön keinoja ja menetelmiä Euroopan yhteisön ja kumppanimaiden tulliviranomaisten välisessä yhteistyössä. Näitä sopimuksia toimeenpannaan ja päivitetään jatkuvasti tulliyhteistyösekakomiteoiden puitteissa, jotka on perustettu näiden sopimusten alaisuuteen.
<P>
Monenvälisellä tasolla neuvosto ottaa aktiivisesti osaa maailman tullijärjestön tuella tehtävään työhön.
<P>
Lopuksi, 16. maaliskuuta 2009 neuvosto hyväksyi asetuksen EU:n tullitoimintaohjelmasta teollis- ja tekijänoikeuksia koskevien rikkomusten torjumiseksi vuosina 2009-2012, joka seurasi yllä mainittua neuvoston hyväksymää asetusta 25. syyskuuta 2008.
<P>
Neuvosto jatkaa tutkimalla muita tulevaisuuden aloitteita, jotka tähtäävät väärennösten ja piratismin vastaisen taistelun vahvistamiseen, jotta voitaisiin aikaansaada laajempaa suojelua oikeudenomistajille. Neuvosto kannustaa kaikkia Euroopan parlamentin samaan tavoitteeseen tähtääviä pyrkimyksiä.
<SPEAKER ID="377" NAME="Manuel Medina Ortega" AFFILIATION="PSE">
(ES) Paljon kiitoksia vastauksestanne, arvoisa puheenjohtaja. Uskon, että neuvosto itse asiassa ymmärtää ongelman, mutta haluan pureutua tähän kohtaan ja kysyä teiltä, arvoisa neuvoston puheenjohtaja, onko neuvosto tietoinen siitä, että tällä hetkellä eurooppalainen kulttuurituotanto on vähimmäistasojen alapuolella.
<P>
Euroopan unionin luovia töitä koskeva lainsäädäntö on kehitysmaan tasolla ja sen tuloksena meidän kulttuurituotantomme putoaa kehitysmaissa nähdylle tasolle. Tämä on erityisen ilmeistä audiovisuaalisella alalla, jossa suurin osa tuotannosta tapahtuu tällä hetkellä Euroopan ulkopuolella, pääosin Yhdysvalloissa, sillä siinä maassa suojellaan luovia töitä. Jos Eurooppa ei suojele luovaa työtä, meillä ei ole sitä. Onko neuvosto tietoinen tämänhetkisestä vastuustaan?
<SPEAKER ID="378" NAME="Paul Rübig" AFFILIATION="PPE-DE">
(DE) Kysymykseni koskee seuraavaa asiaa: Jäsen Trautmannin tietoliikennepakettia koskeva sovitteluratkaisu hylättiin tänään täällä parlamentissa. Tämä tarkoittaakin sitä, että hän on asettanut presidentti Sarkozyn hyvään asemaan tämän kolme lyöntiä ja ulos -ratkaisulla. Miten puheenjohtajavaltio Tšekki arvioi parlamentin tämänpäiväistä äänestystä suhteessa Euroopan luoviin taiteilijoihin, jotka haluavat suojella oikeuksiaan internetissä?
<SPEAKER ID="379" NAME="Jan Kohout" LANGUAGE="CS">
Arvoisa puhemies, haluan vain vakuuttaa arvoisalle parlamentin jäsenelle, että neuvosto on hyvin tietoinen siitä, että tämä on erittäin merkittävää toimintaa ja todellinen uhka eurooppalaisten ja Euroopan unionin kulttuuriselle vauraudelle. Mielestäni neuvoston viime kuukausien ja vuosien aikana suorittamien lukuisten toimenpiteiden perusteella on selvää, että nämä asiat ovat olleet ja ovat edelleenkin prioriteetteja jopa kattavan eurooppalaisen suunnitelman puitteissa, joka on asettanut erityiset toimintatavoitteet, kuten väärentämisen ja piratismin eurooppalaisen seurantakeskuksen perustamisen. Mielestäni tässä yhteydessä tulee todeta, että neuvosto ymmärtää vastuunsa, se on tietoinen käsillä olevan ongelman vakavuudesta ja on päättänyt ryhtyä asiassa erityistoimenpiteisiin. Tietoliikennepakettiin liittyen sekä aikaisempi että meidän puheenjohtajuutemme on pannut paljon energiaa tähän asiaan. Olemme pettyneitä siitä, ettei koko kompromissia, johon lukeutuu myös tämä piratisminvastainen säädös, ole hyväksytty. Haluan esittää toiveen siitä, että sovittu tietoliikennepaketti hyväksytään lopulta tulevien menettelyjen seurauksena. Olen kuitenkin pettynyt siihen, että arvoisan parlamentin jäsenen mainitsemien syiden johdosta pakettia ei hyväksytty tänään.
<P>
Aihe: Ilmastonmuutos
<P>
Kun otetaan huomioon Tšekin presidentin Václav Klausin yleisesti tunnettu skeptinen suhtautuminen ilmastonmuutokseen, miten neuvosto takaa, että EU:n jäsenvaltioiden ja kansalaisten valtavan enemmistön näkemyksiä, jotka tukevat ihmisen aiheuttaman ilmastonmuutoksen tieteellistä totuudenmukaisuutta, kunnioitetaan, erityisesti Kööpenhaminan ilmastokokouksen valmistelun ja Ruotsin tulevan puheenjohtajakauden yhteydessä?
<SPEAKER ID="381" NAME="Jan Kohout">
neuvoston puheenjohtaja. - (EN) Viime maaliskuussa neuvosto ja kevään Eurooppa-neuvosto hioivat uutta asemaa kansainvälisissä ilmastonmuutosneuvotteluissa pitäen silmällä erityisesti Kööpenhaminan ilmastokokousta.
<P>
19. ja 20. maaliskuuta 2009 järjestetyssä kokouksessa neuvosto painotti uskoaan siihen, että talouskriisi ja sen vastaiset poliittiset toimenpiteet tarjoavat mahdollisuuden saavuttaa tarvittavat taloudelliset uudistukset ja samaan aikaan nopeuttavat uudistuksia kohti turvallista ja kestävää vähähiilistä resurssitehokasta taloutta.
<P>
Puheenjohtajavaltion päätelmät tämän vuoden maaliskuun Eurooppa-neuvostosta totesivat, että Euroopan unioni sitoutui edelleen johtavaan asemaansa ja saamaan aikaan maailmanlaajuisen ja kattavan ilmastosopimuksen Kööpenhaminassa tämän vuoden joulukuussa. Sopimuksen tavoitteena on rajata maailmanlaajuinen ilmaston lämpeneminen alle kahden celsiusasteen.
<P>
Tämän vuoksi Eurooppa-neuvosto peräänkuulutti EU:n sitoumusta 30 prosentin päästövähennyksiin panoksena kyseiselle sopimukselle olettaen, että muut kehittyneet valtiot sitoutuvat vastaaviin päästövähennyksiin ja että kehittyvät maat panostavat asianmukaisesti myös omien velvollisuuksiensa ja vastaavien mahdollisuuksiensa mukaisesti. Eurooppa-neuvosto keskustelee näistä asioista lisää kesäkuun kokouksessaan.
<SPEAKER ID="382" NAME="Avril Doyle">
(PPE-DE), esittelijän sijainen. - (EN) Haluan kiittää puheenjohtajavaltio Tšekkiä valiokunnan puheenjohtajuudesta ja näkemyksistään tässä asiassa.
<P>
Kuten kysyin eräältä kollegaltanne aikaisemmin, voisinko nyt, kun lähestymme ratkaisevaa kokousta, joka on UNFCC:n COP-15-kokous Kööpenhaminassa tämän vuoden joulukuussa, saada vahvistuksen sille, että Tšekin hallitus tukee meitä innokkaasti saadaksemme aikaan asianmukaisen ja täysin oikeudenmukaisen maailmanlaajuisen sopimuksen hiilipäästöjen maailmanlaajuisesta vähentämisestä?
<P>
Aloititte puheenjohtajuuskautenne ilmastoskeptisyyttänne korostavalla maineella. Voitteko nyt vahvistaa muuttaneenne mielipiteenne ja olevanne täysin samaa mieltä oikeudellisesta ilmasto- ja energiapaketista, joka hyväksyttiin huomattavalla äänimäärällä viime joulukuussa tässä parlamentissa?
<SPEAKER ID="383" NAME="Jan Kohout">
neuvoston puheenjohtaja. - (CS) Arvoisa puhemies, vastauksena kysymykseen haluan ensin sanoa, että me - tarkoitan siis Tšekin tasavallan hallitusta ja Tšekin tasavaltaa - emme koskaan ole olleet skeptisiä ilmanstonmuutoksen suhteen. En usko, että mikään, mitä sanoin puheessani tietyistä maaliskuun Eurooppa-neuvoston hyväksymistä päätelmistä, tietyistä edellisen Eurooppa-neuvoston, johon Tšekin hallitus osallistui, hyväksymistä toimenpiteistä ja niitä päätelmiä kannattavasta hallituksesta, voi millään tavalla viitata siihen, että vaihtuva hallitus tai uusi hallitus, joka astuu voimaan perjantaina, on muuttanut mielipiteitään asiassa millään tavoin. Tässä mielessä voidaan sanoa, että me seuraamme edellisten neuvostojen viitoittamaa tai hahmottelemaa suuntaa. Meidän tavoitteemme on saada EU tekemään kaikkensa tulevassa kesäkuun EU:n huippukokouksessa, jotta päästäisiin eteenpäin Eurooppa-neuvoston mandaatin valmisteluissa ja Kööpenhaminan kokouksen neuvottelupuitteiden valmisteluissa huolimatta niihin liittyvistä ongelmista ja vaikeuksista. Aistin kysymyksessä viittauksen Tšekin tasavallan presidenttiin, mutta voin kertoa teille varmasti ja rehellisesti, että kaksi päivää sitten Prahassa pidettiin Japanin kanssa huippukokous, jota johti EU:n puolesta Tšekin tasavallan presidentti Klaus. Jos huomasitte jotakin, joka poikkesi EU:n yleisestä linjasta ilmastoasioissa, ilmoittakaa siitä ystävällisesti minulle, vaikka tiedän, ettei mitään sellaista tapahtunut. Tässä valossa tarkasteltuna ymmärrän nämä huolet, mutta en pidä niitä periaatteessa täysin oikeutettuina ja toivon, että olen onnistunut karkottamaan ne.
<P>
Aihe: Lissabonin sopimus ja puheenjohtajavaltio Tšekin tasavalta
<P>
Onko neuvostolla tietoa siitä, missä aikataulussa Tšekin tasavalta voisi ratifioida Lissabonin sopimuksen?
<SPEAKER ID="385" NAME="Jan Kohout">
neuvoston puheenjohtaja. - (CS) Arvoisa puhemies, tämänpäiväisen puheeni esittelyssä ilmoititte onnittelevanne Tšekin tasavaltaa siitä, että sen senaatti hyväksyi tänään Lissabonin sopimuksen selvällä äänten enemmistöllä. Uskoakseni tämä on tällä hetkellä paras vastaus käsillä olevaan kysymykseen.
<SPEAKER ID="386" NAME="Avril Doyle" AFFILIATION="PPE-DE">
(EN) Kiitokset Tšekin tasavallan ministerille ja onnittelut hänen kauttaan Tšekin tasavallan senaatin johtajalle ja kaikille jäsenille. Nyt parlamentin molemmat huoneet ovat äänestäneet ratifioinnin puolesta.
<P>
Saatatte kääntää katseenne minuun tämän täysistunnon irlantilaisena jäsenenä ja todeta, että soimaako pata kattilaa? Meillä on vielä töitä tehtävänämme Irlannissa. Myös puolalaisten ja saksalaisten täytyy vähän siistiä tilannettaan.
<P>
Voinko kuitenkin pyytää teitä kertomaan, milloin presidentti Klaus mahdollisesti vastaa parlamentin ala- ja ylähuoneen toiveisiin ja hyväksyy - tai paremminkin allekirjoittaa - sopimuksen täyden ratifioinnin? Kiitokset jälleen kerran. Olen iloinen senaattinne tämänpäiväisestä tuloksesta.
<SPEAKER ID="387" NAME="Paul Rübig" AFFILIATION="PPE-DE">
(DE) Arvoisa puhemies, onnittelen puheenjohtajavaltio Tšekkiä senaatin päätöksestä. Minun on kuitenkin todettava, että me Euroopassa olemme luonnollisesti tyytymättömiä Euroopan unionin toimielinten keskinäiseen vuorovaikutukseen monilla alueilla ja sen vuoksi olemme neuvotelleet tästä uudistussopimuksesta jo kahdeksan kuukauden ajan. Olisiko ehkä mahdollista järjestää keskustelu Tšekin tasavallassa siitä, mitä he itse asiassa pitävät sopimuksessa hankalana ja mitä vaihtoehtoja presidentti Klausilla on tarjottavanaan Euroopan unionin kansalaisille tämänhetkisen tyytymättömyyden nujertamiseksi, johon hän äänekkäästi viittaa, ja millaisia ratkaisuja hänellä on mielessään? Tällä hetkellä tiedämme vain, että hän haluaa estää uudistuksen voimaantulon, mutta ei kuitenkaan tee mitään muita positiivisia ehdotuksia.
<SPEAKER ID="388" NAME="Bernd Posselt" AFFILIATION="PPE-DE">
(DE) Arvoisa puhemies, presidentti Klausin vahingoitettua maansa kansallista mainetta puhtaalla itsekeskeisyydellään minäkin haluan onnitella puheenjohtajavaltio Tšekkiä ja sanoa, että tämä oli ensiluokkainen puheenjohtajuuskausi. Mitä tulee parlamentaariseen menettelyyn, olen iloinen, että se päättyy sopimuksen ratifiointiin.
<SPEAKER ID="389" NAME="Jan Kohout" LANGUAGE="CS">
Arvoisa puhemies, haluan kiittää teitä arvokkaista sanoistanne ja onnitteluistanne senaattimme hyväksyttyä Lissabonin sopimuksen. Presidentti Klausilla on omat näkemyksensä ja me Tšekin tasavallassa kunnioitamme hänen mielipiteitään, jotka ovat osa demokraattisten mielipiteiden kirjoa. Mitä tulee keskusteluun Lissabonin sopimuksesta, se osoittautui hyvin intensiiviseksi, jonka vuoksi senaatti ei hyväksynyt Lissabonin sopimusta tätä ennen aiheesta käytyjen pitkien keskustelujen jälkeen. Suurin osa äänistä - 54 senaattoria 80 läsnäolleesta - annettiin sopimuksen puolesta. Tähän kuului senaattoreita ODS-puolueesta, jonka presidentti Klaus aikoinaan perusti. Tämä osoittaa, että Tšekin tasavallassa on olemassa "eurorealismia" ja että siellä on hyvin suuri yhteisvastuullisuuden tunne Euroopan ja EU:n puolesta, sekä halukkuutta jatkaa Euroopan yhdentymisen prosessia ja ottaa siihen aktiivisesti osaa. Mitä tulee perustuslailliseen järjestelyyn Tšekin tasavallan parlamentin molempien huoneiden hyväksymisestä, se todellakin on edellytys ratifioinnille, joka sitten huipentuu presidentin allekirjoitukseen. Tässä suhteessa perustuslaki ei säädä mitään aikarajaa, enkä haluaisi nyt spekuloida päivästä, jolloin presidentti allekirjoitaa sopimuksen. Tilanne on nyt meille ja jopa Tšekin tasavallalle aivan uusi. Harteiltamme on pudonnut iso taakka ja me olemme luonnollisesti riemuissamme. Jatkamme tietenkin neuvotteluja ja keskusteluja ratifioinnin päättämiseksi mahdollisimman lyhyessä ajassa.
<P>
Aihe: Kroatia, Makedonia ja Kaakkois-Eurooppa
<P>
Miten todennäköistä neuvoston mielestä on, että Kroatian liittymisneuvottelut saadaan vielä tänä vuonna päätökseen, että neuvotteluille Makedonian kanssa saadaan vielä tämän vuoden aikana sovittua aikataulu ja että Kroatian ja Makedonian välissä sijaitsevien Kaakkois-Euroopan valtioiden, myös Kosovon, liittymisnäkymät saadaan määriteltyä?
<SPEAKER ID="391" NAME="Jan Kohout">
neuvoston puheenjohtaja. - (CS) Arvoisa puhemies, neuvottelut Kroatian kanssa ovat siirtyneet tärkeään ja vaativaan vaiheeseen. Näiden neuvottelujen alkamisesta lähtien 22 kappaletta on avattu ja niistä seitsemän on tilapäisesti suljettu. Ennustuksia neuvotteluprosessin päättymisestä ei voida tehdä. Kuten tiedätte, neuvottelujen edistystä ohjaa pääsääntöisesti Kroatian edistyminen liittymisvalmisteluissa. Tähän kuuluvat neuvottelujen aloittamista ja lopettamista koskevien vertailuperusteiden käsittely sekä neuvottelupuitteiden asettamien vaatimusten tasolle pääseminen ja Kroatian velvoitteiden täyttäminen vakautus- ja assosiaatiosopimuksen puitteissa.
<P>
Myös tarkistetun liittymiskumppanuuden täytäntöönpano on tärkeää valmistella Euroopan unionin etenevää yhdentymisprosessia varten. Täysimittainen yhteistyö entisen Jugoslavian alueen kansainvälisen rikostuomioistuimen kanssa sekä siihen liittyen pääsy asiakirjoihin on edelleen erittäin tärkeä osa neuvottelupuitteita. Tässä yhteydessä on hyvä muistuttaa, että neuvosto on toistuvasti todennut neuvottelupuitteiden ja liittymiskumppanuuden mukaisesti, että ponnisteluja hyvien naapuruussuhteiden luomiseksi tulee jatkaa. Tähän liittyy erityisesti ratkaisujen löytäminen kahdenvälisissä asioissa naapurimaiden kanssa erityisesti rajoja koskevissa kiistoissa.
<P>
Puheenjohtajavaltio on pahoillaan siitä, että rajakiista Slovenian kanssa hidastaa Kroatian liittymisneuvottelujen vauhtia, eikä edistys tapahtumapaikalla vastaa aikaisempaa kehitystä. Kuten tiedätte, puheenjohtajavaltio yhdessä edellisen ja tulevan puheenjohtajavaltion sekä komission kanssa on pyrkinyt merkittävästi aikaansaamaan edistystä tässä asiassa. Tämän lisäksi yleisten asioiden ja ulkosuhteiden neuvosto järjesti huhtikuussa hyödyllisen keskustelun arvioidakseen tilannetta.
<P>
Entistä Jugoslavian tasavaltaa Makedoniaa koskien haluan muistuttaa Euroopan neuvoston tekemästä päätöksestä joulukuussa 2005 antaa kyseiselle valtiolle ehdokasvaltion status ottaen huomioon erityisesti vakauden ja kumppanuusprosessin vaatimukset sekä jäsenyyden kriteerit ja prioriteettien toimeenpano kumppanuusohjelmassa, huomattavan edistyminen Ohridin puitesopimukseen liittyvien oikeudellisten puitteiden valmiiksi saattamisessa sekä vakautus- ja assosiaatiosopimuksen ennätyksellisen nopea toimeenpano mukaan lukien siihen kuuluvat kaupankäyntiin liittyvät määräykset, jotka ovat olleet voimassa vuodesta 2001 lähtien.
<P>
Kesäkuussa 2008 kokoontuneen Eurooppa-neuvoston mukaan entisen Jugoslavian tasavallan Makedonian eteneminen EU:n jäsenyyttä kohti on mahdollista olettaen, että joulukuussa 2005 kokoontuneen Eurooppa-neuvoston päätelmissään määräämät ehdot, Kööpenhaminan poliittinen kriteeristö ja liittymiskumppanuuden huomattavan tärkeät tavoitteet täytetään. Hyvien naapuruussuhteiden ylläpito, mukaan lukien keskusteltu ja keskinäisesti hyväksytty ratkaisu pääasioissa on edelleen erittäin tärkeää. Vapaiden ja oikeudenmukaisten vaalien järjestäminen on ratkaisevan tärkeää. Etyjin/ODIHR:n (demokraattisten instituutioiden ja ihmisoikeuksien toimiston) ennakkoarvion mukaan 22. maaliskuuta ja 5. huhtikuuta järjestettyjen vaalien järjestelyt olivat perinpohjaiset ja vastasivat useimpia kansainvälisiä velvoitteita ja standardeja.
<P>
Tämä on kyseisessä maassa tärkeä askel kohti demokratiaa. Kannustamme uutta presidenttiä ja hallitusta heidän ponnisteluissaan saavuttaa edistystä maassaan kaikkien kansalaisten eduksi, sekä hallitusta keskittymään uudistusasialistaan, kuten oikeusvaltion vahvistamiseen, talouden kehitykseen ja taisteluun korruptiota ja järjestäytynyttä rikollisuutta vastaan.
<P>
Länsi-Balkanin muita valtioita koskien erittäin huomattavaa edistymistä on tapahtunut kohti EU:n jäsenyyttä viime vuosien aikana, mutta se on myös ollut kuoppaista ja suuria haasteita on edelleen jäljellä. Neuvosto on halukas tukemaan ponnisteluja näiden haasteiden selvittämiseksi erityisesti toimeenpanemalla vakautus- ja assosiaatiosopimuksia ja myöntämällä huomattavaa taloudellista tukea. Vakautus- ja assosiaatioprosessi on edelleen Euroopan näkökulmasta Länsi-Balkanin pääpuitteisto. Saamalla aikaan vakaata kehittymistä poliittisissa ja talouteen liittyvissä uudistuksissa sekä täyttämällä vaadittavat ehdot ja vaatimukset loput Länsi-Balkanin mahdollisista ehdokasvaltioista saavat ehdokasstatuksensa omien saavutustensa mukaisesti tärkeimpänä tavoitteenaan EU:n jäsenyys.
<P>
Montenegro täytti joulukuussa 2008 jäsenyyshakemuksensa. 23. huhtikuuta tänä vuonna neuvosto pyysi komissiota valmistelemaan näkemyksensä hakemuksesta niin, että neuvosto voi sen jälkeen tehdä seuraavat päätöksensä. 28. huhtikuuta Albania haki EU:n jäsenyyttä. Hakemuksia muista valtioista saatetaan saada myöhemmässä vaiheessa.
<P>
Neuvosto muistaa Euroopan unionin halukkuuden avustaa Kosovon taloudellista ja poliittista kehitystä selkeän eurooppalaisen näkökulman kautta, joka on linjassa Euroopan koko aluetta koskevan näkökulman kanssa. Neuvosto kannattaa komission aikomusta esitellä syksyllä 2009 tutkimus, joka on tarkastellut keinoja edistää Kosovon poliittista ja sosioekonomista kehitystä. Neuvosto on sitoutunut vahvistamaan ihmisten välisiä kontakteja, kuten poistamaan viisumivaatimuksia heti, kun viisumipakon poistamisen etenemissuunnitelmassa määritellyt kriteerit on täytetty, sekä tukemaan edelleen opiskelijoiden ja nuorten ammattilaisten vaihtoa.
<P>
Omavastuullisuusperiaatetta vahvistaessaan EU painottaa alueellisen yhteistyön ja hyvien naapuruussuhteiden merkitystä Länsi-Balkanin valtioiden välillä. Alueellinen yhteistyö ja eurooppalainen agenda ovat yhteydessä toisiinsa. Mitä enemmän Länsi-Balkanin alueen valtiot tekevät keskenään yhteistyötä, sitä enemmän ne integroituvat eurooppalaisiin rakenteisiin. Tämä johtuu siitä, että alueellinen yhteistyö tuo mukanaan jaettua ymmärrystä alueella ja auttaa löytämään ratkaisuja yhteisiin aiheisiin, kuten energiaan, kuljetukseen, kauppaan, taisteluun järjestäytynyttä rikollisuutta ja korruptiota vastaan, pakolaispalautuksiin ja rajavartiointiin.
<SPEAKER ID="392" NAME="Bernd Posselt" AFFILIATION="PPE-DE">
(DE) Paljon kiitoksia erittäin hyvästä ja erittäin pitkästä vastauksesta.
<P>
Minulla on kolme hyvin lyhyttä täydentävää kysymystä:
<P>
Ensinnäkin, onko teidän mielestänne mahdollista, että Tšekin puheenjohtajuus avaa uuden kappaleen Kroatian kanssa?
<P>
Toiseksi, annatteko Makedonialle päivämäärän tänä vuonna?
<P>
Kolmanneksi, millä aikavälillä viisumirajoituksia aiotaan helpottaa?
<SPEAKER ID="393" NAME="Jan Kohout" LANGUAGE="CS">
Arvoisa puhemies, mitä tulee ensimmäiseen kysymykseen neuvotteluprosessin vapauttamisesta, kuten totesin aikaisemmin avauspuheenvuorossani, yksi yleisten asioiden ja ulkosuhteiden neuvoston asialistan kohdista käytettiin näiden asioiden selvittämiseen. Olemme vahvasti sitä mieltä, että edistystä saavutetaan tässä asiassa nykyisen puheenjohtajuuden aikana, samoin kuin saadaan aikaan sopimus, jolla nopeutetaan sellaisten neuvotteluosioiden loppuun saattamista, jotka on valmisteltu päätettäviksi. Se on ollut alusta lähtien yksi puheenjohtajavaltion päätavoitteista tilanteen selvittämiseksi. Ratkaisu on muotoutumassa ja me toivomme, että kaikki osapuolet voivat sen hyväksyä, jotta mahdollistaisimme edistymisen neuvotteluissa.
<P>
Mitä tulee kysymykseen entisen Jugoslavian tasavallasta Makedoniasta, tulee huomioda, että tällä hetkellä emme odota tarkan päivämäärän määräämistä tai muiden yksityiskohtien loppuun viemistä tämän puheenjohtajuuden aikana. Emme odota viisumipakon poistamista tämän vuoden ensimmäisessä istunnossa, mutta uskomme, että tämän vuoden loppuun mennessä tai ensi vuoden alussa lukuisten Länsi-Balkanin valtioiden kansalaiset, jotka ovat lähempänä kriteerien täyttämistä tai ovat ne jo täyttäneet, voivat matkustaa ilman viisumia jostain Länsi-Balkanin alueen valtiosta Euroopan unioniin. Täällä on painotettu useaan otteeseen, että yksi puheenjohtajuuskautemme tärkeimmistä asioista on tuoda Länsi-Balkanin alueen valtiot ja Euroopan unioni lähemmäs toisiaan. Olemme ponnistelleet sen eteen erittäin paljon ja haluamme tehdä vähintään yhtä paljon, ellei enemmänkin, töitä sen eteen puheenjohtajuuskautemme jäljellä olevan kahden kuukauden ajan.
<P>
Aihe: Heikoimmassa asemassa olevien suojelu talouskriisin aikana
<P>
Eurooppa-neuvoston 19.-20. maaliskuuta pitämän kokouksen päätelmissä todetaan, että nykyisen talouskriisin sosiaalisen vaikutuksen käsittelyssä on kiinnitettävä erityistä huomiota kaikkein heikoimmassa asemassa oleviin ja syrjäytymistä koskeviin uusiin riskeihin.
<P>
Millä tavalla neuvosto kiinnittää huomiota kaikkein heikoimmassa asemassa olevien kuten siirtolaisten, ikääntyneiden, vakiintuneiden etnisten vähemmistöjen, vammaisten ja kodittomien suojeluun niin, että he eivät joudu syrjään yhteiskunnassa?
<SPEAKER ID="395" NAME="Jan Kohout">
neuvoston puheenjohtaja. - (CS) Kuten arvoisa parlamentin jäsen osuvasti totesi, Eurooppa-neuvoston kokouksessa 19.-20. maaliskuuta esillä olleessa yhteisessä raportissa sosiaalisesta suojelusta ja sosiaalisesta osallisuudesta painotetaan tarvetta sopivalle sosiaalipolitiikalle, jotta voidaan sekä lieventää talouskriisistä heikoimmassa asemassa oleville koituvia kielteisiä sosiaalisia vaikutuksia sekä pehmentää kriisin vaikutusta taloudelle kokonaisuudessaan.
<P>
Tämä viittaa siihen, että etuuksia on tarvittaessa sovitettava niin, että ne takaavat riittävän tuen niiden vastaanottajille. Erityisesti on toteutettava kattavat aktiivista osallisuutta edistävät strategiat, joissa yhdistetään ja tasapainotetaan toimenpiteitä, joiden tavoitteena ovat osallisuutta edistävät työmarkkinat, laadukkaiden palveluiden saatavuus ja riittävä vähimmäistulo.
<P>
On myös vauhditettava jäsenvaltioiden toimia kattavien strategioiden toteuttamiseksi lasten köyhyyttä ja sosiaalista syrjäytymistä vastaan, mukaan luettuna kohtuuhintaisen laadukkaan lastenhoidon saatavuus.
<P>
Tarvitaan jatkuvaa työtä kodittomuuden torjumiseksi erittäin vakavana syrjäytymisen muotona, siirtolaisten sosiaalisen osallisuuden edistämiseksi ja esimerkiksi romanien moninaisten ongelmien ja sosiaalisen syrjäytymisalttiuden käsittelemiseksi.
<P>
Tarvitaan tarkkaavaisuutta, kun uusia riskiryhmiä - kuten nuoret ja uudet työntekijät työmarkkinoilla - ja uusia riskejä saattaa ilmetä.
<P>
Mitä tulee vanhempien ikäluokkien, etnisten vähemmistöjen ja toimintarajoitteisten henkilöiden tilanteeseen, neuvosto on jo hyväksynyt säädöksiä, joilla pyritään suojelemaan näitä ja muita heikoimmissa asemissa olevia ryhmiä syrjinnältä. Neuvoston direktiivissä 2000/78/EY yhdenvertaista kohtelua työssä ja ammatissa koskevista yleisistä puitteista kielletään uskontoon tai vakaumukseen, vammaisuuteen, ikään taikka sukupuoliseen suuntautumiseen perustuva syrjintä työssä tai ammatissa. Neuvoston direktiivissä 2000/43/EY rodusta tai etnisestä alkuperästä riippumattoman yhdenvertaisen kohtelun periaatteen soveltamisesta säädetään laaja-alaisesti, esimerkiksi työssä tai itsenäisen ammatin harjoittamisessa, ammatillisessa koulutuksessa, sosiaaliturvassa, koulutuksessa ja yleisesti saatavilla olevien tavaroiden ja palvelujen saatavuudessa ja tarjonnassa, mukaan lukien asumisessa.
<P>
Lisäksi neuvosto tutkii paraikaa komission ehdotusta, jolla pyritään parantamaan suojelua syrjinnältä entisestään. Ehdotus neuvoston direktiiviksi uskonnosta tai vakaumuksesta, vammaisuudesta, iästä tai sukupuolisesta suuntautumisesta riippumattoman yhdenvertaisen kohtelun periaatteen täytäntöönpanosta laajentaisi suojelua uskontoon tai vakaumukseen, vammaisuuteen, ikään tai sukupuoliseen suuntautumiseen perustuvalta syrjinnältä muillekin alueille kuin työllisyydelle. Euroopan parlamentti äänesti kuulemismenettelyn mukaisesti 2. päivänä huhtikuuta 2009 komission ehdotuksen puolesta, ja keskusteluja ehdotuksesta direktiiviksi käydään neuvostossa edelleen.
<P>
Muistuttaisin myös, että viime keväänä neuvosto ja parlamentti sopivat menestyksekkäästi ensimmäisessä käsittelyssä komission ehdotuksesta tehdä vuodesta 2010 köyhyyden ja sosiaalisen syrjäytymisen torjunnan Euroopan teemavuosi. Tuolloin vain harvat pystyivät aavistamaan tulevan talouskriisin laajuutta. Jälkiviisauden valossa on kuitenkin selvää, että komissio, neuvosto ja parlamentti olivat aivan oikeassa keskittyessään köyhyyden ja sosiaalisen syrjäytymisen aiheuttamiin ongelmiin.
<P>
Lisäksi neuvosto tutkii ehdotuksia päätelmiksi yhtäläisistä mahdollisuuksista yli 50-vuotiaille naisille ja miehille, jotka esitettiin Tšekin puheenjohtajakaudella. Neuvoston uskotaan hyväksyvän päätelmät kesäkuussa. Sen myötä neuvosto saa jälleen mahdollisuuden vahvistaa sen sitoumusta pyrkiä siihen, että vanhemmat kansalaisemme voivat elää aktiivista elämää ja ikääntyä arvokkaasti.
<P>
Prahassa pidettiin tämän vuoden huhtikuussa tämänhetkisen EU:n puheenjohtajakauden puitteissa sosiaalipalveluihin keskittyvä konferenssi nimeltä "Social Services: a tool for mobilising the workforce and strengthening social cohesion." Konferenssissa painotettiin sosiaalipalveluiden tärkeyttä sosiaalisessa syrjäytymisvaarassa olevien ja työmarkkinoilta pois jääneiden ihmisten aktiivisessa osallistamisessa.
<P>
Taloudellisten muutosten sekä väestötilanteen takia sosiaalipalvelujen ala tarjoaa toisaalta uusia työmahdollisuuksia erityisesti naisille ja ikääntynemmille työntekijöille, sekä toisaalta se auttaa sosiaalipalvelujen käyttäjiä pitämään työpaikkansa.
<P>
Konferenssissa esiteltiin peruslähtökohtia kaikelle eurooppalaiselle keskustelulle sosiaalipalveluiden merkityksestä yhteiskunnassa. Vaikka sosiaalipalveluiden tarjonnan muoto, asiantuntemuksen vaihto ja taloudellisen kestävyyden käsite vaihtelevatkin EU:n jäsenvaltioissa, konferenssin puhujien keskuudessa vallitsi pitkälti yhteisymmärrys sosiaalipalveluiden merkityksen ja niiden tavoitteiden osalta.
<P>
Sosiaalipalvelujen merkitystä tärkeänä välineenä sosiaalipolitiikassa painotetaan konferenssin päätelmissä, joita käsitellään yksityiskohtaisemmin ja jotka työllisyys-, sosiaalipolitiikka-, terveys- ja kuluttaja-asioiden neuvoston on tarkoitus hyväksyä kesäkuun kokouksessa.
<P>
Myös tarvetta ymmärtää ja tarjota sosiaalipalveluita yhtenäisellä tavalla sekä asiakkaiden yksilöllisten tarpeiden huomioimista korostetaan. Viranomaisten tärkeä rooli sosiaalipalveluiden laadun, niiden saannin ja kestävyyden varmistamisessa on myös mainittu, ja lisäksi todetaan, että sosiaalipalveluihin panostaminen etenkin nykyisen talouskriisin aikana kannattaa, sillä se voi vahvistaa talouksien ja yhteiskuntien kasvupotentiaalia sekä yhteenkuuluvuutta. Omaishoidon tärkeys mainitaan myös, ja niin kutsuttu "yhteishoito", joka on yhdistelmä virallista hoitoa ja omaishoitoa, vaikuttaa ihanteelliselta ja kaikkein tehokkaimmalta hoitotavalta.
<P>
Konferenssin päätelmissä mainitaan elinikäiseen oppimiseen ja kapasiteetin kasvattamiseen pyrkivän järjestelmän edistäminen, jolla pyritään palveluiden laadun varmistamiseen. Lopuksi korostetaan myös sosiaalipalveluiden käyttäjien oikeuksien, arvokkuuden ja erityistarpeiden suojelua.
<SPEAKER ID="396" NAME="Emine Bozkurt  " AFFILIATION="PSE">
kysymyksen laatijan sijainen. - (NL) Arvoisa neuvoston puheenjohtaja, haluan lämpimästi kiittää puheenjohtajavaltio Tšekkiä kysymykseeni vastaamisesta. Ilahduin kuullessani, että tavaroiden ja palveluiden saantia koskevan syrjinnän torjumisesta säädetyn direktiivin laajentamisella oli keskeinen osa vastauksessanne kysymyksiin köyhyyttä vastaan taistelemisesta ja heikoimmassa asemassa olevien syrjäytymisen ehkäisemisestä. Haluan vielä painottaa arvostavani tätä kovasti.
<P>
Kysymykseni teille kuuluu, tarkoittaako tämä, että parlamentin huhtikuussa hyväksymä teksti nauttii puheenjohtajavaltio Tšekin täyttä tukea, ja mitä käytännön askelia olette neuvoston puheenjohtajana ottanut varmistaaksenne, että tämä direktiivi hyväksytään mahdollisimman pian jäsenvaltioissa ja neuvostossa? Suuret kiitokset.
<SPEAKER ID="397" NAME="Justas Vincas Paleckis" AFFILIATION="PSE">
(LT) Myös minä haluaisin kiittää kattavasta vastauksesta. Sosiaalinen syrjäytyminen on laaja-alainen ja moniulotteinen ongelma, sillä mielestäni nyt monet ihmiset joutuvat kamppailemaan pelkästä selviytymisestä. Onko neuvosto valmis lisäämään elintarvikeapua? Elintarvikeapu on erittäin tärkeä asia tämän kriisin myrskytessä, ja mielestäni aiheeseen tulisi kiinnittää enemmän huomiota.
<SPEAKER ID="398" NAME="Jan Kohout">
neuvoston puheenjohtaja. - (CS) Haluaisin kiittää teitä esitettyyn kysymykseen antaman vastaukseni ja kattavaan vastaukseen pyrkivien ponnistelujeni ylistämisestä. Lisäkysymyksen suhteen on todettava, että en ole siinä asemassa, että voisin tässä vaiheessa antaa vielä täysin selvää vastausta. Joka tapauksessa on myös todettava, että kaikki sosiaaliseen syrjintään liittyvät aiheet sekä taistelu köyhyyttä vastaan tämän kriisin aikana ovat luonnollisesti esityslistallamme, ja niistä keskustellaan intensiivisesti neuvoston työryhmissä samoin kuin mainitsemastanne direktiivistä. Elintarvike-avun osalta saatoin ymmärtää kysymyksen tarkoitusperän väärin, mutta neuvostossa on keskusteltu elintarviketuesta lähinnä kehitysmaille, eli toisin sanoen maille, joita talous- ja rahoituskriisi on pahiten ravistellut kuten myös aiempi elintarvikekriisi. Mitä tulee tilanteeseen Euroopan unionin alueella, aihetta ei ole käsitelty. Olemme kuitenkin tietoisia Euroopan unionin vastuusta heikoiten menestyvien osalta sekä niiden, jotka tarvitsevat huomattavasti enemmän tukea nykytilanteessa, ja myös tämä aihe löytyy kehitysyhteistyöstä vastaavien ministerien kokouksen esityslistalta.
<P>
Aihe: Euroopan työllisyyssopimus
<P>
Miten neuvosto arvioi ehdotusta laatia eurooppalainen työllisyyssopimus, kun otetaan huomioon, että sitä voitaisiin käyttää välineenä sosiaalisen yhteenkuuluvuuden säilyttämiseen, kehityksen edistämiseen sekä EU:n talouden elvyttämiseen maailmanlaajuisen kriisin vaikutusten jäljiltä?
<SPEAKER ID="400" NAME="Jan Kohout">
neuvoston puheenjohtaja. - (CS) Neuvosto ei ole saanut komissiolta ehdotusta eurooppalaisesta työllisyysverosta. Siksi neuvosto ei voi vastata arvoisan parlamentin jäsenen esille nostamiin yksityiskohtaisiin kysymyksiin aiheesta. Neuvosto kuitenkin jakaa arvoisan parlamentin jäsenen kysymyksestä ilmi käyneen huolen ja pitää tärkeänä sosiaalisen yhteenkuuluvuuden ylläpitämistä sekä Euroopan unionin kasvun ja taloudellisen elpymisen edistämistä tämän maailmanlaajuisen kriisin vaikutusten takia.
<P>
Puheenjohtajavaltio haluaisi tässä yhteydessä muistuttaa, että jäsenvaltiot ovat ensi kädessä vastuussa työllisyyspolitiikan luomisesta ja täytäntöönpanosta. Silti neuvosto kiinnittää huomiota työllisyyspolitiikkaan etenkin nyt, kun Eurooppaa kohtaa talouskriisi, ja se aikoo ottaa käyttöön perustamissopimuksen mukaisia uusia työllisyyden suuntaviivoja.
<P>
Samassa yhteydessä puheenjohtajisto haluaisi muistuttaa, että viime vuoden joulukuussa Eurooppa-neuvosto päätti yleisestä Euroopan talouden elvytyssuunnitelmasta, jolla pyritään käsittelemään muun muassa talouskriisin myötä syntyviä työllisyysongelmia. Suunnitelma koostuu välittömistä talousarviota koskevista toimenpiteistä, joiden kokonaisarvo on 200 miljardia euroa, josta 30 miljardia koostuu yhteisön toimenpiteistä ja 170 miljardia euroa kansallisista toimenpiteistä.
<P>
Eurooppa-neuvosto tuki myös ajatusta siitä, että Euroopan sosiaalirahasto ryhtyy nopeaan toimintaan työllisyyden tukemiseksi erityisesti kaikista heikoimmassa asemassa olevien kansanryhmien osalta esimerkiksi tukemalla joustoturvapolitiikkaa ja politiikkaa, joka helpottaa siirtymävaiheita työelämässä, sekä antamalla jäsenvaltioille tarvittaessa mahdollisuuden ohjata Euroopan sosiaalirahaston varoja uudelleen omien työllisyysstrategioidensa vahvistamiseksi.
<P>
On syytä muistaa myös, että Euroopan sosiaalirahaston lisäksi Euroopan globalisaatiorahasto tarjoaa avustusta yhteisölle kansallisten toimenpiteiden täydentämiseksi myös alueellisella ja paikallisella tasolla. Tämä neuvoston vuonna 2007 luoma rahasto on osoitettu Euroopan laajuisia globalisaation aiheuttamia kriisejä varten ja se tarjoaa kertaluontoista, aikarajoitettua yksilöllistä tukea suoraan vapautuneelle työvoimalle.
<P>
Euroopan globalisaatiorahastoon ollaan tekemässä tarkistusta, ja maaliskuun 2009 Eurooppa-neuvosto vaati nopeaa sovintoa aiheesta. Neuvosto on tyytyväinen siihen, että sopimus hyväksyttiin ensimmäisessä käsittelyssä, ja se aikoo toimia päivän täysistuntoäänestyksen mukaisesti.
<P>
Maaliskuun Eurooppa-neuvosto sopi myös lisätoimenpiteistä, joita ovat muun muassa seuraavat: esteiden poistaminen ja uusien esteiden muodostumisen ehkäiseminen sekä täysin toimivien sisämarkkinoiden aikaansaaminen; hallinnollisen taakan keventäminen edelleen; toimintaedellytysten parantaminen sekä teollisuudessa vahvan teollisuuspohjan säilyttämiseksi että liike-elämässä kiinnittäen erityistä huomiota pk-yrityksiin ja innovointiin; kumppanuuden kannustaminen liike-elämän, tutkimuksen ja koulutuksen välillä; ja tutkimukseen, osaamiseen ja koulutukseen suunnattujen investointien lisääminen ja niiden laadun parantaminen.
<P>
Lopuksi puheenjohtajavaltio haluaisi muistuttaa, että kyseisen puheenjohtajiston aloite, työllisyyshuippukokous, järjestetään 7. toukokuuta Prahassa. Eilen Tšekin Eurooppa-asioista vastaavalla varapääministeri Alexandr Vondralla oli tilaisuus puhua aiheesta täysistunnossa puheenjohtajavaltion puolesta.
<SPEAKER ID="401" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, kiitän neuvoston puheenjohtajaa hänen vastauksestaan. Kysymykseni oli täysin samoilla linjoilla sen kanssa. Mikäli kaikkia asetettuja varoja ei aika ajoin, etenkin kriisin seurauksena, koordinoida yhden yläkäsitteen alle, jota itse kutsuisin "työllisyyssopimukseksi", ne eivät kanna hedelmää Euroopan kansalaisille, jotka vain kuulevat miljoonista euroista - ja nytkin mainittiin 200 miljardin euron summa - mutta eivät kuitenkaan näe itse rahoja käytettävän tehokkaaseen toimintaan, joka johtaisi heidät pois työttömyydestä ja köyhyydestä.
<SPEAKER ID="402" NAME="Jan Kohout">
neuvoston puheenjohtaja. - (CS) Arvoisa puhemies, tuen täysin kaikkea tässä todettua ja olen vakuuttunut siitä, että tuleva työllisyyshuippukokous Prahassa tarjoaa jälleen tilaisuuden luoda ja käynnistää aloitteita, joihin kesäkuun Eurooppa-neuvosto voi palata ja jotka keskittyvät nimenomaan tässä käsittelemiimme aiheisiin, eli toisin sanoen talouskriisin vaikutuksiin työllisyydelle.
<P>
Aihe: Terveydenhuolto ulkomailla
<P>
Direktiiviehdotuksessa potilaiden liikkuvuudesta, jota Euroopan parlamentti käsittelee huhtikuussa, on yhteisiä säännöksiä ulkomaisen terveydenhuollon kulujen korvausmenettelyistä. Euroopan parlamentin edustajien tavoitteena on taata mahdollisimman hyvin Euroopan unionin maista tuleville potilaille terveydenhuollon palvelut ulkomailla (esimerkiksi korvaamalla etukäteen korkeat hoitokulut, jotta nämä hoidot eivät olisi vain hyvätuloisten saatavilla), kun taas neuvoston pyrkimyksenä on rajoittaa näitä oikeuksia ja antaa jäsenvaltioiden päättää itse, mitkä ulkomailla saadut hoidot ne haluavat korvata kansalaisilleen.
<P>
Miten Euroopan parlamentin ja neuvoston erilaiset näkemykset voitaisiin neuvoston mielestä sovittaa yhteen? Millaiset kompromissit ovat mahdollisia?
<SPEAKER ID="404" NAME="Jan Kohout">
neuvoston puheenjohtaja. - (CS) Arvoisa puhemies, puheenjohtajisto, joka jatkaa Ranskan puheenjohtajakaudella tehtyä työtä, pyrkii aktiiviseen keskusteluun Euroopan parlamentin ja neuvoston direktiiviehdotuksesta rajatylittävässä terveydenhuollossa sovellettavista potilaiden oikeuksista.
<P>
Puheenjohtajisto pyrkii ratkaisuun, jolla löydetään oikea tasapaino rajatylittävässä terveydenhuollossa sovellettavien potilaiden oikeuksien sekä jäsenvaltioiden vastuulle jäävän terveyspalvelujen ja sairaanhoidon järjestämisen ja tarjonnan välille.
<P>
Kuten puheenjohtajisto totesi parlamentin täysistunnossa 23. maaliskuuta käydyssä keskustelussa, muihin jäsenvaltioihin matkaavien potilaiden on saatava tietoja rajatylittävästä terveydenhuollosta sekä korkealaatuista terveydenhuoltoa. On kuitenkin myös tärkeä varmistaa, että direktiivi täyttää selkeyden ja oikeusvarmuuden periaatteet sekä toissijaisuusperiaatteen. Keskusteluita neuvostossa käydään edelleen, joten on mahdotonta ennustaa, saadaanko poliittista sopimusta aikaiseksi Tšekin puheenjohtajakauden aikana. Joka tapauksessa tämänhetkiset keskustelut neuvostossa osoittavat, että ennakkolupajärjestelmää rajoitetaan luultavasti vain tiettyihin terveydenhoidon aloihin. Siitä tulee jäsenvaltioille vaihtoehto, jota ne voivat halutessaan soveltaa. Euroopan yhteisöjen tuomioistuin hyväksyi tämän mahdollisuuden tietyin ehdoin.
<P>
Neuvosto harkitsee myös ennakkolupajärjestelmien tukemista toimenpiteillä, joilla pyritään avoimuuteen sekä potilaiden tiedottamiseen heidän oikeuksistaan rajatylittävän terveydenhuollon osalta.
<P>
Toisaalta direktiivissä säädetään minimirajasta, joka jäsenvaltioiden on luvattava potilailleen rajatylittävän terveydenhuollon kustannusten korvaamisesta. Korvauksen on vastattava summaa, joka koituisi vastaavasta hoidosta potilaan kotimaassa. Mikään ei estä jäsenvaltioita tarjoamasta rajatylittävää sairaanhoitoa nauttiville kansalaisilleen suurempia korvauksia, myös jo etukäteen. Tämä päätös riippuu kuitenkin jäsenvaltion omasta kansallisesta politiikasta.
<P>
Kuitenkin tapauksissa, joissa henkilön on todella saatava tarvittavaa hoitoa toisessa jäsenvaltiossa kiistattomien terveydellisten seikkojen takia, sovelletaan asetusta (EY) 883/2004, jonka mukaan potilas saa terveydenhuoltoa maksamatta itse kustannuksia.
<P>
Parlamentti äänesti täysistunnossa 24 huhtikuuta 2009 mietinnöstä, jonka mukaan Euroopan parlamentti on tunnustanut ennakkolupajärjestelmän terveydenhuollon suunnittelun ja hallinnon välineeksi, mikäli kyseinen järjestelmä on avoin, ennustettavissa oleva, se ei ole syrjivä ja sen kautta välitettävät tiedot ovat potilaille selkeitä.
<P>
Neuvosto aikoo tutkia kaikkia tarkistuksia huolellisesti ja harkitsee, miten se ottaa ne sen nykyisessä asemassa huomioon, jotta eri näkemykset voidaan sovittaa toisessa käsittelyssä yhteen.
<SPEAKER ID="405" NAME="Justas Vincas Paleckis" AFFILIATION="PSE">
(LT) Jälleen kerran kiitokset kattavasta ja jopa toiveikkaasta vastauksesta. On todella hienoa, että sairaanhoidon saannin edellytyksiä sekä kotimaassa että ulkomailla yhdenmukaistetaan. On kuitenkin selvästi väärin, että paljon riippuu potilaan maksukyvystä. Potilaat, jotka eivät voi maksaa erotusta kotona ja ulkomailla saavan hoidon välillä eivät hyödy tästä.
<P>
Tšekin tasavalta, jolle puheenjohtajuus siirtyi Ranskalta, on vielä nuori valtio. Haluaisinkin kysyä, arvioivatko uudet ja vanhat jäsenvaltiot tätä ongelmaa eri tavoin?
<SPEAKER ID="406" NAME="Jan Kohout">
neuvoston puheenjohtaja. - (CS) Arvoisa puhemies, haluaisin ilmaista kiitokseni arvoisan parlamentin jäsenen lisähuomautuksesta. Pidämme tämän mielessämme ja otamme seikan huomioon. Arvoisa parlamentin jäsen on huomannut tärkeän ongelman, mutta tällä hetkellä kysymykseen ei voida vastata selkeällä ja yksinkertaisella tavalla. Mielestäni neuvoston on käsiteltävä tätä ongelmaa sen tulevissa aihetta käsittelevissä keskusteluissa.
<SPEAKER ID="407" NAME="Puhemies">
(PT) Kysymyksiin, joihin ei ajanpuutteen vuoksi voitu vastata, vastataan kirjallisesti (ks. liite).
