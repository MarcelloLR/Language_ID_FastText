<CHAPTER ID="008">
Vastuuvapaus 2009 (jatkoa keskustelulle) 
<SPEAKER ID="071" NAME="Puhemies">
(ES) Jatkamme nyt keskustelua vastuuvapauden myöntämisestä varainhoitovuodesta 2009 eli 39 mietinnöstä.
<SPEAKER ID="072" NAME="Ville Itälä">
esittelijä. - (FI) Arvoisa puhemies, kun alkupuheenvuorossani puhuin parlamentin turvallisuudesta, puhemies Buzek kertoi heti, että puhemiehistössä on tätä asiaa käsitelty. Se on hieno asia, tärkeä asia ja kiitos pääsihteerille, joka on ryhtynyt ripeästi toimenpiteisiin. Haluan kiittää häntä monista muistakin toimenpiteistä, jotka ovat johtaneet parannuksiin tässä talossa. Vuosi 2009 oli vaalivuosi, sen jälkeen tulivat uudet ohjesäännöt niin avustajille kuin jäsenillekin. Siellä oli paljon ongelmia ja pääsihteerin ja Roth-Behrendtin työryhmän johdolla muutoksia on saatu aikaan ja se on hieno asia.
<P>
Monet ovat kysyneet, että miksi otan esiin matkustamisen Strasbourgin ja Brysselin välillä. Siksi, että kansalaiset eivät ymmärrä sitä, että me tuhlaamme veronmaksajien verorahoja. Mitä sitten tapahtuu, kun kansa ei ymmärrä? Suomessa oli vastikään vaalit. Ainoa puolue, joka voitti, oli euroskeptikot ja he voittivat rajusti. Jos tämä leviää Euroopassa, niin sen jälkeen me olemme tärkeissä asioissa isoissa ongelmissa. Suomikaan ei meinaa nyt hyväksyä Portugalin pakettia. Nämä asiat vaikuttavat toinen toisiinsa, ja siksi yritän selittää täällä, että jollemme me ole valmiita nyt muutoksiin, niin kansalaiset eivät tule seuraamaan meitä ja me häviämme suurissa, merkittävissä ja tärkeissä EU-asioissa. Sen takia meidän pitää laitaa pienemmät asiat kuntoon.
<SPEAKER ID="073" NAME="Tamás Deutsch">
esittelijä. - (HU) Arvoisa puhemies, hyvät kollegat, haluan kiittää kaikkia, jotka ovat rikastuttaneet tämänpäiväistä keskustelua arvokkailla huomautuksillaan. Kuten olen ilmoittanut esittelijänä - tai tarkemmin sanottuna Crescenzio Rivellinin varahenkilönä - Euroopan parlamentin käsiteltäväksi on jätetty seitsemän ehdotusta vastuuvapauden myöntämisestä. Nämä seitsemän vastuuvapauden myöntämisestä esitettyä ehdotusta koskevat seitsemää erittäin tärkeää EU:n toimielintä.
<P>
Crescenzio Rivellini ehdottaa mietinnössään, että Euroopan parlamentin on myönnettävä vastuuvapaus talous- ja sosiaalikomitealle, alueiden komitealle, tuomioistuimelle, tilintarkastustuomioistuimelle, Euroopan oikeusasiamiehelle, Euroopan tietosuojavaltuutetulle ja niiden yksiköille. Tämänpäiväinen keskustelu on osoittanut, että Euroopan parlamentissa ollaan tästä asiasta samaa mieltä.
<P>
Yksi Crescenzio Rivellinin ehdotuksista koskee vastuuvapauden myöntämistä Eurooppa-neuvostolle. Tässäkin yhteydessä Euroopan parlamentin jäsenet ja ryhmät katsovat, että vastuuvapauden myöntämistä on lykättävä.
<P>
Olen tyytyväinen huomautukseen, jonka ministeri Becsey esitti tämänpäiväisessä keskustelussa. Mielestäni puheenjohtajavaltion Unkarin ottamat askeleet ovat tärkeitä. Jos näitä askeleita otetaan edelleen, kun parlamentti käsittelee syksyllä uudelleen vastuuvapauden myöntämistä neuvostolle, Euroopan parlamentti voi vihdoinkin myöntää vastuuvapauden Eurooppa-neuvostolle niin, että taustalla on Eurooppa-neuvoston ja Euroopan parlamentin välinen pitkän aikavälin sopimus neuvoston vastuuvapausmenettelystä.
<P>
Näiden ajatusten perusteella haluan jälleen kerran kiittää kaikkia niitä, joiden työn ansiosta parlamentti voi tänään tehdä päätöksen näistä seitsemästä ehdotuksesta.
<SPEAKER ID="074" NAME="Bart Staes">
esittelijä. - (NL) Arvoisa puhemies, arvoisa komission jäsen, arvoisa ministeri Deutsch, hyvät kollegat, haluan tämän keskustelun päätteeksi kiittää etenkin Euroopan tilintarkastustuomioistuinta. Presidentti Caldeira on tänään vieraanamme. Hän ei ole tänään saanut mahdollisuutta käyttää puheenvuoroa, mutta hän sai esittää näkemyksensä muutama kuukausi sitten, marraskuussa, kun vastuuvapausmenettely käynnistettiin. Haluan esittää suuret kiitokseni hänelle ja hänen työntekijöilleen ja kollegoilleen, koska ilman tilintarkastustuomioistuimen työtä emme olisi voineet valvoa EU:n talousarviota ja EU:n toimielinten ja elinten talousarvioita yhtä tarkasti. Mielestäni hän on tehnyt erittäin tärkeän työn, sikäli kun kyseessä ovat vuosikertomukset, mutta myös useat välikertomukset ja erityiskertomukset, jotka olemme heiltä saaneet.
<P>
Tässä yhteydessä meillä on vielä opittavaa. Mielestäni parlamentti kiinnittää liian vähän huomiota kyseisiin erityiskertomuksiin. Mielestäni meidän pitäisi hyödyntää erityiskertomuksia paremmin. Meidän ei pitäisi keskustella niistä vain talousarvion valvontavaliokunnassa, vaan myös erilaisissa erityisaloista vastaavissa valiokunnissa, esimerkiksi kehitysyhteistyövaliokunnassa, jos kertomuksessa tarkastellaan kehitysyhteistyötä, tai ympäristövaliokunnassa, jos kertomuksessa tarkastellaan ympäristöä. Näin teidän työtänne, kollegoidenne työtä ja kaikkien muiden työntekijöiden työtä arvostetaan asianmukaisesti. Näin myös EU:n kansalaiset huomaavat, että valvomme asianmukaisesti sitä, miten EU:n veronmaksajien varoja käytetään.
<P>
Kiitän teitä kaikesta työstänne.
<SPEAKER ID="075" NAME="Puhemies">
(ES) Keskustelu on päättynyt.
<P>
Äänestys toimitetaan tänään klo 12.00.
<P>
Kirjalliset lausumat (työjärjestyksen 149 artikla)
<SPEAKER ID="077" NAME="Lidia Joanna Geringer de Oedenberg" AFFILIATION="S&amp;D">
kirjallinen. - (PL) Euroopan parlamentin jäsenet eivät yleensä ole yksimielisiä, vaan jakautuvat kahdeksaan eri ryhmään. Tämänpäiväisessä äänestyksessä vastuuvapauden myöntämisestä 39 erillisviraston talousarvioiden toteuttamisesta varainhoitovuonna 2009 lykkäsimme päätöstä vastuuvapauden myöntämisestä Euroopan unionin neuvostolle äänin 637 puolesta, neljä vastaan ja 13 tyhjää.
<P>
Päätös, jonka jäsenet ovat tänään tehneet, on luonnollinen seuraus viime kuukausien tapahtumista. Neuvoston edustajat, pääsihteeri mukaan luettuna, eivät hyväksyneet yhtään talousarvion valvontavaliokunnan jäsenten esittämää kutsua saapua keskustelemaan neuvoston menoista vuonna 2009. Meille ei myöskään annettu vastauksia mihinkään useista kymmenistä erityisistä kysymyksistä, jotka koskivat muun muassa vuoden 2009 lopussa perustetun Euroopan ulkosuhdehallinnon rahoitusjärjestelyjä. Kattava luettelo kysymyksistä esitetään Crescenzio Rivellinin mietinnössä. Kun pidämme mielessä vaikeudet, joita koettiin keskusteltaessa neuvoston menoista vuosina 2007 ja 2008, sekä parlamentin tässä yhteydessä tekemät suuret myönnytykset, tänä vuonna otettu kanta on ymmärrettävä. Lissabonin sopimuksen voimaantulon jälkeen molemmat toimielimet tarvitsevat 30 vuotta käytössä olleen herrasmiessopimuksen sijaan virallisen sopimuksen menojen tarkastelusta. Kansalaisilla on oikeus vaatia avoimuutta neuvoston ja parlamentin varainhoidossa. Nyt meidän on odotettava 15. kesäkuuta 2011 asti, jolloin neuvoston odotetaan vastaavan Euroopan parlamentin jäsenten kysymyksiin.
<SPEAKER ID="078" NAME="Iliana Ivanova" LANGUAGE="BG">
Menojen laadun ja varojen laillisen käytön ja sääntöjenmukaisuuden valvonnan parantaminen ei onnistu kerralla, vaan kyseessä on jatkuva menettely, josta olemme ensisijaisesti vastuussa EU:n kansalaisille. Kansalaiset eivät ymmärrä, miksi käsittelemme vuoden 2009 talousarviota vielä vuoden 2011 puolessa välissä. Tämän takia, toimielinten välisessä keskustelussa käytyjen alustavien keskustelujen perusteella, voimme lyhentää menettelyä ilman, että tingimme laadusta. EU:n varojen käytön valvontaa voitaisiin tehostaa merkittävästi, jos käytettävissä olisi erityisiä tietoja ja menetelmiä jäsenvaltioissa käytettävien hallinta- ja valvontajärjestelmien arvioimista varten. Olemattomat virheasteet ovat kyseenalaisia. Kansalliset virastot olisivat voineet havaita ja korjata vähintään 30 prosenttia virheistä, ennen kuin ne vahvistettiin Euroopan komissiossa. Jäsenvaltioiden ja komission on toteutettava tarvittavat toimenpiteet sääntöjen noudattamiseksi ja asianmukaisten toimenpiteiden hyväksymiseksi, jotta havaitut puutteet voidaan korjata pikaisesti.
<SPEAKER ID="078" NAME="Vladimír Maňka" LANGUAGE="SK">
Mietintö vastuuvapauden myöntämisestä Euroopan unionin yleisen talousarvion toteuttamisesta varainhoitovuonna 2009, pääluokka I - Euroopan parlamentti.
<P>
Havaitsemme jatkuvasti puutteita, joiden takia emme voi käyttää varojamme täysin tehokkaasti. Toimiessani EU:n varainhoitovuoden 2010 talousarvion muista pääosastoista vastaavana pääesittelijänä havaitsin konkreettisia esimerkkejä huonosta hallinnosta. Tämä koskee turvallisuuspalveluja - turvallisuuskustannukset ovat entistä suurempia - kääntämistä ja käännösresurssien tehokasta käyttöä sekä muita aloja. Byrokratian takia työmäärä kasvaa huomattavasti. Tämä lisää painetta uusien resurssien käyttämiseen. Tämän takia meidän on arvioitava kattavasti henkilöstörakenteita ja resurssien tarvetta. Turvallisuusasioissa ja myös tietotekniikan ja rakennusten alalla meidän on pyrittävä tasapainoon sisäisten työntekijöiden ja ulkoisten toimittajien välillä. Toimielinten välisen yhteistyön kehittäminen unohtuu kunkin toimielimen sisäisten ongelmien takia.
<P>
Suurimmalla osalla entistä suuremmista ongelmista on yhteinen nimittäjä: hyödynnämme riippumattomia tutkimuksia varojen käytöstä ja työn organisoinnista huonosti. Tämän takia meidän on tänä vuonna teetettävä tällaisia tutkimuksia tietyillä aloilla.
<SPEAKER ID="076" NAME="Marc Tarabella" LANGUAGE="FR">
Annan täyden tukeni talousarvion valvontavaliokunnan päätökselle lykätä vastuuvapauden myöntämistä Euroopan lääkevirastolle mielestäni erittäin vakavien näkökohtien perusteella. Haluan korostaa etenkin sitä, että asiantuntijoiden ja johtajien riippumattomuutta ei ole taattu, mikä voi johtaa eturistiriitoihin. Asia on entistä ajankohtaisempi, kun otetaan huomioon, että tietyt vaaralliset lääkkeet, joiden takia useat ihmiset kuolivat EU:ssa, vedettiin markkinoilta liian myöhään.
<P>
(Istunto keskeytettiin klo 11.30 ja sitä jatkettiin klo 12.00.)
