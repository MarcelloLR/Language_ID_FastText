<CHAPTER ID="004">
Juhlaistunto - Dalai Lama
<SPEAKER ID="085" NAME="Puhemies">
(DE) Hyvät parlamentin jäsenet, on suuri ilo ja kunnia toivottaa hänen pyhyytensä Dalai-lama XIV tänään tervetulleeksi Euroopan parlamentin täysistuntoon. Odotamme innokkaasti, että kerrotte meille tänään Euroopan parlamentin täysistunnossa ajatuksianne Euroopan kulttuurienvälisen vuoropuhelun teemavuodesta ja tämän vuoropuhelun merkityksestä rauhalle ja kansainväliselle yhteisymmärrykselle.
<P>
Vuonna 2008 meillä oli jo kunnia ottaa vastaan kristinuskon, juutalaisuuden ja islamin edustajia täällä parlamentissa, ja tänään meillä on tilaisuus kuulla buddhalaisuuden tärkeintä edustajaa. Teidän pyhyytenne, tällä kertaa muistamme ennen kaikkea Mumbain veristen iskujen uhreja ja Intian asukkaita - sen maan asukkaita, jossa elätte maanpaossa. Juuri tällaisena hyvin haasteellisena aikana teidän kaltaisenne uskonnolliset johtajat, jotka puhuvat vuoropuhelun, rauhan ja sovinnon puolesta, voivat antaa olennaisen panoksen yhteiskuntaelämäämme.
<P>
Euroopan parlamentti on aina pyrkinyt puhumaan ihmisoikeuksien ja ihmisarvon puolesta. Uskonnon harjoittaminen ja uskonnollinen ilmaisunvapaus ovat suoraan yhteydessä ihmisen identiteettiin ja ovat siksi erottamaton osa ihmisarvoa. Tätä taustaa vasten Euroopan parlamentti on pyrkinyt jatkuvasti kiinnittämään huomiota tiibetiläisten ihmisoikeuksiin.
<P>
Teidän pyhyytenne, puhuessanne Euroopan parlamentissa Strasbourgissa vuonna 1988 mainitsitte Tiibetin viisikohtaisen rauhansuunnitelman. Vierailitte parlamentissa myös vuosina 2001 ja 2006. Näinä vuosina Euroopan parlamentti antoi useita päätöslauselmia, joissa se pyysi Kiinan hallitusta käynnistämään välittömästi järkevän vuoropuhelun ja kunnioittamaan tiibetiläisten kulttuuri-identiteettiä ja uskonnollista identiteettiä sekä ihmisoikeuksia. Haluan Euroopan parlamentin puolesta jälleen korostaa, että Euroopan parlamentti tunnustaa Kiinan alueellisen yhtenäisyyden ja Tiibetin osana sitä. Aiomme kuitenkin aina puolustaa tiibetiläisten oikeutta toteuttaa kulttuuri-identiteettiään ja uskonnollista identiteettiään. Puolustamme aina tätä oikeutta.
<P>
(Suosionosoituksia)
<P>
Lhasassa ja muissa kaupungeissa 10. maaliskuuta alkaen jatkuneet tapahtumat osoittavat asianmukaisen vuoropuhelun olevan aivan välttämätöntä. Sen avulla pyritään kaikkien osapuolten kannalta oikeudenmukaiseen ja kestävään ratkaisuun kunnioittaen Tiibetin kulttuuria, uskontoa ja identiteettiä.
<P>
Siksi olemme syvästi huolissamme siitä, että erityislähettiläidenne ja Kiinan valtiollisten instituutioiden välillä vuonna 2002 käynnistyneet neuvottelut eivät ole vielä tuottaneet tuloksia. Odotamme, että tulevat neuvottelut tuottaisivat pikaisesti toivottuja tuloksia.
<P>
Kiina on merkittävä kansakunta ja Euroopan unionin tärkeä kumppani. Kiinan kanssa käymässämme vuoropuhelussa meillä on velvollisuus avoimesti ja vilpittömästi puolustaa yhteisiä arvojamme: demokratiaa, oikeutta, ihmisoikeuksia ja mielipiteenvapautta, joiden perusta on ihmisarvon kunnioittamisen keskeinen periaate.
<P>
Hyvät parlamentin jäsenet, jos lakkaisimme puolustamasta näitä periaatteita, luopuisimme toivosta. Mainitsin nämä periaatteet myös eilen keskustellessani Euroopan unionissa olevan Kiinan edustajan kanssa.
<P>
Teidän pyhyytenne, kuten joitakin vuosia sitten totesitte, jokaisen meistä on opittava työskentelemään paitsi itsensä, perheensä ja oman kansakuntansa hyväksi, myös koko ihmiskunnan hyväksi.
<P>
Teidän pyhyytenne, olette merkittävä vuoropuhelun puolestapuhuja. Väkivallattomuutenne on erinomainen esimerkki kantaa ottavasta, rauhanomaisesta omistautumisesta arvokkaalle asialle, ja olemme ylpeitä, että puhutte Euroopan parlamentille tänään.
<P>
Minulla on suuri ilo kutsua teidät nyt puhumaan meille.
<P>
(Suosionosoituksia)
<SPEAKER ID="086" NAME="Hänen pyhyytensä Dalai-lama XIV">
(EN) Teidän ylhäisyytenne, arvoisa puhemies Hans-Gert Pöttering, arvoisat parlamentin jäsenet, hyvät kuulijat.
<P>
On suuri kunnia puhua teille tänään, ja kiitän teitä kutsusta.
<P>
Ollessani täällä edellisen kerran pidin puheeni tiibetiksi ja luin sen jälkeen englanninkielisen käännöksen. Minusta se oli ajantuhlausta, joten tänään kirjallinen tiedotteeni on jo jaettu. En aio toistaa sen sisältöä. Tosiasiassa siinä on joitakin sanoja, joita en osaa ääntää kunnolla, joten on parempi jättää se lukematta! Olen jo maininnut pääkohdat kirjallisessa tiedotteessani, joten en halua toistaa näitä asioita.
<P>
Olen vain yksi ihminen 6 miljardin ihmisen joukossa. Siinä mielessä uskoakseni jokainen ihminen haluaa onnellisen, menestyksekkään elämän. Ihonväristä, kansallisuudesta, uskonnollisesta vakaumuksesta tai sosiaalisesta asemasta riippumatta me kaikki haluamme onnellisen elämän, menestyksekkään elämän, ja meillä kaikilla on oikeus siihen.
<P>
Ihmisenä uskon - ja vuosien ajan monet ystävistäni ovat yhtyneet näkemyksiini ja tunteisiini - että nykyaikana korostetaan liiaksi aineellisten arvojen merkitystä. Olemme tavalla tai toisella sivuuttaneet sisäiset arvomme. Juuri tästä syystä, vaikka olemmekin aineellisesti pitkälle kehittyneitä, olen huomannut, että on vielä paljon ihmisiä - jopa miljardöörejä - jotka ovat upporikkaita, mutta henkilökohtaisella tasolla onnettomia.
<P>
Niinpä yksi tärkeimmistä onnellisuuden tai iloisuuden osatekijöistä liittyy hyvin pitkälti mielenrauhaan, levolliseen mieleen. Mielestäni myös liika stressi, epäluulo, kunnianhimo ja ahneus ovat niitä tekijöitä, jotka tuhoavat sisäisen rauhamme. Jos siis haluamme saavuttaa onnellisen elämän, ei ole mitään järkeä vähätellä sisäisiä arvojamme.
<P>
Sisäiset arvot eivät välttämättä ole peräisin uskonnollisista opetuksista, vaan nähdäkseni ne ovat yksinkertaisesti synnynnäinen biologinen tekijä. Lämminsydämisyys tai vastuuntunto ja yhteisöllisyys ovat synnynnäisiä ominaisuuksia, koska olemme sosiaalisia eläimiä.
<P>
Kutsun tätä tavallisesti "maalliseksi etiikaksi", ja se on onnellisen elämämme ja mielenrauhamme perusta. Yleensä korostan mielenrauhan edistämistä maallisin keinoin: maallinen menetelmä tarkoittaa terveen järjen käyttöä sekä yhteisen kokemuksen ja uusimpien tutkimustulosten hyödyntämistä.
<P>
Mielenrauha on aivan olennaista myös ruumiilliselle hyvinvoinnillemme. Haluan havainnollistaa tätä pienellä esimerkillä omasta elämästäni. Minulle tehtiin hiljattain sappirakon poistoleikkaus. Niinpä, toisin kuin edellisellä vierailullani parlamentissa, minulla on samat kasvot, mutta yksi elin vähemmän! Mutta sen jälkeen olen voinut hyvin ja olen varsin hyvässä kunnossa!
<P>
(Naurua)
<P>
Vakavasti puhuen minulla oli leikkauksen aikana ja sen jälkeenkin varsin vakavia komplikaatioita. Yleensä sappirakon poisto kestää 15-20 minuuttia, mutta minulla se kesti kolme tuntia komplikaatioiden takia. Leikkauksen jälkeen olin kuitenkin täysin toipunut viikossa. Niinpä lääkärit olivat hieman yllättyneitä. Kerroin heille, ettei minussa ole mitään erikoista. En pysty ihmetekoihin eikä minulla ole parantavia voimia. Jos pystyisin ihmetekoihin tai minulla olisi parantavia voimia, en olisi tarvinnut leikkausta ensinkään. Pelkästään se tosiasia, että minut leikattiin, tarkoittaa etten pysty ihmetekoihin, eikö niin? Mutta olen todellakin sitä mieltä, että mielenrauhalla on osuutensa nopeassa toipumisessa.
<P>
Niinpä olenkin ensisijaisesti sitoutunut edistämään inhimillisiä arvoja.
<P>
Toisella sijalla on uskonnollisen sopusoinnun edistäminen. Mielenrauhasta puheen ollen kaikkien tärkeimpien uskontojen sanomaan sisältyy ohjeita mielenrauhan saavuttamiseksi. Etenkin silloin, kun koemme vaikeita tilanteita tai toivottomuutta, usko antaa meille sisäistä voimaa ja toivoa.
<P>
Niinpä kaikki merkittävät uskonnolliset perinteet jakautuvat pohjimmiltaan kahteen ryhmään: teistisiin uskontoihin ja ei-teistisiin uskontoihin. Buddhalaisuus kuuluu ei-teistisiin uskontoihin. Buddhalaisuus ja jainalaisuus ovat molemmat osa intialaista perinnettä. Näissä erilaisissa filosofioissa ja lähestymistavoissa on viime kädessä sama sanoma, sama käytäntö: rakkauden teot, myötätunto, anteeksianto, tyytyväisyys ja itsekurin harjoittaminen.
<P>
Niinpä kaikilla merkittävillä uskonnollisilla perinteillä on samat mahdollisuudet, mutta ne ovat lähtöisin eri paikoista ja eri ihmisiltä, joilla on erilainen henkinen mielenlaatu. Tarvitsemme erilaisia katsantokantoja. Teistinen filosofia ja ei-teistinen filosofia ovat kehittyneet, mutta sillä ei ole merkitystä. Näillä filosofioilla on merkitystä, mutta tärkeintä on todellinen tarkoitus, todellinen sanoma. Siinä suhteessa kaikissa uskonnollisissa perinteissä on sama sanoma, sama käytäntö ja sama vaikutus.
<P>
Niinpä sopusointu erilaisten uskonnollisten perinteiden välillä on täysin mahdollinen. Ja silti - ei vain menneisyydessä, vaan nykyäänkin - uskonnon nimissä sattuu yhä selkkauksia. Uskonnollisen sopusoinnun edistämiseksi on siis ponnisteltava eritysesti.
<P>
Tämä saattaa olla sivuseikka, mutta nähdäkseni parlamentin jäsenistä suuri osa on naisia. Käsitykseni mukaan (enkä sano tätä vain lepytelläkseni täällä olevia naisia) ihmiskunnan historian varhaisvaiheissa ei tunnettu johtajuuden käsitettä. Kaikki perheenjäsenet ja yhteisön jäsenet tekivät yhteistyötä metsästäen tai keräten hedelmiä ja muuta sellaista, ja kaikki jaettiin tasan. Lopulta väkiluku kasvoi. Sitten alkoi esiintyä varastelua, uhkailua ja muuta senkaltaista, ja niin sai alkunsa johtajuuden käsite.
<P>
Tuohon aikaan älyllä ei ollut niin suurta merkitystä. Tärkeintä oli fyysinen voima, kuten muillakin eläimillä. Pidän tätä syynä miesten valta-aseman muodostumiseen.
<P>
Koulutuksen ansiosta aivot kehittyivät ja älystä tuli myöhemmin fyysistä voimaa tärkeämpää. Niinpä miehillä ja naisilla oli jotakuinkin yhtä suuri merkitys. Ja niinpä monet parlamentin jäsenistä ovat naisia - jotkut varsin kauniita!
<P>
(Naurua ja suosionosoituksia)
<P>
Kuten jo aiemmin mainitsin, tällä vuosisadalla, nykyaikana, on edistettävä inhimillistä myötätuntoa, rakkautta ja lämminsydämisyyttä. Tässä suhteessa - luullakseni biologisten tekijöiden takia - naiset reagoivat herkemmin muiden kärsimykseen. Oletteko samaa mieltä?
<P>
("Kyllä"huutoja)
<P>
Tätä pitäisi kai kysyä miehiltä eikä naisilta.
<P>
Aikaa ei ole paljon, mutta kerron lyhyen tarinan. Kerran eräällä pitkällä, 8-9 tuntia kestäneellä yölennolla Intiasta toiseen maahan huomasin pariskunnan, jolla oli kaksi pientä lasta, toinen luullakseni kuusi- tai seitsenvuotias, toinen aivan pieni. Pienempi lapsista häiritsi vanhempiaan oikeastaan koko yön. Alussa isäkin huolehti tuosta pienestä pojasta tai tytöstä. Parin tunnin kuluttua isä vain nukkui. Äiti kuitenkin hoiti noita tuhmia lapsia tauotta läpi yön. Hän huolehti heistä koko ajan kaikin tavoin, ja seuraavana aamuna huomasin äidin silmien olevan punaiset. Tämä on yksi esimerkki siitä, että naiset ovat herkempiä aistimaan muiden kärsimyksen.
<P>
Niinpä emme tässä vaiheessa tarvitsekaan vain älyä ja ideoita, vaan myös lämminsydämisyyttä. Tällaisina aikoina naisilla on mielestäni erityinen rooli. Siksi olen hyvin iloinen nähdessäni täällä paljon naisia. Olen todennut tämän monissa yhteyksissä, ja halusin vain tuoda sen nyt julki.
<P>
Seuraavaksi käsittelen Tiibetin-kysymystä.
<P>
(Suosionosoituksia)
<P>
Pohjimmiltaan jotkin Kiinan viranomaiset pitävät lähestymistapaamme samanlaisena kuin separatistisilla liikkeillä, mutta se ei ole sitä. Tämä on täysin väärin. Jokainen tietää, että tavoittelemme oman etumme vuoksi todellista autonomiaa Kiinan kansantasavallan sisällä. Tiibet on aineellisesti takapajuinen - vaikka se tietenkin on henkisesti edistynyt - joten nykyään jokainen tiibetiläinen toivoo Tiibetin nykyaikaistuvan. Näin ollen aineellisen kehityksen kannalta on oman etumme mukaista pysyä osana suurta kansakuntaa - Kiinan kansantasavaltaa.
<P>
Haluan ensiksikin tehdä täysin selväksi, että lähestymistapamme ei ole separatistinen. Jotkin oikeudet, joita olemme Kiinan viranomaisilta pyytäneet, on oikeastaan jo taattu tai mainittu Kiinan perustuslaissa, kuten myös jotkin vähemmistöjen oikeudet.
<P>
Toinen asia, jonka haluan tehdä selväksi kannattajillemme, on se, että kun näytätte kannatuksenne ja ilmaisette huolenne Tiibetin kysymyksestä, tuntuu joistakin kiinalaisista siltä, että teillä on jotain Kiinaa vastaan. Tämä on täysin väärin. Tosiasiassa yritämme antaa panoksemme sopusointuisen, vakaan ja yksimielisen yhteiskunnan edistämiseksi. Selvästikin kyse on terveestä järjestä, yhteisestä kokemuksesta: miten yksimielisyys ja sopusointu voitaisiin saavuttaa pelon ja aseiden voimalla? Se on epäjohdonmukaista. Todellinen sopusointu ja yksimielisyys syntyvät ainoastaan luottamuksesta ja keskinäisestä kunnioituksesta.
<P>
Kerron yhden esimerkin. Koska emme tavoittele itsenäisyyttä ja pidämme tiukasti kiinni väkivallattomuuden periaatteista, jotkut Xinjiangissa asuvat ystävämme, jotka myös puolustavat oikeuksiaan, pitävät nyt meidän lähestymistapaamme tehokkaampana.
<P>
Vuosia sitten tapasin joitakin Xinjiangin asukkaita - en muista yksittäisiä nimiä - jotka todella taistelivat itsenäisyydestä ja tarvittaessa turvautuivat jopa väkivaltaan. Se on heidän näkemyksensä. Sitten sanoin näille ihmisille, että ainakaan me tiibetiläiset emme tavoittele irtautumista Kiinasta ja noudatamme tiukasti väkivallattomuutta.
<P>
Useammat Xinjiangin asukkaat ovatkin nyt kanssamme samaa mieltä siitä, että lähestymistapamme on realistinen ja paras. Todellisuudessa lähestymistapamme antoi lisää rohkeutta noille ihmisille, jotka kerran turvautuivat väkivaltaan eivätkä hyväksyneet meitä.
<P>
Autamme rakentamaan tervettä, sopusointuista yhteiskuntaa.
<P>
Me ja kannattajamme emme siis ole kiinalaisia, Kiinaa tai Kiinan hallitusta vastaan. Itse asiassa autamme heitä. Totalitaarisissa järjestelmissä on tietenkin paljon varjopuolia, kuten suljettu yhteiskunta, sananvapauden puute ja lehdistönvapauden puute. Vaikeuksia siis varmasti tulee.
<P>
Tiibetiläinen sanonta kuuluu: "Jos olet todella läheinen ystävä, kerro hänelle selvästi hänen virheensä". Euroopan unionin on tietenkin hyvin tärkeää säilyttää tiiviit suhteet Kiinan kansantasavaltaan, mutta samalla teidän pitäisi tuoda esiin nuo varjopuolet ja virheet.
<P>
Minulla ei ole paljon aikaa. Eilen tapasin joitakin tiibetiläisten tukiryhmiä, joihin kuuluu Euroopan parlamentin jäseniä. He kertoivat aikovansa paastota 24 tuntia. On erittäin hyvä, jos jotkut noista ihmisistä aikovat paastota. Arvostan sitä suuresti. Niinpä vastasin heti, että mekin aiomme paastota. Itse en buddhalaismunkkina enää aterioi lounaan jälkeen, joten ajattelin, että minun olisi käytännöllisempää aloittaa paastoaminen aamiaisen jälkeen. Niinpä aloitin tänä aamuna paaston aamiaisen jälkeen. Buddhalaismunkille aamiainen on erittäin pyhä asia, sillä syön aina herättyäni, koska olen silloin aina nälkäinen. Olen siis tänään syönyt aamiaista ja paastoan huomiseen aamiaiseen saakka määrätietoisesti yhdessä teidän kanssanne.
<P>
Suuret kiitokset.
<P>
(Parlamentti osoitti puhujalle suosiota seisaallaan.)
<SPEAKER ID="087" NAME="Puhemies">
(EN) Teidän pyhyytenne, teidät tunnetaan vuoropuhelustanne. Minulla on Euroopan parlamentista 29 vuoden kokemus, mutta en ole koskaan ollut sellaisessa tilanteessa, että puhuja kävisi vuoropuhelua parlamentin kanssa. Jos kenelläkään maailmassa - Kiinan hallitus mukaan luettuna - on pienintäkään epäilystä siitä, että teidät tunnetaan vuoropuhelustanne, tämänpäiväinen puheenne todisti sen.
<P>
(Voimakkaita ja jatkuvia suosionosoituksia)
<P>
Euroopan parlamentin puolesta minulla on kunnia kiittää teitä läsnäolostanne tänään, ja olen kiitollinen siitä, että olette jälleen terve. Olette osoittanut olevanne jälleen terve leikkauksenne jälkeen, mutta emme koskaan kuvitelleet, että kertoisitte meille kaikista kokemuksistanne. Tämä osoittaa luottamuksenne Euroopan parlamentin jäseniä kohtaan. Poliittinen ja inhimillinen sanomanne meille oli selvä. Haluan kiittää teitä Euroopan parlamentin puolesta näistä sanomista, ja kiitämme teitä erinomaisesta huumorintajustanne.
<P>
Hyvät kollegat, mielestäni meillä on nyt velvollisuus auttaa hänen pyhyyttään Dalai-lama XIV:ää varmistamaan, että hänen kansansa, tiibetiläiset, saavat hyvän tulevaisuuden ja voivat elää oman kulttuurinsa ja uskontonsa parissa. Teidän pyhyytenne, Euroopan parlamentti on tukenanne. Kiitos läsnäolostanne ja kiitos puheestanne.
<P>
(Voimakkaita ja jatkuvia suosionosoituksia)
