<CHAPTER ID="029">
Vuoden 2009 talousarvion suuntaviivat - (pääluokat I, II, IV, V, VI, VII, VIII ja IX) (keskustelu) 
<SPEAKER ID="328" NAME="Puhemies">
(DE) Esityslistalla on seuraavana Janusz Lewandowskin mietintö vuoden 2009 talousarviomenettelyn suuntaviivoista (pääluokat I, II, IV, V, VI, VII, VIII ja IX).
<SPEAKER ID="329" NAME="Janusz Lewandowski">
esittelijä. - (PL) Arvoisa puhemies, kun tänään hyväksymme ja keskustelemme yleisesti suuntaviivoista ja kun huomenna äänestämme vuoden 2009 suuntaviivoista, otamme ensimmäisen askeleen talousarviomenettelyssä, joka poikkeaa aikaisemmista vuosista ainakin kahdella tavalla.
<P>
Ensimmäinen poikkeus on, että kokeilemme uutta yhteistyömallia parlamentin hallinnon ja budjettivaliokunnan välillä. Me pidämme tätä pilottihankkeena, mutta sen pitäisi olla talousarviomenettelyn yleisesti sitovien päämäärien mukainen Lissabonin sopimuksen tultua voimaan. Toiseksi, vuosi 2009 tuo tullessaan uusia haasteita, joita kukaan ei aseta kyseenalaisiksi. Yksi haasteista on varmasti Lissabonin sopimuksen todennäköinen voimaantulo, ja sen myötä Euroopan parlamentin yhteispäätösmenettelyn perustavanlaatuinen parantaminen, jolla viitoitetaan tietä parlamentin toiminnalle todellisena lainsäädäntöelimenä. Toinen haasteista on se, että tämä on vaalivuosi, joten vaalikampanjasta aiheutuu kustannuksia, ja tietyt kustannukset, ilmeisten säästöjen lisäksi, aiheutuvat nykyisen parlamenttikauden päättymisestä. Kolmantena on jäsenten asemaa koskevien uusien sääntöjen voimaantulo, millä lisätään kustannuksia, meistä aiheutuvia kustannuksia, Euroopan parlamentin talousarviossa.
<P>
Monissa näissä asioissa meillä jo on tiettyjä määritelmiä, tiettyjä laskelmia, sillä toimintaperiaatteiden mukaisesti saamme tietoomme ennusteet, vuoden 2009 talousarvion ensimmäisen ennakkoarvion. Kuitenkin kaikkein tärkeimmällä alalla - toisin sanoen alalla, joka koskee Euroopan parlamentin vallan lisääntymistä Lissabonin sopimuksen voimaantulon jälkeen - me olemme saaneet perustettua työryhmän, joka selvittää tästä seikasta mahdollisesti aiheutuvat ylimääräiset kustannukset.
<P>
Kun tunnistamme tietyt vuonna 2009 kohdattavat haasteet, emme voi samanaikaisesti vapauttaa itseämme velvollisuudesta käyttää säästäväisesti Euroopan veronmaksajien varoja, eli kyse on tietyistä itse aiheutetuista rajoituksista, joita me myös edellytämme muilta Euroopan toimielimiltä. Hallinnon kasvattaminen vaalivuonna merkittävästi ei varmastikaan ole viesti, jonka Euroopan äänestäjät haluavat kuulla. Pyydämme näitä äänestäjiä vahvistamaan vaaleissa Euroopan parlamentin valtuudet. Suuntaviivojen toinen tärkeä näkökohta on sisäiset velvollisuudet, löytää mahdollisuuksia nykyisen henkilöstön uudelleenjärjestämiseksi, jotta henkilöstön määrää ei lisätä, ja keskittyä toimiin, joilla viitoitetaan tietä Euroopan parlamentin tulevaisuuteen, jonka määrittelemme tarkoituksenmukaiseksi ja joka koskee lainsäädäntöä.
<P>
Meidän on tänään keskusteltava myös aiheesta, joka herättää tiettyä huomiota tiedotusvälineissä, ja sillä on myös selkeästi talousarvion ulkopuolinen ulottuvuus. Me tarvitsemme yhtä aikaa kolme uutta säännöstä. Ensimmäinen on jäsenten asemaa koskevien sääntöjen käyttöönotto, jolla on selkeä vaikutus talousarvioon, toinen on uuden eläkerahaston periaatteet ja kolmas on avustajien asemaa koskevat säännöt, joiden on oltava riittävän avoimet, jotta ei aiheuteta houkutusta eikä herätetä epäilyjä Euroopan parlamentista.
<P>
Esittelijänä ehdotan, että tämän aineiston osalta viitataan erityisesti parlamentin 25. lokakuuta 2007 antamaan päätöslauselmaan sekä Euroopan parlamentin puhemiehistön ja puheenjohtajakokouksen yksimielisiin päätöksiin. Tiedän, että olemme tällä hetkellä uteliaampia laskelmista kuin suuntaviivoista, joten luotan, että tämä asiakirja hyväksytään kitkattomasti huomenna äänestyksessä.
<SPEAKER ID="330" NAME="Monica Maria Iacob-Ridzi">
PPE-DE-ryhmän puolesta. - (RO) Toimielimemme talousarviomenettelyn suuntaviivat vuodelle 2009 on asiakirja, jonka perusteella Euroopan parlamentin talousarvio laaditaan tänä syksynä.
<P>
Kuitenkin määrien ja ohjelmien lisäksi tämän vuoden talousarviomenettelyn suuntaviivoissa otetaan käsiteltäväksi asia, jota pidän erittäin tärkeänä: Euroopan parlamentin avustajien oikeudellinen tilanne. Haluaisin kiittää Janusz Lewandowskia myös tämän asian käsittelemisestä.
<P>
Uskon, että nyt on aika tehdä vanhasta järjestelmästä selkeämpi ja avoimempi ja antaa näille nuorille sosiaaliset ja verotukselliset oikeudet, jotka vastaavat toimielimen henkilöstön muiden jäsenten oikeuksia. Muita varten on olemassa Euroopan yhteisöjen virkamiehiin sovellettavat henkilöstösäännöt, joka on hyvin perusteellinen asiakirja, jolla varmistetaan Euroopan unionin toimielimissä työskentelevälle henkilöstölle asianmukainen sosiaaliturva.
<P>
Suurin osa parlamenttiavustajista on ulkomaan kansalaisia suhteessa siihen valtioon, missä he toimivat, joten heidän pitäisi voida nauttia turvasta, joka varmistetaan kaikille työntekijöille kansainvälisissä järjestöissä. En pidä hyväksyttävänä tapauksia, joissa Belgian valtio määrää lisää veroja avustajille, kun otetaan huomioon, että he maksavat kaikki verot ja sosiaaliturvamaksut kotivaltioonsa.
<P>
Parlamentti tarvitsee kuitenkin selkeitä sääntöjä avustajille myös sairauden ja äitiysetujen vuoksi. Euroopan parlamentti on jo useissa päätöslauselmissa kehottanut pääsihteeriä ja jäsenten ja avustajien asemaa koskevia sääntöjä käsittelevää työryhmää sekä eläkerahastoa laatimaan uudet säännöt, jotta avustajia koskevat nykyiset ongelmat voitaisiin selvittää.
<P>
Katson meidän olevan vastuussa Euroopan kansalaisille siitä, että meillä on tässä toimielimessä selkeät ja avoimet säännöt.
<SPEAKER ID="331" NAME="Thijs Berman">
PSE-ryhmän puolesta. - (NL) Arvoisa puhemies, Euroopan parlamentin vuoden 2009 talousarvio on hyvin erityinen, koska tällä parlamentilla on yhteispäätösoikeus lähes kaikilla aloilla ensimmäisen kerran, jos uusi perustamissopimus tulee voimaan vuonna 2009. Lissabonin sopimuksella saavutetaan se, mitä edeltäjämme pyysivät jo yli 50 vuotta sitten ilman, että he saavuttivat sen: ei ainoastaan neuvoa-antavaa tehtävää, ei ainoastaan hyväksyntämenettelyjä, vaan tämä parlamentti saa ulotettua yhteispäätösmenettelyn ja demokraattisen valvonnan lähes kaikkiin EU:n toimintalinjoihin.
<P>
Kiinnostus uuden henkilökunnan hankkimiseen on siis suuri. Yhteispäätösmenettely merkitsee vaikeampaa menettelyä jokaisessa valiokunnassa, mutta se ei merkitse kaksinkertaista työmäärää. Tässä talousarviossa ollaan varovaisia, mikä on hyvä. Siellä, missä tarvitaan lisää henkilöstöä, yritetään uudelleenjärjestelyitä. Uutta henkilöstöä otetaan palvelukseen vain vähän - tätä olisikin vaikea oikeuttaa lähes 6 000 työntekijällä.
<P>
Tämän parlamentin työstä on tehtävä näkyvämpää. Nettitelevisio avataan kesän jälkeen, ja Euroopan parlamentin sosialistiryhmän puolesta toivon, että toimitusryhmällä on riippumaton asema ja täysi vapaus näyttää täällä pidettäviä keskusteluja. Me olemme äänestäjillemme velkaa tämän avoimuuden. Olemme heille velkaa myös menojen täydellisen tarkistettavuuden sekä inhimillisten voimavarojen hyvän hallinnon.
<P>
Avustajilla on oltava kunnon työsopimus sekä sosiaali- ja eläketurva jokaisen EU:n toimielimen käytännön mukaisesti. Henkilöstöstä ainakin yksi kymmenestä tekee täällä työtä ilman sosiaaliturvaa. Tämän on muututtava. Työntekijöiden asemaa koskevista säännöistä on tehtävä päätös tämän vuoden loppuun mennessä, ja on uskomatonta, että tätä vastustetaan, vastustetaan yhteiskunnallista henkeä, Euroopan unionin solidaarisuuden henkeä, Euroopan kansanpuolueen (kristillisdemokraatit) ja Euroopan demokraattien ryhmässä.
<P>
Pitkän aikavälin strategioissa, esimerkiksi kiinteistöjen hankkimisen ja teknisen innovoinnin osalta, pitää tehdä enemmän työtä. Jäsenten asemaa koskevilla säännöillä vaikutetaan myös talousarvioon. Moskovassa toimivalle Saharov-säätiölle myönnettävien avustusten on oltava erikoistapaus, koska parlamentin ensisijainen tehtävä ei ole Euroopan historiaa koskevien museoiden rahoittaminen. Tätä on tuettava EU:n talousarviosta. Asiasta on keskusteltava lisää.
<SPEAKER ID="332" NAME="Anne E. Jensen">
ALDE-ryhmän puolesta. - (DA) Arvoisa puhemies, haluaisin aloittaa kiittämällä esittelijää Janusz Lewandowskia hyvästä mietinnöstä ja haluaisin ilmaista tyytyväisyyteni uuden menettelyn ja valiokunnan avoimen vuoropuhelun ja etukäteen tiedottamisen vuoksi. Kuten monet täällä parlamentissa ovat maininneet, vuosi 2009 on erityinen vuosi. Vaikka Lissabonin sopimusta ei ole vielä ratifioitu kaikissa valtioissa, meidän on otettava talousarviossa huomioon sen voimaantulo vuonna 2009.
<P>
Euroopan parlamentin uusi toimivalta - joka antaa sille esimerkiksi vaikutusmahdollisuuden maatalouden talousarvioon ja oikeudellisiin asioihin - merkitsee, että jotain sen painopisteitä on mukautettava uusiin vastuualueisiin vastaamiseksi. Sen lisäksi on Euroopan parlamentin vaalit ja jäsenten asemaa koskevat säännöt, joilla vaikutetaan talousarvioon.
<P>
Euroopan liberaalidemokraattien liiton ryhmä on tyytyväinen siihen, että parlamentin talousarvioesitys on noin 20 prosentin tasolla EU:n hallinnollisista menoista. Tämä ei merkitse, että se on toteutettavissa seuraavien vuosien aikana, mutta on tärkeää, että pidämme hallintomenot aisoissa.
<P>
Haluaisin myös ilmaista ALDE-ryhmän tyytyväisyyden jäsenten avustajien korvauksien uuteen malliin. Ryhmämme on halunnut jäsenten avustajien asemaa koskevat säännöt jo pitkän aikaa. Se, että parlamentti ottaa vastuun hallinnosta, on oikea ratkaisu, ja tämä käy ilmi vuoden 2009 talousarviosta.
<P>
Edellisten 10 vuoden aikana kiinteistöjen myynnillä on säästetty huomattavasti, mutta olen samaa mieltä siitä, että nyt tätä politiikkaa on tarkasteltava uudestaan ja että kiinteistöjä koskevia toimintalinjoja olisi arvioitava yleisesti. Emme ole vielä nähneet ehdotusta muilta toimielimiltä, mutta on myös syytä pitää tarkasti silmällä myös kiinteistöistä aiheutuvia kustannuksia.
<P>
Lopuksi, kysymys EU:n tulevan ulkoministerin ja Eurooppa-neuvoston presidentin rahoittamisesta on tärkeä, mutta palaamme asiaan myöhemmin.
<SPEAKER ID="333" NAME="Wiesław Stefan Kuc">
UEN-ryhmän puolesta. - (PL) Arvoisa puhemies, esittelijän Janusz Lewandowskin esittelemät vuoden 2009 talousarviomenettelyn suuntaviivat koskevat ensisijaisesti Euroopan parlamenttia, ja ne voivat mahdollisesti vaikuttaa muihin aloihin.
<P>
Kun otetaan huomioon hyväksytyt taloudelliset rajoitukset ja Lissabonin sopimukseen liittyvät uudet toimet, parlamentin vaalit, jäsenten asemaa koskevien sääntöjen muuttaminen sekä ehdotus avustajien asemaa koskevien sääntöjen käyttöönottamisesta, vuodesta 2009 tulee hyvin vaikea vuosi. Monet yksityiskohdat ovat tuntemattomia, joten kaikkein tärkeintä on suuntaviivojen täytäntöönpano. Tarpeiden yksityiskohtaisen tarkastelun ja niihin liittyviä kustannuksia koskevien arvioiden perusteella voimme pysyä rahoituskehyksen rajoissa ja samalla varmistaa, että parlamentti toimii kitkattomasti ja että uusiin tehtäviin voidaan tarttua. Poliittinen ryhmämme äänestää tämän mietinnön puolesta.
<SPEAKER ID="334" NAME="Gérard Onesta">
Verts/ALE-ryhmän puolesta. - (FR) Arvoisa puhemies, vuosi 2009 on uusien asioiden vuosi ja siten epävarmuuden ja vaarojen vuosi. Siihen vastaamiseksi vaaditaan esittelijämme, budjettivaliokunnan entisen puheenjohtajan, kaikki taidot.
<P>
Saamme uuden perussopimuksen, jolla kaksinkertaistetaan parlamentin yhteispäätöksen soveltamisala. Kuvitelkaa ponnisteluja, joita tämän vuoksi tarvitaan erityisesti talousarvion kannalta. Uudet jäsenten asemaa koskevat säännöt. Emme tiedä täällä hetkellä laisinkaan, mitkä valtiot antavat tulevien vaaleilla valittujen edustajien kuulua tähän uuteen järjestelmään, ja ketkä valitut edustajat haluavat kuulua siihen. Uudet vaalit, uudet käytännesäännöt etenkin avustajille.
<P>
Olen pyytänyt tätä puhemiehistöltä jo melkein kymmenen vuotta ja olen iloinen nähdessäni, että nämä asiakirjat ovat melkein valmiit. Tämä on melko helppoa, sillä olemme kaikki tietoisia paketista, joka ei maksa veronmaksajille senttiäkään: Brysselissä työskenteleville avustajille annetaan asema yhteisössä, ja vaalipiireissä työskenteleville maksetaan suoraan, ja parlamentti valvoo tätä. Tälle pitäisi olla pysyvä talousarvio, koska rehellisyys ei maksa senttiäkään, siihen tarvitaan vain vähän poliittista vaivannäköä.
<P>
Puollan myös intohimoisesti uusia työmenetelmiä erityisesti kiinteistöjä koskevassa asiassa, sillä monien kollegoideni tavoin olen aina yllättynyt tarjouskilpailun jälkeen siitä, kuinka yllättävän kalliit rakennuskustannukset ovat, kun on kyse Euroopan toimielinten rakennustoimista. Jos todella haluamme säästää, ei ole ehkä tarpeen kääntää kaikkea juuri mainitsemaani maltaksi, latviaksi ja unkariksi, koska kahdeksan kuukauden kuluttua kukaan ei sitä lue, ja sillä säästettäisiin 17 miljoonaa euroa vuodessa.
<SPEAKER ID="335" NAME="Esko Seppänen">
GUE/NGL-ryhmän puolesta. - (FI) Arvoisa puhemies, Lewandowskin mietinnössä ilmaistaan maltillinen kanta parlamentin budjetin suuruuteen. Aivan turhaan ovat sosiaalidemokraatit ja vihreät esittäneet muutosesityksiä löysemmästä rahankäytöstä.
<P>
Mietinnössä esitetty kanta Euroopan historiatalohankkeeseen on oikean suuntainen, kun todetaan, ettei sen rahoittaminen kuulu parlamentille, vaikka se onkin nykyisen puhemiehen idea. Kansanpuolueen muutosesitystä emme tue tässä asiassa.
<P>
Mietinnössä otetaan kantaa myös komission budjettiin. Huomautetaan, että sen hallintomenoista puuttuvat ne runsaat 2 000 työntekijää, jotka toimivat ulkoistetusti virastojen palveluksessa. Kyseiset hallintomenot jäävät sen kokonaissumman ulkopuolelle, josta lasketaan 20 prosenttia parlamentin käyttöön. Parlamentti ei voi ulkoistaa samalla tavalla toimintojaan, vaan joutuu maksamaan myös Euroopan laajuisten poliittisten puolueiden tuen omasta budjetistaan.
<SPEAKER ID="336" NAME="Sergej Kozlík" AFFILIATION="NI">
(SK) Olen samaa mieltä esittelijän ja budjettivaliokunnan kanssa, että Euroopan parlamentin vuoden 2009 talousarvion valmistelussa on ensisijaisesti otettava huomioon parlamentin laajemmat velvollisuudet Lissabonin sopimuksen ratifioinnin jälkeen.
<P>
Erityisesti on otettava huomioon Euroopan parlamentin uusi rooli lainsäädäntötehtävän tasapuolisessa jakamisessa Euroopan unionin neuvoston kanssa. Vaikka siirtyminen kuulemismenettelystä yhteispäätösmenettelyyn ei välttämättä merkitse parlamentin valiokuntien työmäärän kaksinkertaistumista, meidän on muistettava, että yhteispäätöksen lisääminen on täysin uutta, ja parlamentin on otettava vastuunsa lainsäädännön tuottamisesta. Euroopan parlamentin poliittisia painopisteitä pitää siksi rahoittaa kunnolla. Meidän pitää tietenkin yrittää säästää rahaa aina, kun se on mahdollista, mutta vain sillä ehdolla, että talousarvio on riittävä.
<SPEAKER ID="337" NAME="Brigitte Douay" AFFILIATION="PSE">
(FR) Arvoisa puhemies, Janusz Lewandowskin hyvin kattavassa mietinnössä keskityin erityisesti parlamentin talousarvioon tänä vaalivuonna, koska sillä on vaikutuksia toimielimen tiedonvälityspolitiikkaan.
<P>
Euroopan kansalaisille tiedottamisen parantaminen oli yksi parlamentin painopisteistä vuodelle 2009. Jotta he tuntisivat osallistuneensa enemmän lähestyviin vaaleihin ja jotta saataisiin mahdollisimman korkea osanotto, on tärkeää, että Euroopan parlamentin jäsenet liittyvät tiiviisti hajautettuun tiedotustoimintaan jäsenvaltioissa.
<P>
Toivomme, että paikalliset tiedotusvälineet otetaan täysimääräisesti mukaan kampanjaan, koska niillä on keskeinen tehtävä tiedon välittämisessä. Parlamentin tiedotukseen varatussa talousarviossa ja vuodelle 2009 suunnitelluissa toimissa pitäisi siten varmistaa, että ne kiinnostavat ja koskevat suoraan Euroopan kansalaisia, joista usein tuntuu, että EU:n toimielimet ovat liian erillään muusta maailmasta.
<P>
On pantava merkille, että yleisesti ottaen nämä toimet seuraavat vuonna 2008 käynnistettyjä ja rahoitettuja toimia. Me toivomme myös, että uusi vierailijakeskus ja nettitelevisio toimivat pian, jotta parlamentin toiminnasta annetaan parempaa tietoa ja jotta parannetaan kansalaisten ja Euroopan unionin välistä suhdetta.
<SPEAKER ID="338" NAME="Valdis Dombrovskis" AFFILIATION="PPE-DE">
(LV) Arvoisa puhemies, hyvät naiset ja herrat, Euroopan parlamentin vuoden 2009 talousarvion valmistelussa kysymys talousarvion kokonaismenojen ylärajasta ja siitä, saako se ylittää 20 prosentin tason EU:n hallinnollisista menoista, on jälleen noussut esiin. Haluaisin kuitenkin tukea esittelijän ratkaisumallia, eli Euroopan parlamentin menojen pitäisi perustua tarpeisiin, joita voidaan perustella huolellisen arvioinnin jälkeen. Vuosi 2009 tuo merkittäviä muutoksia Euroopan parlamentin työhön. Lissabonin sopimuksen ratifioinnin jälkeen lainsäädäntötyön määrä kasvaa huomattavasti, ja muutos parlamentin jäsenten palkkajärjestelmässä aiheuttaa lisäkustannuksia, kuten myös Euroopan parlamentin vaaleja koskeva tiedotuskampanja.
<P>
Euroopan parlamentin talousarvio voidaan pitää 20 prosentin rajoissa keskittymällä pääasiallisiin toiminta-aloihin, arvioimalla huolellisesti budjettivaatimuksia ja tutkimalla mahdollisuuksia siirtää virkamiehiä sisäisesti ennen uusien pysyvien virkapaikkojen luomista. Kaikkia mahdollisuuksia vähentää tarpeetonta paperia ja energiankulutusta Euroopan parlamentissa ei ole vielä toteutettu. Olen tyytyväinen tukeen, joka saatiin viime vuonna asiakirjojen paperiversioiden kierrättämisen vähentämistä koskevalle ehdotukselle, jossa vaadittiin, että kyseisten asiakirjojen paperikopiot saa pyydettäessä, eikä niitä automaattisesti jaeta kaikille jäsenille ja virkamiehille. Tämän ehdotuksen täytäntöönpanolla on mahdollista säästää yli kolme miljoonaa paperiarkkia vuodessa. Tätä periaatetta voidaan soveltaa moniin muihin asiakirjoihin. Euroopan parlamentin ensi vuoden talousarviossa kysymystä jäsenten avustajia koskevista menoista ei voida ohittaa, ja kehotan siksi Euroopan parlamentin puhemiehistön asettamaa työryhmää esittämään ehdotuksia, jotta näiden kustannusten maksaminen on avoimempaa ja helpommin valvottavaa. Kiitos huomiostanne.
<SPEAKER ID="339" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, tässä käsittelyssä on kolme aihetta, joihin haluaisin teidän kiinnittävän huomion.
<P>
Ensiksi siihen, että inflaation taso EU:n eri valtioissa nousee jyrkästi ja sen vuoksi inflaation keskitaso koko EU:ssa on noin neljä prosenttia vuonna 2008, joten menojen indeksointi kahteen prosenttiin vuodessa merkitsee todellisuudessa menojen laskua.
<P>
Toiseksi siihen, että yksi Lissabonin sopimuksen hyväksymisestä aiheutuva seuraus on Euroopan parlamentin valtuuksien laajeneminen, yhteispäätösmenettely kaikissa toimintalinjoissa ja myös jäsenvaltioiden parlamenttien valtuuksien laajeneminen, mikä aiheuttaa Euroopan parlamentin toimintakustannuksille huomattavaa kasvua.
<P>
Kolmanneksi ja viimeiseksi siihen, että vuosi 2009 on Euroopan parlamentin vaalivuosi. Osallistuminen näissä vaaleissa on ollut poikkeuksellisen matala erityisesti uusissa jäsenvaltioissa. Siksi tarvitaan lisää varoja sellaista tiedotuskampanjaa varten, joka suunnataan ensisijaisesti alueellisia ja paikallisia joukkoviestimiä varten, joiden välityksellä äänestäjät voidaan saavuttaa kaikkein tehokkaimmin.
<SPEAKER ID="340" NAME="Ingeborg Gräßle" AFFILIATION="PPE-DE">
(DE) Arvoisa puhemies, hyvät naiset ja herrat, haluaisin käyttää mahdollisuuden pyytääkseni tukea avustajien korvauksia koskevaa Euroopan kansanpuolueen (kristillisdemokraatit) ja Euroopan demokraattien ryhmän tarkistusta varten. Tiedän, että Vihreät/Euroopan vapaa allianssi -ryhmä ja Euroopan parlamentin sosialistiryhmä ovat tehneet toisen tarkistuksen. Meidän tarkistuksessamme on sama sanamuoto kuin puhemiehistön ja puheenjohtajakokouksen päätöksissä, joiden puolesta kaikkien ryhmien puheenjohtajat äänestivät yksimielisesti. En pidä oikeudenmukaisena sitä, että nyt sanotaan, että budjettivaliokunta toimii maineensa mukaisesti ja mielensä mukaan. Verts/ALE-ryhmän tarkistuksessa käsitellään jäsenten avustajien asemaa koskevia sääntöjä. Tämä on tuloksena, jos puhemiehistön tarkistusta, joka on neuvoston kanssa käytyjen neuvotteluiden tulos, käytetään tässä asiassa.
<P>
Myös me tavoittelemme kiihkeästi tätä asemaa jäsenten avustajille, mutta emme vielä tiedä, saammeko me sen, pääsemmekö edes sopimukseen neuvoston kanssa. Toivon siksi, että tämä lause ei johda puhemiehistön koko sanamuodon hylkäämiseen. Pidän erittäin tärkeänä sitä, että me parlamentissa pyrimme mahdollisimman paljon sopimukseen, emmekä riitele tarpeettomasti yksityiskohdista, joissa meillä ei ole valtuuksia. Pyydän teitä vilpittömästi tukemaan tarkistustamme. Yhtäkään sanaa ei ole lisätty tai jätetty pois.
<SPEAKER ID="341" NAME="Janusz Lewandowski">
esittelijä. - (PL) Arvoisa puhemies, haluaisin kiittää kaikkia keskusteluun osallistuneita.
<P>
Ongelma, joka kävi eniten ilmi tässä keskustelussa vuoden 2009 erityisten haasteiden ja Euroopan veronmaksajien varojen säästäväisemmän hallinnon lisäksi, oli ehdottomasti jäsenten avustajia koskeva ongelma. Haluaisin välttää sitä, että tämä ongelma ratkaistaan kilpailevien poliittisten ryhmien taistelutantereella, sillä parlamentin kaikki ryhmät ovat tietoisia tarpeesta ratkaista tämä ongelma tavalla, jolla poistetaan houkutus korruptioon ja asiaan liittyvät epäilyt ja jolla otetaan samalla huomioon Euroopan unionin 27 jäsenvaltion heterogeenisuus.
<P>
Haluaisin vakuuttaa kollegalleni Zbigniew Krzysztof Kuźmiukille, että menot kasvavat 4,8 prosentilla, mikä on mahdollisesti enemmän kuin Euroopan inflaatiotaso. Haluaisin toivottaa Ingeborg Grässlelle menestystä mietintönsä käsittelyn loppuun saattamiseksi ennen puolta yötä.
<SPEAKER ID="342" NAME="Puhemies">
(DE) Keskustelu on päättynyt.
<P>
Äänestys toimitetaan huomenna torstaina 10. huhtikuuta 2008.
<SPEAKER ID="998" NAME="Jean-Pierre Audy  " AFFILIATION="PPE-DE">
kirjallinen. - (FR) Haluaisin ensin antaa tunnustusta puolalaisen kollegani Janusz Lewandowskin erinomaisesta työstä ”muiden toimielinten” eli Euroopan parlamentin sekä neuvoston, tuomioistuimen, tilintarkastustuomioistuimen, Euroopan talous- ja sosiaalikomitean sekä alueiden komitean, Euroopan oikeusasiamiehen ja Euroopan tietosuojavaltuutetun vuoden 2009 talousarvion suuntaviivojen laadinnassa.
<P>
Asiakirja koskee parlamentin asialistalla olevia pääasiallisia haasteita vuonna 2009 ja erityisesti Lissabonin sopimuksen voimaantuloa. On tehtävä kaikki sen varmistamiseksi, että parlamentin vastuun laajentuminen Lissabonin sopimuksen ratifioinnin tuloksena otetaan huomioon talousarviossa. Mietin kuitenkin, pitäisikö ennen talousarviomenettelyä tehdä tilintarkastus Euroopan parlamentin toimintaan osallistuvasta henkilöstöstä. Euroopan parlamentin poliittinen vastuu on yhä merkittävämpi, joten on tärkeää, että parlamentin jäsenillä on keinot työskennellä itsenäisesti.
<P>
Vaikuttaa siltä, että tällä hetkellä käyttöön annetut resurssit eivät ole enää asianmukaiset, kun otetaan huomioon Euroopan parlamentin tuleva laajempi poliittinen vastuu ja se, että se voi edustaa hyvin Euroopan kansalaisia.
