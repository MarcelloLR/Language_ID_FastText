<CHAPTER ID="011-02">
2. Venezuela ja erityisesti María Lourdes Afiunin tapaus
<SPEAKER ID="414" NAME="Puhemies">
(EN) Esityslistalla on seuraavana keskustelu seitsemästä Venezuelaa ja erityisesti María Lourdes Afiunin tapausta käsittelevästä päätöslauselmaesityksestä.
<SPEAKER ID="415" NAME="Santiago Fisas Ayxela">
laatija. - (ES) Arvoisa puhemies, tuomari Afiuni päästi Eligio Cedeñon ehdonalaiseen vapauteen Venezuelan lain ja Yhdistyneiden Kansakuntien mielivaltaista vangitsemista käsittelevän työryhmän kannan mukaisesti. Tämä johti siihen, että tuomari vangittiin ja siirrettiin äärimmäisen tiukasti vartioituun vankilaan, jossa hänen henkensä on vaarassa. Presidentti Chávez on julkisesti kehottanut syyttäjää vaatimaan enimmäisrangaistusta ja pyytänyt kansalliskokousta hyväksymään lain, jolla hänen tuomiotaan kovennetaan takautuvasti.
<P>
Amnesty International ja Yhdistyneiden Kansakuntien ihmisoikeusvaltuutettu ovat ilmaisseet olevansa tilanteesta erittäin huolissaan.
<P>
Hyvät kollegat, tämä ei ole yksittäistapaus. Päinvastoin, se on osoitus itsevaltaisesti ja autoritaarisesti suuntautuneesta hallinnosta, joka näennäisen demokraattisten vaalien ohessa lakkauttaa opposition tiedotusvälineitä, määrää takavarikkoja ja pidättää poliittisia vastustajia eikä kunnioita ihmisoikeuksia tai oikeusvaltioperiaatetta.
<P>
Olemme siitä syystä vaatineet, että tuomari Afiuni vapautetaan välittömästi.
<SPEAKER ID="416" NAME="Renate Weber">
laatija. - (EN) Arvoisa puhemies, jälleen kerran keskustelemme tässä parlamentissa Venezuelan tilanteesta - ei siksi, että haluaisimme, vaan koska meidän on pakko.
<P>
Asiat eivät ole kohentuneet viimeksi antamamme päätöslauselman jälkeen, vaan päinvastoin. Koko oikeusvaltioperiaate on hautautumassa, kun tuomareihin ja oikeuslaitokseen kohdistetaan niin paljon painetta, että se vaikuttaa hyvin moniin ihmisoikeuksiin sananvapaudesta ja varsinkin tiedotusvälineiden vapaudesta yksityisen omaisuuden suojaan.
<P>
Venezuelan perustuslain 26 artikla on hyvin selvä, siinä todetaan, että oikeuslaitos on riippumaton ja presidentti on tämän riippumattomuuden takaaja. Siitä huolimatta presidentti Hugo Chávez yhä enemmän suoranaisesti sanelee julkisten puheidensa kautta syyttäjille ja tuomareille, kuinka toimia ja mitä päättää.
<P>
Useat tuomarit ovat joutuneet tällaisen presidentillisen käytöksen uhreiksi. Toiset on poistettu virasta, toiset ovat lähteneet maasta. Tuomari María Lourdes Afiuni on vain viimeisin ja näkyvin tapaus siinä mielessä, että tuomari vangittiin hänen tekemänsä päätöksen takia. Kuinka hänen tapaustaan käsittelevät tuomarit voisivat toimia riippumattomasti, kun maan presidentti nimittelee tuomari Afiunia julkisesti roistoksi ja vaatii enimmäisrangaistusta sen sijaan, että hän odottaisi oikeudenkäyntiä ja todistusaineiston erittelyä tuomioistuimessa?
<P>
María Lourdes Afiuni on viettänyt viimeiset seitsemän kuukautta paikassa, jossa hänen fyysinen koskemattomuutensa ja jopa hänen henkensä ovat vaarassa. Hän on vankilassa yli 20 sellaisen naisvangin kanssa, jotka hän on vuosien mittaan tuominnut vakavista rikoksista. Ei ole epäilystäkään, että tämä toimenpide toteutettiin hänen nöyryyttämisekseen ja pelottelemisekseen.
<P>
Koska en odota paljoakaan Venezuelan tuomioistuimilta, rohkenen pyytää presidentti Chávezia sallimaan hänen vapauttamisensa.
<P>
(ES) Presidentti Chávez, tuomari Afiuni on vapautettava välittömästi. Oikeudenmukainen oikeudenkäynti on järjestettävä viipymättä riittävin takein siitä, että hän voi puolustaa itseään syyttäjän syytöksiä vastaan. Tämä ei olisi pelkästään teidän puoleltanne oikeudenmukainen teko, vaan myös huomattava humanitaarinen ele.
<SPEAKER ID="418" NAME="Véronique De Keyser">
laatija. - (FR) Arvoisa puhemies, onko Venezuelassa María Lourdes Afiunin tapauksessa kyse lahjonnan torjunnasta, kuten virallinen versio asiasta kuuluu, vai poliittisen vastustajan vainoamisesta, kuten kirjeenvaihtaja Simon Romeron laatima New York Times -lehden versio kuuluu?
<P>
Kysymys kannattaa esittää, sillä molemmat yhdistelmät ovat tavallisia kovan linjan hallinnoissa. Ryhmäni on kuitenkin vetänyt allekirjoituksensa pois kompromissilta ja on valmis tekemään oman päätöslauselmaesityksen. Hyvät kollegat, tämä tapaus on mielestäni selvitettävä, mutta pyritte liioittelemaan. Minä en halua käyttää tätä tapausta Venezuelan koko hallintojärjestelmän kritisoimiseen, kuten teillä on tarkoitus tehdä.
<P>
Mistä tässä on kyse? Tuomari Afiuni vapautti poikkeuksellisella menettelyllä pankkiirin, jota syytettiin 27 miljoonan Yhdysvaltain dollarin varastamisesta valtion virastolta väärennetyn tuontisopimuksen avulla. Hänet pidätettiin tämän vapautuksen jälkeen ja otettiin säilöön. On totta, että hänen vankilaolonsa ovat ehdottoman hirveitä, kuten kaikissa Venezuelan vankiloissa. Me emme nyt kuitenkaan käy kiireellistä keskustelua vankiloista. Siitä syystä mainittu seikka ei tee tuomarista ihmisoikeusaktivistia - hän ei ole koskaan ottanut ihmisoikeuskysymyksiin kantaa.
<P>
Kuten tekin, vaadin oikeudenmukaista ja nopeaa oikeudenkäyntiä kaikkine siihen liittyvine puolustustakeineen, lahjonnan torjunnan jatkamista tuomioistuinlaitoksessa ja politiikan selkeää erottamista oikeuslaitoksesta. Siitä olen teidän kanssanne samaa mieltä, mutta muuhun en voi yhtyä.
<SPEAKER ID="419" NAME="Raül Romeva i Rueda">
, laatija. - (ES) Arvoisa puhemies, olen samaa mieltä kuin Véronique De Keyser. Kun meitä pyydettiin muutama päivä sitten keskustelemaan tästä asiasta kiireellisenä, totesin, että tuomari Afiunin erikoistapaus ansaitsee huomiota. Ei ehkä kiireellisen päätöslauselman muodossa. Pikemmin ehkä kirjeen muodossa, kirjeen, jonka eri jäsenet voivat allekirjoittaa ja jossa esitetään meidän huolemme ja eritellään yksityiskohtaisesti vaatimuksemme - eli ne vaatimukset, jotka meidän pitäisi esittää mutta emme ole vielä tehneet niin: vaatimukset oikeudellisista takeista kaikissa oikeudenkäynneissä, tuomari Afiunin tapaus mukaan luettuna.
<P>
Tämä oli tarkoitus, ja tämä tarkoitus mielessämme ryhmämme esitti päätöslauselmaesityksen, jossa esitämme useita samanlaisia kohtia kuin täällä esitetyt mielipiteet ja joista on nähdäkseni tärkeää muistuttaa.
<P>
Prosessin kuluessa olemme kuitenkin havainneet, että täällä ei olekaan keskusteltu päätöslauselmasta, joka koskee ihmisoikeusloukkauksen erityistapausta tai tuomarin parhaillaan kokemaa erityistilannetta, täällä on esitetty väitteitä Venezuelan opposition näkökannalta.
<P>
Keneltäkään ei ole jäänyt huomaamatta, että vaalit lähestyvät. Keneltäkään ei myöskään ole jäänyt huomaamatta, että tätä päätöslauselmaa käytetään poliittisesti - poliittisesti! - hyödyksi Venezuelassa.
<P>
En koe minkäänlaista liittolaisuutta tai poliittista sympatiaa presidentti Chávezia kohtaan, en minkäänlaista. Mutta en myöskään halua, että Euroopan parlamenttia käytetään kampanjointiin opposition puolesta. Oppositio käyttää tätä yksittäistapausta vahingoittaakseen koko politiikan uskottavuutta, ja politiikasta voidaan olla enemmän tai vähemmän samaa mieltä, mutta siitä on aina käytävä poliittista keskustelua. Tänään ei ole niin. Meidän on ehkä käytävä kyseinen keskustelu toisessa yhteydessä, mutta ei tänään, ei täällä, ei nyt.
<P>
Ihmisoikeusrikkomuksia, demokratiaa ja oikeusvaltiota koskevalla päätöslauselmalla on aivan erityinen tehtävä ja tarkoitus, ja tänään on käytetty paljon tilaa muihin asioihin, joilla ei ole mitään tekemistä yksittäisten ja erityisten ihmisoikeusrikkomuksia koskevien raporttien kanssa. Minusta vaikuttaa siltä, että koko parlamentin, sen kaikkien ryhmien on aika pohtia tätä ihmisoikeuksien hyväksi.
<SPEAKER ID="420" NAME="Charles Tannock">
laatija. - (EN) Arvoisa puhemies, Venezuelan presidentin Hugo Chávezin kiihotuspuheilla ei näytä olevan mitään rajaa. Hän on nyt kohdistanut sen oikeuslaitoksen riippumattomuuteen, koska se on seuraava este hänen pyrkimyksissään absoluuttiseen valtaan. Tuomari María Lourdes Afiuni Moran pidättäminen ja vangitseminen edustavat hänen toistaiseksi röyhkeintä ja häpeämättömintä yritystään hiljentää toisinajattelijat ja heikentää vallanjakoa ja oikeusvaltiota.
<P>
Tuomarin on käsittääkseni turha toivoa oikeudenmukaista oikeudenkäyntiä. Chávez on jo nimittänyt häntä roistoksi, syyttänyt häntä lahjuksen ottamisesta ja sanonut, että hänet pitäisi panna telkien taa 30 vuodeksi. Lisäksi hän on sanonut, että Simón Bolívar olisi ammuttanut tuomarin, mikä on äärimmäinen yllytysväite Chávezin yhä diktatorisemmassa hallinnossa, mielestäni vastuuton kehotus väkivaltaan.
<P>
Chávezin käytöksellä ei kuitenkaan ole seuraamuksia pääosin siksi, että hän edelleen kritisoi hysteerisesti Yhdysvaltoja ja on siitä syystä suosittu monien Euroopan ja tämän parlamentin vasemmistolaisten keskuudessa. Tämä paradoksi heikentää EU:n yhteisiä pyrkimyksiä paljastaa Venezuelan huolestuttava kehittyminen kohti totalitaarista yhteiskuntaa.
<P>
(Suosionosoituksia)
<SPEAKER ID="421" NAME="Bernd Posselt" AFFILIATION="PPE">
(DE) (Raül Romeva i Ruedalle esitetty työjärjestyksen 149 artiklan 8 kohdan mukainen sinisen kortin kysymys) Arvoisa puhemies, haluaisin kysyä Raül Romevalta, onko hän tietoinen siitä, että työjärjestyksessä mainitaan ihmisoikeudet ja sen lisäksi tämän keskustelun aiheena ovat demokratia ja oikeusvaltioperiaate. Onko hän lisäksi tietoinen siitä, että presidentti Chávez vaarantaa demokratian ja oikeusvaltion?
<SPEAKER ID="422" NAME="Raül Romeva i Rueda" LANGUAGE="ES">
Bernd Posselt, kyse on painopisteistä. Keskustelimme täsmälleen tästä samasta aiheesta kaksi kuukautta sitten Venezuelaa koskevan kiireellisen päätöslauselman yhteydessä. Minun kantani on tarkalleen, että on oltava täsmällisiä sen suhteen, mikä on tärkeää ja mitkä ovat painopisteet. Jos meidän on tarpeen keskustella Venezuelasta ulkoasiain valiokunnassa, tehkäämme niin, mutta tätä istuntoa ei pidä käyttää asioihin, jotka eivät ole missään tekemisissä perustavanlaatuisen, erityisen ja oikea-aikaisen ihmisoikeusloukkauksista raportoinnin kanssa.
<SPEAKER ID="423" NAME="Joe Higgins">
laatija. - (EN) Arvoisa puhemies, tämä päätöslauselma, jonka väitetään koskevan Venezuelan ihmisoikeuksia, paljastaa, kuinka äärimmäisen tekopyhiä tämän parlamentin oikeistopuolueet ovat. Tosiasiassa kyse ei ole ihmisoikeuksien puolustamisesta, vaan myötävaikuttamisesta Hugo Chávezin hallituksen vallasta syöksemiseen Venezuelassa ja Venezuelan oikeistolaisen isoa liiketoimintaa puoltavan opposition avustamisesta. Se kontrolloi edelleen suuria osuuksia yksityisistä tiedotusvälineistä ja teollisuudesta sekä maatiloista. Siihen kuuluu henkilöitä, jotka yrittivät avointa vallankaappausta alle kymmenen vuotta sitten.
<P>
Chávezin hallitus on toteuttanut eräitä progressiivisia toimia, jotka ovat parantaneet yhteiskunnan köyhimpien osien elämää. Samalla Chávez on vastustanut uusliberalistista kauppapolitiikkaa, jota Euroopan unioni ja Yhdysvallat ovat pyrkineet ajamaan monissa Latinalaisen Amerikan maissa. Siihen sisältyvät maiden talouksien sääntelyn poistaminen, vapauttaminen ja yksityistäminen siten, että hyödyn saavat varsinkin suuret ylikansalliset yritykset, joilla on toimipaikka EU:ssa tai Yhdysvalloissa. Se on tämän panettelukampanjan syy.
<P>
Vaadin, että tuomari Afiunia ja kaikkia Venezuelan vankeja kohdellaan ihmisarvoisesti ja että heille annetaan ehdottoman oikeudenmukainen oikeudenkäynti. Minulla samoin kuin sosialistisilla kollegoillani Venezuelassa, kuten Socialismo Revolucionáriolla, on suuria ongelmia eräiden Chávezin politiikan puolien suhteen. Tällaisia ovat lisääntyvä byrokratisoituminen ja Venezuelan vasemmistosta ja työväenliikkeestä peräisin oleva stalinistinen tendenssi yrittää herjata ja halventaa oppositiota. Haluamme, että Venezuelan tärkeimmät rikkaudet ovat julkisessa omistuksessa, mutta siten että ne ovat aidosti demokraattisessa työläisten hallinnossa ja johdossa. Näin luodaan riittävän vaurauden ja palveluiden perusta, jotta Venezuelan kansan suuren enemmistön elämä muuttuu ja kammottavat ongelmat kuten köyhyys ja rikollisuus voidaan lopettaa, ja samalla kaikki saavat täydet demokraattiset, sosiaaliset ja ihmisoikeudet.
<SPEAKER ID="424" NAME="Bogusław Sonik">
PPE-ryhmän puolesta. - (PL) Arvoisa puhemies, esitämme tässä parlamentissa usein kysymyksen, joka meillekin tehdään omissa vaalipiireissämme: kuinka tehokkaasti työskentelette ihmisoikeuksien suojelun alalla? Olen kuunnellut kommunistista edustajatoveriani, jonka mukaan tässä parlamentissa esitetyt puheet saattavat johtaa hallinnon kukistumiseen, ja olen siitä mielissäni. Toivoisin, että Valko-Venäjällä, Zimbabwessa ja kaikkialla muualla, missä ihmiset kärsivät diktatorisista hallinnoista, ne kaatuisivat sen takia, mitä tässä parlamentissa sanotaan.
<P>
Olen myös hyvin surullinen Véronique de Keyserin ja Raül Romeva i Ruedan asenteesta. Kaksi kuukautta sitten sanoitte samaa - että tämä ei ole oikea foorumi eikä oikea aika puhua Venezuelasta. Nyt on kuitenkin aika ja paikka puhua siitä, ja meidän pitäisi suojella ihmisiä riippumatta omista poliittisista sympatioistamme. Presidentti Chávez ja hänen määräysvallassaan oleva toimintakoneisto syyllistyy jatkuvasti lukuisiin tekoihin, joissa demokraattisen opposition edustajia vainotaan ja häiritään poliittisesti. Vaadin tässä yhteydessä tuomari Afiunin vapauttamista ja vetoan unionin ulko- ja turvallisuuspolitiikan korkeaan edustajaan, - lopetan juuri - että tämä lähettäisi Venezuelan viranomaisille vetoomuksen, jossa ilmaistaan ihmisoikeuksien, demokraattisten periaatteiden sekä lain ja järjestyksen rikkomuksia koskevat Euroopan unionin huolenaiheet.
<SPEAKER ID="425" NAME="Anneli Jäätteenmäki">
ALDE-ryhmän puolesta. - (EN) Arvoisa puhemies, olen iloinen siitä, että Euroopan parlamentti on ottanut tuomari Afiunin tapauksen esityslistalleen ja korottaa äänensä Venezuelan ihmisoikeusrikkomuksia vastaan.
<P>
Lisäksi kehotan Venezuelan hallitusta kunnioittamaan Venezuelan kansaa sekä kansainvälisiä ihmisoikeussopimuksia ja siirtymään aidosti todelliseen demokratiaan, jossa vallitsevat ihmisoikeudet ja oikeusvaltio ja jossa niitä kunnioitetaan.
<P>
Tuomari Afiunin tapaus on surullinen muistutus Venezuelan kielteisestä asenteesta ihmisoikeuksiin. Tuomari Afiunin vangitseminen loukkaa hänen perustavia henkilökohtaisia oikeuksiaan ja muodostaa erittäin vakavan uhan tuomiovallan riippumattomuudelle.
<SPEAKER ID="426" NAME="Eija-Riitta Korhola" AFFILIATION="PPE">
(FI) Arvoisa puhemies, keskustelimme täällä puoli vuotta sitten edellisen kerran Venezuelan demokraattisten piirteiden jatkuvasta rapistumisesta. Erityisesti huono kehitys näkyy hallituksen hyökkäyksissä lehdistöä ja internetin vapautta kohtaan, sekä muun muassa sanomalehtien, radiokanavien, verkkosivustojen ja televisioasemien sulkemisena. Emme luultavasti tiedäkään kaikkia faktoja, mutta joka tapauksessa on nähtävä tilanteen periaatteelliset ongelmat. Presidentti Chávezin julkisesti vainotessa Afiunia Chávez on ottanut roolin, jossa hän hyökkää oikeuslaitoksen riippumattomuutta vastaan, vaikka hänen pitäisi olla sen ensimmäinen suojelija.
<P>
Vallanjako muodostaa demokraattisen ja perustuslaillisen valtion perustan, ja tiedotusvälineiden vapaus on olennaista demokratian ja perusvapauksien kunnioittamisen kannalta. Mielipiteen ja ajatusten vapaa julkinen ilmaiseminen takaa osallistumisen demokraattiseen prosessiin ja tekee mahdolliseksi vapaat ja oikeudenmukaiset vaalit ja hyvän hallinnon. Toivottavasti kukaan täällä ei väitä tätä vastaan.
<SPEAKER ID="427" NAME="Monica Luisa Macovei" AFFILIATION="PPE">
(EN) Arvoisa puhemies, Venezuelan demokratia on vaarassa, ja haluaisin lisätä toisen tapauksen, joka liittyy siihen, kuinka hallitus rajoittaa sananvapautta ja valvoo kansalaisyhteiskuntaa.
<P>
Venezuela yritti äskettäin, kesäkuussa 2010, muuttaa päätöslauselmaluonnosta, joka koskee kansalaisyhteiskunnan osallistumista Amerikan valtioiden järjestöön. Muutos olisi vaikuttanut koko alueeseen. Venezuela halusi, että kansalaisyhteiskunnan osallistumiseen sovelletaan kansallista lakia. Huono ennakkotapaus on olemassa: Venezuela käytti korruption vastaisen Amerikan yleissopimuksen täytäntöönpanosopimuksessa olevaa vastaavaa lauseketta estääkseen kansalaisoikeusjärjestöjä ilmoittamasta korruptiosta tässä maassa.
<P>
Komission ja neuvoston on tuettava Venezuelan kansalaisyhteiskuntaa voimakkaasti ja avoimesti, ja niiden on tarkkailtava erittäin huolellisesti tulevia parlamenttivaaleja. Seuraavan parlamentin legitiimiys on ratkaisevaa aikana, jona demokratiaa yritetään heikentää. Lopuksi haluan lisätä ääneni niiden joukkoon, jotka vaativat tuomarin vapauttamista.
<SPEAKER ID="428" NAME="Corina Creţu" AFFILIATION="S&amp;D">
(RO) Haluan toistaa, että painopisteemme on aina ollut ja on edelleen ihmisoikeuksien puolustaminen. Siitä syystä olemme luonnollisesti huolissamme oikeudenkäyntiolosuhteista ja vangitsemiskäytännöistä.
<P>
Katson, että velvollisuutemme on varmistaa, että oikeudenkäynti on oikeudenmukainen ja avoin ja että siinä noudatetaan oikeusvaltion perusnormeja. Katson kuitenkin yhtä lailla, että ei ole asianmukaista käyttää tällaisia tapauksia, joita emme aina kovin hyvin tunne, sisäisen poliittisen kamppailun tekosyinä.
<SPEAKER ID="429" NAME="Miroslav Mikolášik" AFFILIATION="PPE">
(SK) Olen raivoissani tavasta, jolla presidentti Chávez hallitsee Venezuelaa. Hänen vasemmistohallintonsa muistuttaa tyyliltään Keski- ja Itä-Euroopan pahimpia kommunistihallintoja ennen Berliinin muurin kaatumista.
<P>
María Lourdes Afiuni on vangittu väärin perustein, ja hänen perusoikeuksiaan on loukattu, samoin kuin hänen vapauttaan tehdä päätöksiä tuomarina. Tässä tapauksessa on selvää, että oikeuslaitos ei ole riippumaton, ja Venezuela ja Chávez pilkkaavat demokratiaa.
<SPEAKER ID="430" NAME="Gabriel Mato Adrover" AFFILIATION="PPE">
(ES) Arvoisa puhemies, tämä ei ole ensimmäinen kerta, kun puhun Venezuelasta ja tuossa kauniissa maassa tapahtuvista ihmisoikeusloukkauksista, ja pelkäänpä, ettei ole viimeinenkään.
<P>
Edellisessä puheessani viittasin toimittajiin. Tänään puhun tuomareista, kuten tuomari Afiuni, ja kuten aina, tavallisista venezuelalaisista, jotka samoin kuin siellä elävät tuhannet kanarialaiset haluavat vain elää rauhassa ja vapaina. Ihmiset haluavat turvata oman maansa ja omat asiansa tarvitsematta jatkuvasti huolehtia siitä, "mitä huomenna sattuu".
<P>
Venezuela on ollut monille turvapaikka. Nykyään se on valitettavasti maa, jossa sananvapaus ja muut vapaudet ja oikeudet ovat pelkkiä muistoja. Keskustelemme tänään ihmisoikeuksista ja siitä, kuka niitä rikkoo. Tukekaamme yhdessä tuomari Afiunia ja kaikkia Venezuelassa eläviä sillä toiveella, että poliittisista vapauksista tulee jälleen todellisuutta.
<SPEAKER ID="431" NAME="Kristalina Georgieva">
komission jäsen. - (EN) Arvoisa puhemies, EU seuraa tilannetta Venezuelassa tarkasti. Haluan tässä suhteessa todeta, että jaamme täällä ilmaistut tuomari María Lourdes Afiunin pidätystä ja vangitsemista koskevat huolenaiheet ja tehdyt lausumat, jotka koskevat hänen pidätystään Venezuelan viranomaisten toimesta.
<P>
On tärkeää todeta, että tuomarien ja lakimiesten riippumattomuutta käsittelevä YK:n erityisraportoija ja mielivaltaista vangitsemista käsittelevä YK:n työryhmä ovat todenneet, että tuomari María Lourdes Afiunin pidätys on erittäin häiritsevä isku oikeuslaitoksen riippumattomuudelle. YK:n asiantuntijat menivät vielä pidemmälle ja totesivat, että perustuslaillisesti taattujen tehtävien hoitamisesta koituvat kostotoimenpiteet ja pelon ilmapiirin luominen oikeuslaitokseen ja lakimiesten ammattikuntaan pelkästään heikentävät oikeusvaltiota ja haittaavat oikeudenkäyttöä. Heidän mukaansa tuomari Afiuni on ehdottomasti vapautettava välittömästi ja ehdoitta. Amerikan valtioiden ihmisoikeustoimikunta antoi tuomari María Lourdes Afiunia koskevan suojelulausuman, jossa korostetaan vastuuta suojella hänen henkeään ja fyysistä koskemattomuuttaan ja myös velvollisuutta siirtää hänet turvalliseen paikkaan. Vaikka Venezuelan viranomaiset ovat ilmoittaneet, että häntä säilytetään erillään muista vankilan asukkaista, häntä pidetään edelleen vangittuna kansallisessa naisvankilassa, jonka vangit saattavat olla hänen tuomitsemiaan, kuten täällä on mainittu.
<P>
Venezuelan viranomaisten kanssa käydyn vuoropuhelun yhteydessä olemme aina korostaneet olevan tärkeää noudattaa täysimääräisesti kansainvälisiä velvoitteita ja ihmisoikeuksia koskevia sitoumuksia, joihin kuuluvat sananvapaus, oikeusvaltion kunnioittaminen ja erityisesti oikeuslaitoksen riippumattomuuden kunnioittaminen. Nämä kysymykset on otettu tinkimättä esiin Venezuelan viranomaisten kanssa käydyssä vuoropuhelussa, ja vaikka viranomaiset ovat väittäneet, että vangitseminen on Venezuelan lainsäädännön mukainen, olemme YK:n ja Amerikan valtioiden ihmisoikeustoimikunnan arvioiden sekä oman harkintamme perusteella katsoneet, että tämä on kysymys, josta on syytä olla syvästi huolissaan.
<P>
Seuraamme huolestuneina maassa uudelleen esiin tulevaa poliittisen polarisaation suuntausta. Syyskuun parlamenttivaaleja pidetään yleisesti maan tulevaisuuden merkkipaaluna, ja EU:n on nyt oikea aika korostaa olevan tärkeää, että vaalit järjestetään rauhallisessa, avoimessa ja täysin demokraattisessa ympäristössä. Haluan käyttää tilaisuutta korostaa, että EU kannustaa kaikkia toimijoita olemaan mukana vaaliprosessissa suvaitsevaisuuden, kansalaisyhteiskunnan ja erilaisten mielipiteiden kunnioittamisen hengessä.
<P>
Seuraamme jatkossakin Venezuelan kehitystä tarkasti, koska olemme sitoutuneita tukemaan ja lujittamaan demokratiaa sekä ihmisoikeuksien ja perusvapauksien edistämistä kaikkialla maailmassa, myös Venezuelassa.
<P>
(Suosionosoituksia)
<SPEAKER ID="432" NAME="Puhemies">
(EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="433" NAME="Cristian Dan Preda  " LANGUAGE="RO">
María Lourdes Afiunin tapaus pöyristyttää ehdottomasti jokaista, joka puolustaa demokraattisia arvoja. Se korostaa sitä seikkaa, että oikeusvaltio on Venezuelassa pelkkä merkityksetön käsite. Oikeuslaitoksen politisoituminen on lisääntynyt Hugo Chávezin tultua valtaan. Oikeusviranomaiset eivät yleensä uskalla ottaa kantaa hallitusta vastaan. Kun näin tapahtuu, seuraukset ovat järisyttäviä. Ei voida hyväksyä, että tuomariin, joka tekee velvollisuutensa taatakseen kansalaisten perusoikeudet, kohdistetaan tällaisia kostotoimenpiteitä. Venezuelan hallituksen on vapautettava tuomari Afiuni nopeasti ja lopetettava oikeuslaitoksen riippumattomuuteen kohdistetut hyökkäykset.
<P>
Samalla tapaus on nähtävä syyskuun parlamenttivaalien taustaa vasten. Käytäntö, jonka mukaan hallituksen arvostelijoiden toiminta kriminalisoidaan, on lopetettava, samoin kuin yritykset rajoittaa sanan- ja tiedotusvälineiden vapautta. Chávezin hallinnon autoritaarinen suuntaus on äärimmäisen huolestuttava, ja mielestäni meidän on uskallettava sanoa se.
