<CHAPTER ID="005">
EU:n ja Brasilian strateginen kumppanuus - EU:n ja Meksikon strateginen kumppanuus (keskustelu) 
<SPEAKER ID="034" NAME="Puhemies">
(ES) Esityslistalla on seuraavana yhteiskeskustelu seuraavista mietinnöistä:
<P>
Maria Eleni Koppan ulkoasiainvaliokunnan puolesta laatima mietintö, johon sisältyy ehdotus Euroopan parlamentin suositukseksi neuvostolle Euroopan unionin ja Brasilian strategisesta kumppanuudesta
<P>
José Ignacio Salafranca Sánchez-Neyran ulkoasiainvaliokunnan puolesta laatima mietintö, johon sisältyy ehdotus Euroopan parlamentin suositukseksi neuvostolle EU:n ja Meksikon strategisesta kumppanuudesta.
<SPEAKER ID="035" NAME="José Ignacio Salafranca Sánchez-Neyra" LANGUAGE="ES">
Arvoisa puhemies, Latinalainen Amerikka on maanosa, jossa asuu yli 600 miljoonaa asukasta, jonka osuus maailman bruttokansantuotteesta on yli 10 prosenttia, jossa kasvaa 40 prosenttia maapallon kasvilajeista ja jossa on dynaaminen ja poikkeuksellisen aktiivinen nuori väestö.
<P>
Viime vuosien voimakkaasta talouskasvusta huolimatta nyt ei ole Latinalaiselle Amerikalle paras aika yhdentymiseen. Näin presidentti Óscar Arias sanoi virkaanastujaispuheessaan, ja minä sain siitä muistutuksen viime viikonloppuna São Paulossa järjestetyssä seminaarissa, johon osallistui Perun entinen presidentti Alejandro Toledo sekä Brasilian entinen presidentti Fernando Enrique Cardoso.
<P>
Argentiinan ja Uruguayn välillä on ollut jännitteitä; Amerikan maiden vapaakauppa-aluehanke epäonnistui; Venezuela on jättänyt Andien yhteisön jäsenyyden; Brasilian ja Bolivian kesken on ollut eripuraa energiavarojen kansallistamisesta ja Argentiinan ja Bolivian välillä riitaa samasta syystä; Ecuadorilla ja Kolumbialla on ollut kiistoja keskenään, samoin Kolumbialla ja Venezuelalla, Meksikolla ja Venezuelalla ja niin edelleen.
<P>
Tämä strategisen kumppanuuden perustamista koskeva Euroopan komission aloite, jolle parlamentti ja neuvosto ovat antaneet tukensa, antaa selkeän, täsmällisen viestin siitä, että Latinalainen Amerikka on edelleen Euroopan unionin toiminnan painopistealueiden joukossa, mihin on ollut osaltaan vaikuttamassa myös komission jäsenen Ferrero-Waldnerin henkilökohtainen sitoutuminen.
<P>
Meksikon tapauksessa strategisen kumppanuuden tavoitteena on erityisesti korostaa maan painoarvoa Latinalaisessa Amerikassa ja koko maailmassa, ja lisäksi se on tärkeä ja välttämätön askel EU:n ja Meksikon välisten olemassa olevien suhteiden lujittamiseksi ja maailmanlaajuisesti tärkeitä kysymyksiä koskevan yhteistyön laajentamiseksi.
<P>
Tämä uusi askel tarjoaa mahdollisuuden poliittisen vuoropuhelun tehostamiseen ja mahdollistaa osapuolten kantojen koordinoimisen maailmanlaajuisella tasolla sekä useilla monenvälisillä foorumeilla ja kansainvälisissä instituutioissa. Kuulemismenettelyjen avulla on mahdollista antaa maailmanlaajuisia konkreettisia kysymyksiä koskevia yhteisiä kannanottoja, jotka voivat liittyä esimerkiksi turvallisuuteen, ympäristöön tai sosioekonomisiin näkökohtiin.
<P>
Euroopan unionille kyseessä on myös ainutlaatuinen mahdollisuus kehittää etuoikeutettuja suhteita maahan, jolla on johtava asema Latinalaisen Amerikan foorumeilla, kuten Rion ryhmässä, jonka puheenjohtajana se toimii vuoteen 2010 asti. Meksiko on jäsenenä G20- ja G8+5-ryhmässä, Maailman kauppajärjestössä, Kansainvälisessä valuuttarahastossa sekä OECD:ssä, jossa se on ainoa latinalaisamerikkalainen jäsen.
<P>
Näin ollen mikäli ehdottamamme strateginen kumppanuus perustetaan, Euroopan unionin ja Meksikon välisissä vuotuisissa huippukokouksissa voidaan saada aikaan monenlaista: etsiä yhteisiä ratkaisuja maailman talous- ja rahoituskriisiin, laatia kunnianhimoisia strategioita Kööpenhaminassa vuonna 2009 järjestettävää ilmastonmuutosta käsittelevää Yhdistyneiden Kansakuntien kokousta varten, käydä jäsenneltyä vuoropuhelua maahanmuutosta tai suunnitella yhteistyötä vuosituhannen kehitystavoitteiden saavuttamiseksi.
<P>
Päätöslauselmassa, jonka annamme tänä aamuna, parlamentti myös toistaa tukensa presidentti Calderónille huumekaupan ja järjestäytyneen rikollisuuden torjunnassa. Lisäksi olen sitä mieltä, että meidän olisi molemminpuolisen kunnioituksen, vuoropuhelun ja vastuun jakamisen hengessä tartuttava yhteisiin haasteisiin, esimerkiksi pyrittävä suojelemaan yhteiskunnan heikoimmassa asemassa olevia ryhmiä, kuten naisia ja tiedotusvälineiden edustajia.
<P>
Arvoisa komission jäsen, tänä vuonna juhlimme San Joséssa käytyjen poliittisten neuvottelujen 25. vuosipäivää. Keski-Amerikan lahjakkaimpien poliitikkojen mukaantulon sekä Euroopan unionin valvonnan ansiosta konfliktien repimälle Keski-Amerikan kannakselle saatiin viimein rauha aikaiseksi.
<P>
Tukiessaan rauhaa, keskinäistä ymmärtämystä, yksimielisyyttä ja sovintoa Euroopan unioni on mielestäni tehnyt kunnioitettavaa työtä Keski-Amerikassa ja muuallakin maailmassa. Nyt kun nämä arvot on saatu vakiinnutettua - vaikka ei suinkaan vaikeuksitta ja yhtä laajasti kaikkialla - on selvästi aika jatkaa kehitystä. Euroopan kokemusten perusteella voidaan kuitenkin sanoa, että ilman yhdentymistä se on vaikeampaa.
<P>
Katson, että tällä strategisella kumppanuudella Meksikon kanssa tarjoamme merkittävästi lisäpontta kehitystyölle ja ennen kaikkea annamme selkeän, täsmällisen viestin Euroopan sitoutumisesta Latinalaiseen Amerikkaan.
<SPEAKER ID="036" NAME="Maria Eleni Koppa">
esittelijä. - (EL) Arvoisa puhemies, olen iloinen siitä, että keskustelemme ja äänestämme tänään mietinnöstä, jossa käsitellään suhteidemme parantamista Brasiliaan. Euroopan unionin ja Brasilian välisen strategisen kumppanuuden luominen on molempien edun mukaista ensinnäkin siksi, että Brasilian asema maailmassa on muuttunut ja siitä on tullut kehitysmaiden johtava voima, ja toiseksi siksi, että Brasilialla on tärkeä rooli eriävien näkemysten yhteensovittamisessa maailmanlaajuisesti kiinnostavissa kysymyksissä.
<P>
Viime vuosina Euroopan unioni on ylläpitänyt hyvin laajoja suhteita Brasiliaan, ja siksi tarvitaan koordinoitua, yhtenäistä kehystä molemminpuolisiin suhteisiin. Suhteiden vahvistaminen perustuu historiallisiin, kulttuurisiin ja taloudellisiin siteisiin sekä yhteisiin arvoihin, jotka liittyvät demokratiaan, oikeusvaltioon, ihmisoikeuksiin, huoleen ilmastonmuutoksesta ja kestävästä kehityksestä, aseidenriisuntaan, energia-asioihin sekä ydinaseiden leviämisen estämiseen. Strategisen kumppanuuden on oltava soveltamisalaltaan kattava ja luonteeltaan asteittainen.
<P>
Brasilialla on myös ratkaiseva asema Mercosurissa. Sen täytyy sen vuoksi sitoutua kumppanuuden puitteissa vahvistamaan Euroopan unionin ja Mercosurin välisiä suhteita sekä ottamaan käsittelyyn yhteisesti kiinnostavia aiheita. Tässä kehyksessä strateginen kumppanuus on keino syventää alueiden välisiä taloudellisia ja kauppasuhteita.
<P>
Brasilian vahvistunut rooli alueella ja sen aktiivinen osallistuminen YK:n toimintaan tarjoaa mielestäni edellytykset sille, että Brasilialla voi jatkossa olla keskeinen rooli Latinalaisen Amerikan alueellisten konfliktien ehkäisemisessä ja ratkaisemisessa, mikä puolestaan auttaisi rauhan vakiinnuttamisessa alueelle.
<P>
Maailmanlaajuisen talouskriisin vuoksi Euroopan unionin ja Brasilian on tehtävä yhteistyötä Maailman kauppajärjestön tasolla, jotta Dohan kehitysohjelmaan liittyvät neuvottelut saadaan onnistuneesti päätökseen. Brasilialla on mahdollisuus tehdä paljon nykyistä enemmän maailmantalouden uusien haasteiden ratkaisemiseksi, koska sääntelyyn liittyvillä kysymyksillä on merkittävä rooli kilpailulainsäädännön turvaamisessa ja kestävässä kehityksessä.
<P>
Rahoitusjärjestelmän uudistamisessa Brasilian jäsenyys kansainvälisillä foorumeilla voi olla hyödyksi, kun tarkastellaan kansainvälisten instituutioiden roolia rahoitusmarkkinoiden valvonnassa ja sääntelyssä.
<P>
Muiden kehittyvien suurvaltojen tavoin Brasilia osallistuu koko ajan aktiivisemmin kansainvälisiin toimiin, joilla pyritään ratkaisemaan maailmanlaajuiseen köyhyyteen ja epätasa-arvoon liittyviä ongelmia pitkän aikavälin kestävään kehitykseen tähtäävien yhteistyöohjelmien avulla.
<P>
Ympäristönsuojelun osalta on syytä muistaa, että Brasilia on maa, jossa on maailman suurimmat elinvoimaiset sademetsäalueet. Euroopan unionin ja Brasilian on tehtävä aktiivisesti yhteistyötä kansainvälisellä tasolla niiden suojelemiseksi sekä ilmastonmuutoksen ja biologisen monimuotoisuuden vähenemisen estämiseksi. YK:n biologista monimuotoisuutta koskevan sopimuksen täytäntöönpanoon tarvitaan poliittisia sitoumuksia. Vesivarojen suojelu ja hallinnointi vaatii myös toimia.
<P>
Muistuttaisin tässä yhteydessä, että Brasilia on ensimmäinen maa, joka on kehittänyt merkittävää biopolttoainetuotantoa ja onnistunut sen avulla vähentämään tuntuvasti kasvihuonekaasupäästöjä. Näin ollen tämän alan kokemusten vaihto ja yhteistyö saattaisi osoittautua erittäin hyödylliseksi Euroopan unionin kannalta, ja vastaavasti Brasilia voisi hyötyä uusiutuvia energialähteitä ja energiansäästötoimia koskevasta tietämyksestä.
<P>
Maahanmuutto on yksi keskeisistä kysymyksistä Euroopan poliittisella agendalla. Strategisen kumppanuuden olisi Liman julistuksen mukaisesti edistettävä maahanmuuttoa koskevaa laajamittaista vuoropuhelua, joka kattaa laillisen ja laittoman maahanmuuton sekä maahanmuuttajien ihmisoikeuksien suojelun.
<P>
Euroopan parlamentti suhtautuu myönteisesti osapuolten välisten neuvotteluiden aloittamiseen viisumisopimuksesta, joka helpottaa jatkossa ihmisten vapaata liikkuvuutta.
<SPEAKER ID="038" NAME="Benita Ferrero-Waldner">
komission jäsen. - (FR) Hyvät parlamentin jäsenet, hyvät ystävät, haluan ensinnäkin kiittää erityisesti esittelijöitä Koppaa ja Salafranca Sánchez-Neyraa erinomaisista mietinnöistä, jotka käsittelivät Euroopan unionin ja Brasilian sekä Euroopan unionin ja Meksikon strategista kumppanuutta.
<P>
Minun täytyy myös sanoa, että olen komission jäsenenä ylpeä siitä, että olemme esittäneet monia ehdotuksia ja tiedonantoja Latinalaisesta Amerikasta yleensä ja Brasiliasta ja Meksikosta erityisesti, koska minusta vaikuttaa siltä, että nyt oli siihen oikea aika.
<P>
Viime vuosina Brasilia ja Meksiko ovat osoittautuneet eturivin toimijoiksi sekä maailman näyttämöllä että alueellisesti. Sen mukaisesti Euroopan unioni on tunnustanut, että näitä maita on syytä harkita strategisiksi kumppaneiksi, etenkin koska niillä on suuri taloudellinen painoarvo Latinalaisessa Amerikassa sekä oma roolinsa alueellisina johtajina ja usein myös tärkeä merkitys alueellisissa turvallisuuskysymyksissä.
<P>
Suhteemme perusta on erittäin vakaa. Meillä on, kuten kaikki tiedämme, tiiviit historialliset ja kulttuuriset siteet, mutta myös yhteiset intressit ja arvot, ja myös taloudelliset yhteytemme vahvistuvat jatkuvasti.
<P>
Euroopan unioni on itse asiassa tärkein kauppakumppani Brasilialle, joka puolestaan on Euroopan unionin Latinalaiseen Amerikkaan kohdistuvien investointien tärkein kohdemaa. Yksistään Brasiliaan kohdistuneiden investointien kokonaissumma on ollut noin 87 miljardia euroa, eli toisin sanoen enemmän kuin Euroopan unionin muihin kolmeen BRIC-maahan, nimittäin Venäjälle, Intiaan ja Kiinaan, sijoittama pääoma yhteensä. On myös totta, että Brasilia on hyvin tärkeä WTO-yhteistyön kannalta. Kumppanina se voi joskus olla hankala, mutta luonnollisesti sillä on asioista omat näkemyksensä.
<P>
Sen jälkeen kun Euroopan unionin ja Meksikon välinen sopimus - joka oli uraauurtava sopimus Latinalaisen Amerikan maan ja Euroopan unionin välillä - pantiin täytäntöön, Euroopan keskimääräiset vuosittaiset investoinnit ovat kolminkertaistuneet, ja unioni on nykyään Meksikon toiseksi suurin kauppakumppani. Meksiko on luonnollisesti myös kumppani, jolla on samanlaiset arvot ja intressit kuin meillä. Siksi olemme laatineet tämän strategisen kumppanuuden tehokkaaksi välineeksi, joka toivoaksemme tuo tuntuvia hyötyjä paitsi molempien kumppanimaiden kansalaisille, myös maailman muille maille ja alueille.
<P>
Haluan korostaa, että Euroopan unioni, Brasilia ja Meksiko jatkavat yhteistyötään rahoituskriisin nujertamiseksi sekä pohjustaakseen tietä Lontoossa huhtikuussa pidettävän G20-maiden huippukokouksen onnistumiselle, kuten jäsen Koppa mainitsi.
<P>
Me myös jatkamme työtä yhteisten haasteiden parissa. Sellaisia ovat esimerkiksi ilmastonmuutos, joka on meille tärkeä asia, sekä huumeiden torjunta, jossa luotamme pitkälti presidentti Calderóniin, sillä hänellä on käsissään keskeiset välineet tähän taisteluun. Lisäksi käsiteltävänä on vielä arkaluontoinen ja vaikea maahanmuuttokysymys.
<P>
Olemme nähneet, miten Meksikon hallitus tekee kovasti työtä laittoman huumekaupan torjumiseksi, vaikka se onkin valitettavasti saanut vastaansa lähes ennennäkemättömiä väkivaltaisuuksia. Siksi meidän on ehdottomasti autettava Meksikoa.
<P>
Hyvät parlamentin jäsenet, mitä strateginen kumppanuus merkitsee meille? Minun mielestäni se tarjoaa meille mahdollisuuden valmistautua entistä paremmin tulevaisuuteen ottamalla käsittelyyn koko joukon kahdenvälisiä ja maailmanlaajuisia yhteisesti kiinnostavia kysymyksiä paremmin jäsennellyn, yhtenäisemmän ja paremmin koordinoidun kehyksen puitteissa.
<P>
Ilokseni havaitsen, että syventäessämme suhteitamme näihin kahteen maahan olemme keskittäneet huomiomme, aivan niin kuin pitääkin, useisiin Euroopan parlamentin mietinnössä määriteltyihin painopistealueisiin, kuten monenvälisten eli myös Yhdistyneiden Kansakuntien toimien koordinointiin, demokratiaan, ihmisoikeuksiin sekä juuri mainitsemiini maailmanlaajuisiin kysymyksiin.
<P>
Erityisesti Brasilian kanssa olemme myös aloittaneet yhteistyön uusiutuviin energialähteisiin, kuten biopolttoaineisiin, liittyvissä kysymyksissä, joista Brasilialla on runsaasti kokemusta ja joihin presidentti Lula itse otti kantaa Portugalin puheenjohtajakaudella.
<P>
Kumppanuuden seurannassa ja täytäntöönpanossa tärkein haasteemme vuonna 2009 on ensinnäkin Brasilian osalta toimintasuunnitelmissa lukkoon lyötyjen yhteisten sitoumusten toteuttaminen käytännössä.
<P>
Haluaisimme saada neuvottelut päätökseen kahden ison asian osalta. Ensimmäinen on lyhytaikaisten viisumien vapauttamista koskeva sopimus ja toinen markkinatalousaseman myöntäminen Bulgarialle ja Romanialle. Suunnittelemme myös uusien keskustelujen aloittamista vuonna 2009 koulutus-, kulttuuri-, talous- ja rahoitusasioista sekä käynnissä olevien keskustelujen jatkamista. Jatkamme myös yhteistyötä Brasilian kanssa kaikissa muissa maailmanlaajuisissa kysymyksissä.
<P>
Meksikon osalta strateginen kumppanuus, josta neuvosto on jo tehnyt päätöksensä, julkistetaan toivoakseni Euroopan unionin ja Meksikon välisessä huippukokouksessa. Sitä odotellessa komissio ja jäsenvaltiot ovat sitoutuneet laatimaan yhteistyössä Meksikon hallituksen kanssa operatiivisen asiakirjan, jossa määritellään käytännön toimet, joiden avulla strategisesta kumppanuudesta saadaan mahdollisimman suuri hyöty.
<P>
Lopuksi haluan mainita Euroopan parlamentin roolin. Olemme aina suhtautuneet myönteisesti parlamentin mahdolliseen panokseen tämän strategisen kumppanuuden käynnistämisen hyväksi ja otamme tämänpäiväiset suositukset innostuneesti vastaan. Tähän liittyen haluan todeta, että voin olla vain iloinen siitä, että parlamenttien väliset suhteet vaikuttavat varsin lupaavilta, sillä Brasilian parlamentin suhteista Euroopan unioniin vastaavan parlamentaarisen valtuuskunnan jäseniä on täällä paikalla suunnilleen 96.
<P>
Yhteisenä toiveenamme on uskoakseni se, että parlamenttien välinen yhteistyö saadaan käyntiin samaan tapaan kuin EU:n ja Meksikon parlamentaarisen sekavaliokunnan toiminta, ja seuraava kokous pidetäänkin maaliskuun lopussa.
<P>
Arvoisa puhemies, yhteenvetona totean, että olemme nähdäkseni aktiivisesti toteuttamassa niitä lukuisia sitoumuksia, joita olemme kumppanuuden puitteissa tehneet, ja toivomme tällä tavoin edistävämme turvallisuutta koko maailmassa.
<SPEAKER ID="039" NAME="Juan Fraile Cantón" LANGUAGE="ES">
Arvoisa puhemies, käytän puheenvuoron ensinnäkin onnitellakseni komissiota aloitteesta, joka merkitsee sitä, että Brasilia tunnustetaan alueelliseksi voimatekijäksi ja sen suhteet Euroopan unioniin nostetaan strategiselle tasolle. Nämä suhteet ovat tähän asti perustuneet vuonna 1992 tehtyyn yhteistyösopimukseen sekä vuodelta 1995 olevaan EU:n ja Mercosurin yhteistyötä koskevaan puitesopimukseen.
<P>
Viime vuosina Brasilian rooli maailmassa on kuitenkin muuttunut parempaan päin ja maa on osoittautunut keskeiseksi kumppaniksi Euroopalle. Nämä uudenlaiset näkymät ovat saaneet meidät tiivistämään ja laajentamaan suhteitamme.
<P>
Ensinnäkin EU:n ja Brasilian strategisen kumppanuuden tulisi auttaa maata käyttämään johtavaa asemaansa alueella ja koko maailmassa.
<P>
Toiseksi vuosituhannen kehitystavoitteiden osalta on syytä huomata, että vaikka "Bolsa Família" (perherahasto) -ohjelman kaltaisilla ohjelmilla on onnistuttu parantamaan inhimillistä kehitystä ja vähentämään äärimmäistä köyhyyttä käytännössä puoleen entisestä, ei voida unohtaa, että tuloerot ovat edelleen hyvin suuret, että maassa on edelleen huomattavia köyhyyskeskittymiä ja että maan pohjois- ja eteläosan välillä on huomattavia alueellisia eroja.
<P>
Tässä mielessä poliittisten kokemusten vaihto olisi tarpeellista, sillä se voisi ohjata meitä esittämään innovatiivisia ratkaisuja köyhyyden, epätasa-arvon ja sosiaalisen syrjäytymisen torjuntaan, epätasapainon vähentämiseen sekä sosiaaliturvan ja ihmisarvoisen työn tarjoamiseen kaikille.
<P>
Meillä on yhteiset huolenaiheet ympäristönsuojelun alalla, ja niiden pohjalta meidän olisikin aloitettava vuoropuhelu, jossa käsiteltäisiin muun muassa ilmastonmuutosta, vesivarojen hoitoa, biologista monimuotoisuutta ja metsien hävittämistä sekä alkuperäiskansojen roolia näissä asioissa.
<P>
Energiayhteistyön alalla vuonna 2007 käynnistetty vuoropuhelu on luonut edellytykset muun muassa kestäviin biopolttoaineisiin, uusiutuviin energialähteisiin, energiatehokkuuteen ja vähähiiliseen energiateknologiaan liittyville edistysaskelille, jotka on nyt saatava vakiinnutettua.
<P>
Strateginen kumppanuus Brasilian kanssa tuo mukanaan myös sitoutumisen alueellisen yhdentymisen lisäämiseen, joka vahvistaa yhteistyötämme Mercosurin kanssa.
<SPEAKER ID="040" NAME="Erika Mann" LANGUAGE="DE">
Arvoisa puhemies, arvoisa komission jäsen, olen tyytyväinen, että käymme tämän keskustelun. Meillä on tietenkin tiiviit suhteet näiden molempien maiden kanssa, mutta haluan puhua erityisesti Meksikosta.
<P>
Kansainvälisen kaupan valiokunnassa käydyissä keskusteluissa pidimme erityisen tärkeänä, että puhumme omaan alaamme vaikuttavista asioista. Meille on erityisen tärkeää, että vahvistamme taas kerran vapaakauppasopimusta. Jos katsotaan lukuja, nähdään, että vaikka kauppa on viime vuosina ehdottomasti lisääntynyt, huomattavaa kysyntää on edelleen. Markkinoille pääsyn esteenä on myös edelleen huomattavia rajoituksia, samoin kuin Euroopan puolellakin. Arvoisa komission jäsen, pyytäisin teitä vilpittömästi tekemään kaikkenne analysoidaksenne tilanteen vielä kerran asiantuntijoidenne kanssa ja todellakin poistamaan nämä rajoitukset sieltä, missä ongelmia on.
<P>
Meidän mielestämme siinä ei ole mitään järkeä, että toisaalta puhutaan strategisesta kumppanuudesta tällaisten tärkeiden Latinalaisen Amerikan maiden kanssa, ja toisaalta joudumme edelleen taistelemaan tuollaisten järjettömien markkinarajoitusten kanssa. Joskus ne ovat tietysti perusteltuja, mutta yleensä niistä ei ole mitään hyötyä. Olisin erittäin kiitollinen teille, ja valiokunnalle, jos pystyisitte ratkaisemaan tämän asian.
<P>
Toinen asia, joka on mielestämme tärkeä, on se, että meidän olisi maailmanlaajuisissa kansainvälisissä suhteissa kohdeltava Meksikoa sen ansaitseman aseman mukaisesti. Tämä liittyy tietysti erityisesti G20-kokousten yhteydessä noudatettavaan järjestelyyn, joka on vielä varsin horjuva. Valtuuskuntamme on kirjoittanut kirjeen, jonka olemme lähettäneet myös teille, ja siinä pyydämme, että Meksiko voisi istua G20-pöydässä ja että siitä tulisi pysyvä järjestely eikä pelkkä pikainen vierailu.
<P>
Viimeinen pyyntöni teille on, että osallistuisitte valtuuskuntamme kokoukseen 30. ja 31. maaliskuuta. Tiedän, että ette pääse paikalle henkilökohtaisesti, mutta jos voisitte järjestää niin, että joku alaisenne voisi olla paikalla, kun Meksikon valtuuskunnan edustajat Guadarrama ja Buganza sekä Meksikon valtuuskunnan johtaja Green saapuvat, niin että he tuntisivat, että komissio arvostaa valtuuskuntaa ja sen vierailua.
<SPEAKER ID="041" NAME="Francisco José Millán Mon" LANGUAGE="ES">
Arvoisa puhemies, tiiviit historialliset, kulttuuriset ja inhimilliset siteet yhdistävät Euroopan Latinalaiseen Amerikkaan. Espanjalaisena ja varsinkin galicialaisena olen siitä hyvin selkeästi tietoinen. Lisäksi meillä on yhteiset periaatteet ja arvot, jotka pohjautuvat myös kristilliseen perintöömme.
<P>
Latinalainen Amerikka ja Euroopan unioni ovat yleisesti ottaen luonnollisia kumppaneita, ja meidän on tiivistettävä suhteitamme. Olen iloinen siitä, että parlamentissa vallitsee laaja yksimielisyys siitä, että Euroopan unionin tulee luoda strategiset suhteet sekä Meksikoon että Brasiliaan. Itse toin sen esiin Meksikon osalta viime huhtikuussa, kun täällä parlamentissa keskusteltiin Liman huippukokouksesta.
<P>
Strategista kumppanuutta tulisi täydentää säännöllisillä vuosittaisilla huippukokouksilla. Olemme järjestäneet sellaisia Brasilian kanssa vuodesta 2007 lähtien, ja Salafrancan mietinnössä aivan oikeutetusti vaaditaan niiden järjestämistä myös Meksikon kanssa, etenkin kun otetaan huomioon neuvoston varsin kunnianhimoiset päätelmät lokakuulta 2008. Toivon, että tällainen huippukokous voidaan pitää Meksikon kanssa tänä vuonna.
<P>
Hyvät kuulijat, Euroopan unionin strateginen kumppanuus Meksikon ja Brasilian kanssa on erittäin hyödyllinen sekä kahdenvälisellä tasolla että maailmanlaajuisesti. Kahdenvälisesti suhteiden laajentamiseen on runsaasti mahdollisuuksia. Esimerkiksi Meksikon tapauksessa assosiaatiosopimus on lisännyt kauppaa ja investointeja tuntuvasti. Järjestäytyneen rikollisuuden ja huumekaupan torjunta sekä energia-alan yhteistyö ovat myös alueita, joilla tarvitaan yhteistyötä sekä parempaa koordinointia monenvälisillä foorumeilla.
<P>
Brasilian kohdalla suhteiden tiivistämisen pitäisi edesauttaa myös EU:n ja Mercosurin välisten sopimusneuvottelujen jatkumista.
<P>
Haluan korostaa, miten hyviä taloudellisia tuloksia Meksiko ja Brasilia ovat saavuttaneet tällä vuosikymmenellä edellisiin verrattuna. Ilman hyvin suunniteltujen toimenpiteiden aikaansaamaa edistystä parhaillaan käynnissä oleva raju maailmantalouden kriisi olisi tuhonnut niiden taloudet. Sen sijaan niiden hallitukset voivat nyt käyttää keräämiään varantoja suhdanteita tasaavien toimien toteuttamiseen samaan tapaan kuin kehittyneet maat ja muutamat nopeasti kehittyvät maat.
<P>
Meksikolla ja Brasilialla on myös kasvava rooli maailmassa. Ne osallistuvat Heiligendammin prosessiin, ja Latinalaisen Amerikan tärkeimpinä talousmahteina ne ovat myös G20-ryhmän jäseniä.
<P>
Tämän päivän monimutkaisessa ja voimakkaasti verkottuneessa maailmassa - olen juuri lopettamassa - jossa on maailmanlaajuiset haasteensa ja uhkansa, Euroopan unionille sekä tietenkin koko kansainväliselle yhteisölle on suureksi hyödyksi, jos ne pystyvät tekemään yhteistyötä vastuun jakamisen hengessä niinkin merkittävien toimijoiden kuin Meksikon ja Brasilian kanssa.
<SPEAKER ID="042" NAME="Vicente Miguel Garcés Ramón" LANGUAGE="ES">
Arvoisa puhemies, Euroopan komissio antoi 15. heinäkuuta 2008 neuvostolle ja parlamentille tiedonannon, jossa suositeltiin strategisen kumppanuuden perustamista Euroopan unionin ja Meksikon välille.
<P>
EU:n yleisten asioiden ja ulkosuhteiden neuvosto puolestaan tunnusti Meksikon strategiseksi kumppaniksi 13. lokakuuta 2008, kunhan parlamentti on ensin esittänyt näkemyksensä asiasta.
<P>
Muistuttaisin, että EU:n ja Meksikon parlamentaarisen sekavaliokunnan seitsemännessä kokouksessa, joka pidettiin viime vuoden lokakuun lopussa, me totesimme, että Meksikon ja Euroopan unionin strateginen kumppanuus tarjoaisi tarvittavan sysäyksen kahdenvälisten suhteidemme vahvistamiseen ja kehittämiseen todelliseen mittaansa.
<P>
Nyt on meneillään hyvä ajanjakso osapuolten välisissä suhteissa, ja voimassa olevan kokonaissopimuksen tulokset ovat hyviä. Me korostamme, että molempien osapuolten toimeenpanovallan on vahvistettava poliittista ja taloudellista yhteistyötään sekä muuta yhteistoimintaansa etenkin molemmissa maanosissa jylläävän rahoitus- ja talouskriisin synnyttämien uusien haasteiden vuoksi.
<P>
Meksiko on merkittävä maa, jonka kanssa meillä on yhteiset arvot ja tavoitteet, kuten demokraattisten hallinnon muotojen kehittäminen, sitoutuminen sukupuolten tasa-arvoon, oikeusvaltion vakiinnuttaminen, oikeudenmukainen ja kestävä kehitys sekä ihmisoikeuksien kunnioittaminen. Kannatamme yhteistyön tiivistämistä järjestäytyneen rikollisuuden, terrorismin ja huumekaupan torjunnassa jaetun vastuun periaatteiden mukaisesti ja tiukasti kansainvälistä oikeutta noudattaen.
<P>
Näin ollen kannatamme myös ehdotusta EU:n ja Meksikon strategista kumppanuutta koskevaksi suositukseksi, jonka parlamentti saa eteensä tänään aamupäivällä.
<SPEAKER ID="043" NAME="Renate Weber" LANGUAGE="EN">
Arvoisa puhemies, nykyään tunnustetaan jo laajasti, että Brasiliasta on tullut yhä merkittävämpi alueellinen ja maailmanlaajuinen toimija. Brasilian ratkaiseva rooli Etelä-Amerikan kansojen liiton (UNASUR) perustamisessa on vain yksi esimerkki maan saavutuksista ja ansaitsee selkeän tunnustuksen, niin kuin myös Brasilian pyrkimykset tukea ja edistää demokratiakehitystä joissakin Latinalaisen Amerikan maissa.
<P>
Olen esittelijän kanssa samaa mieltä siitä, että Brasilialla ja Euroopan unionilla on samat arvot demokratian, oikeusvaltion ja ihmisoikeuksien edistämisen suhteen ja ne noudattavat samoja markkinatalouden periaatteita. Siksi on selvää, miksi Brasilia on keskeinen kumppani Euroopan unionille.
<P>
Brasilia on saanut useita vuosia nauttia talouskasvusta, jonka toivon jatkuvan ilman suurempia notkahduksia käynnissä olevan tuhoisan talouskriisin jälkeenkin. Valitettavasti Brasilian taloudellinen kehitys ja varallisuuden kertyminen ei ole kuitenkaan poistanut köyhyyttä. Kuten mietinnössä todetaan, Brasiliassa on yhä paljon köyhiä, ja surullinen tosiasia on, että vauraus keskittyy kulttuurisin ja rodullisin perustein tietyille kansanosille. On syytä korostaa, että 65 prosenttia köyhimmistä brasilialaisista on mustia tai useampaa etnistä alkuperää, kun taas 86 prosenttia hyväosaisimmasta luokasta on valkoisia. Pidin hyvänä presidentti Lulan ajatusta, että hänen hallituksensa ei tulisi taistella vaurautta vaan nimenomaan köyhyyttä vastaan. Olen vakuuttunut siitä, että EU:n tuesta ja avusta olisi hyötyä, kun yritetään tehdä loppu kansan jakautumisesta erittäin köyhiin ja erittäin rikkaisiin.
<P>
Mutta jotta se voisi toteutua, Brasilia tarvitsee kehitysyhteistyövälineen puitteissa saatavilla olevaa rahoitustukea, jolla voidaan tukea vuosituhannen kehitystavoitteiden toteuttamista ja kestävää kehitystä. Samaan aikaan Euroopan unionin on keskityttävä estämään metsien hävittämistä. Se on tärkeä asia, sillä Brasiliassa on rikas mutta haavoittuvainen luonto. Meidän on kehitettävä vahvoja kumppanuuksia mutta myös koordinoitava toimiamme muiden avunantajien kanssa ja ryhdyttävä sanoista tekoihin erilaisten ympäristönsuojeluhankkeiden avulla.
<P>
Strategisen kumppanuutemme olisi tuettava myös vahvan brasilialaisen kansalaisyhteiskunnan kehittymistä, kannustettava yhteyksien luomista eurooppalaisten ja brasilialaisten kansalaisjärjestöjen, yrittäjien ja liike-elämän edustajien välille sekä edistettävä koulutus- ja kulttuurivaihtoa. Erasmus Mundus -ohjelman tai muiden kahden alueen välisten järjestelmien puitteissa tapahtuva korkea-asteen koulutusyhteistyö olisi nähtävä investointina maan kallisarvoisimpaan pääomaan, inhimillisiin voimavaroihin.
<SPEAKER ID="044" NAME="Roberta Angelilli" LANGUAGE="IT">
Arvoisa puhemies, hyvät kollegat, vuoropuhelu sekä poliittinen ja kaupallinen yhteistyö Brasilian kanssa on tärkeä tavoite Euroopalle - tavoite, jota on kehitettävä ja vahvistettava alkaen köyhyyden torjunnasta, etenkin lasten keskuudessa, ja edeten kaupallisiin sopimuksiin, joilla tuetaan kauppaa ja investointeja.
<P>
Strategisessa kumppanuudessa ei kuitenkaan voida sivuuttaa tiettyjä välttämättömyyksiä. Ensinnäkin tarvetta lisätä yhteistyötä korruption, järjestäytyneen rikollisuuden, rajat ylittävän rikollisuuden, huumekaupan, rahanpesun ja kansainvälisen terrorismin torjunnassa. Toiseksi tarvetta läheiseen yhteistyöhön oikeudellisissa asioissa, kuten karkotusmenettelyihin liittyvässä yhteistyössä ja tuomioistuinten päätösten vastavuoroisessa tunnustamisessa.
<SPEAKER ID="045" NAME="Raül Romeva i Rueda" LANGUAGE="ES">
Arvoisa puhemies, mielestäni on itsestään selvää, että emme voi sivuuttaa ympäröivää tilannetta, jossa keskustelemme tästä sopimuksesta. Euroopassa nykyinen kriisi vaikuttaa ennen muuta vientiin suuntautuneisiin aloihin, kun taas Meksikossa se vaikuttaa erityisesti niihin toimijoihin, jotka kärsivät eniten talouden hidastumisen seurauksista.
<P>
Tämänkaltaisen sopimuksen pitäisi hyödyttää molempia osapuolia, mutta tähänastisen kokemuksemme perusteella näyttää siltä, että näin ei aina ole. Euroopalle sopimus on erittäin hyödyllinen. Mielestäni se onkin ilmeistä, ja se näkyy selvästi, kun katsotaan tuloksia viimeisten kahdeksan vuoden ajalta, jolloin kauppa on ollut voimakkaasti ylijäämäistä EU:n eduksi.
<P>
Kauppavaje on kasvanut 80 prosentilla, mikä tarkoittaa, että Meksiko on nyt hyvin riippuvainen Euroopasta. On olemassa kuitenkin myös muita riskejä, joita ei pidä unohtaa. Tosiasia on, että useimmilla EU:n tekemillä investoinneilla on myöhemmin myönteisiä vaikutuksia myös Euroopan kannalta. Tarkoitan, että suuri osa viennistä tapahtuu yritysten sisällä.
<P>
En väitä, että se olisi välttämättä huono asia, mutta muistutan, että meidän on oltava varovaisia ja tiedostettava, että sillä voi myös olla hyvin kielteisiä seurauksia. Huolestuttavin seikka on kuitenkin ennen kaikkea joidenkin maiden pakkomielteinen liberalisointihalu, joka kätkeytyy tiettyihin tähän asiaan liittyviin asenteisiin. Pankkitoiminta esimerkiksi on yksi tärkeimmistä aloista, ja se on myös osoittautunut keskeiseksi kriisin ratkaisemisen kannalta, mutta Meksikossa 90 prosenttia pankkialasta on ulkomaisessa omistuksessa, 50 prosenttia eurooppalaisten käsissä.
<P>
Minusta se ei ole paras mahdollinen lähestymistapa tämänkaltaiseen sopimukseen. Sopimuksen tulisi korjata, tai se ei saisi ainakaan pahentaa näitä riskejä. Tähän asiaan liittyviä muutoksia ehdotamme muutamissa tarkistuksissamme.
<SPEAKER ID="046" NAME="Willy Meyer Pleite" LANGUAGE="ES">
Arvoisa puhemies, mietinnössä tuodaan epäilemättä esiin joitakin hyvin myönteisiä näkökohtia kumppanuudesta Brasilian kanssa. Monenvälisen yhteistyön lisääminen etenkin Yhdistyneiden Kansakuntien kansainvälisillä foorumeilla sekä ympäristöasioiden, kestävän kehityksen, metsä- ja vesivarojen hoidon ja koulutuksen alalla tehtävä yhteistyö sekä uusiutuviin energialähteisiin ja energiateknologiaan liittyvä yhteistyö ovat meidän mielestämme erittäin asianmukaisia ja myönteisiä vaatimuksia.
<P>
Maahanmuuttoasioiden osalta katson, että häpeällisestä direktiivistä huolimatta tällä kertaa mietinnössä puhutaan nimenomaan ihmisoikeuksista ja maahanmuuttajien oikeuksista, jolloin se on aivan paikallaan. Toinen tärkeä kohta on vuosituhannen kehitystavoitteiden saavuttamiseen tähtäävä yhteistyö sekä sosiaalinen yhteenkuuluvuus, johon liittyen Brasilia on osoittanut kaivattua johtajuutta köyhyyden vähentämiseen tarkoitetuissa toimissaan, joita toteutetaan "Bolsa Família" -ohjelman tai "perherahaston" kautta. Vielä yksi epäilemättä tärkeä osa kumppanuutta on Brasilian rooli yhtenä UNASURin kautta toteutettavan alueellisen yhdentymisprosessin johtajista. Toisin sanoen kumppanuuteen sisältyy koko joukko tärkeitä kohtia, mistä seuraa, että myös kansalaisyhteiskunnan pitäisi olla mukana neuvotteluissa.
<P>
Toisaalta mietinnössä on kohtia, joista emme pidä, ja sen vuoksi aiomme äänestää tyhjää. Ensinnäkin siinä suositellaan taloudellisen protektionismin lopettamista Brasiliassa. Luulen, että teksti laadittiin ennen talouskriisiä; nähdäkseni protektionismi on tänä päivänä tosiasia. Muutoksen tuulet, jotka puhaltavat kohti kriisin päättymistä tai lievittymistä, vievät epäilemättä siihen suuntaan, että hallitukset alkavat puuttua talouteen yhä enemmän. Luulen, että vapaiden markkinoiden aika on ohi, ja se on jättänyt jälkeensä kriisin, jonka seuraukset ovat ihmiskunnan historiassa ennennäkemättömiä.
<P>
Toinen hyvin tärkeä kohta, josta emme pidä, on se, että mietinnössä vaaditaan osallistumista ydintutkimushankkeisiin, etenkin ITER-lämpöydinreaktorihankkeeseen. Minusta se ei ole oikea ratkaisu meille, koska me emme kannata ydinvoimaa. Lisäämällä energiatehokkuutta ja uusiutuvien energialähteiden käyttöä voimme mielestäni tulla toimeen ilman sellaista energiamuotoa, joka on erittäin vahingollinen ihmiskunnalle. Tämä saa meidät hyvistä kohdista huolimatta äänestämään tyhjää.
<P>
Meksikoa käsittelevä mietintö on aivan eri asia, koska Brasilian kanssa kumppanuus on vielä käynnistämättä. Meksikon kanssa yhteistyötä on tehty strategisen assosiaatiosopimuksen puitteissa vuodesta 1997 lähtien, ja siksi meillä on jo tuloksia, joiden avulla voimme arvioida yhteistyön sujumista - sujuuko se siis toivotulla tavalla.
<P>
Aiomme äänestää tyhjää myös tästä mietinnöstä, useistakin syistä. Ensinnäkin katsomme, että mietinnössä sivuutetaan talouden kannalta kielteiset vaikutukset. On totta, että edistystä on tapahtunut, jos tarkastellaan asioita, joissa maan ihmisoikeustilanne on ollut huono, kuten naisten murhia. Mietintöön on esitetty tarkistuksia, jotka selkeyttävät ja parantavat tekstiä, mutta siinä on kohtia, joita emme pidä lainkaan onnistuneina. Tällä tarkoitan kaikkea, mikä liittyy vapaakauppasopimukseen ja sen vaikutuksiin Meksikon pienten tuottajien kannalta. Nyt ei ole hyvä aika Meksikolle, niin kuin ei millekään muullekaan maalle maailmassa nykyisen kriisin keskellä. Ulkomaiset investoinnit keskittyvät Meksikossa vain muutamille aloille eivätkä ne auta maan talouden laajentamisessa.
<P>
Ryhmämme, Euroopan yhtyneen vasemmiston konfederaatioryhmä / Pohjoismaiden vihreä vasemmisto, äänestää näin ollen tyhjää.
<SPEAKER ID="047" NAME="Bastiaan Belder">
IND/DEM-ryhmän puolesta. - (NL) Arvoisa puhemies, viime vuosina unioni on pyrkinyt solmimaan koko ajan enemmän strategisia kumppanuuksia kolmansien maiden kanssa. Se ei sinänsä huolestuta minua kovin paljon. Saattaa olla hyväksikin tehostaa kahdenvälisiä suhteita kumppanuuden avulla, mutta kyseiseen rakenteeseen liittyy ainakin kaksi riskiä.
<P>
Ensinnäkään Eurooppa ei voi julistaa jokaista maata strategiseksi kumppaniksi. Jos niin tehdään, mielestäni termi "strateginen" menettää silloin arvonsa. Siksi väitän, että ainoastaan kahdenväliset suhteet ratkaisevan tärkeisiin kumppaneihin olisi otettava tämän otsikon alle. Minun nähdäkseni tämän aamun keskustelun kohteista tämä määritelmä sopii paremmin Brasiliaan kuin Meksikoon.
<P>
Toiseksi minulla on joskus epämääräinen tunne, että nämä strategiset kumppanuudet ovat suurelta osin symbolisia. Ne ovat vain syy kutsua kokoon jälleen yksi huippukokous, jonka jälkeen asiat jäävät kutakuinkin ennalleen. Nämä kumppanuudet toimivat usein pelkkänä keskustelufoorumina. Konkreettiset tulokset jäävät usein puuttumaan.
<P>
Minulla on jossain määrin samanlainen tunne tästä Brasiliaa koskevasta parlamentin suositusluonnoksesta neuvostolle, josta keskustelemme huomenna. Tässäkin minulla on sellainen tunne, että yksittäisille ongelmille ei ole annettu riittävästi sijaa. Arvoisa puhemies, haluaisin havainnollistaa tätä ongelmaa kolmella esimerkillä suositusluonnoksesta.
<P>
Ensinnäkin suosituksessa todetaan jokseenkin harhaanjohtavasti, että kumppanuuden ei pidä toteutua unionin ja Mercosurin välisten suhteiden kustannuksella. Miten on mahdollista, että Euroopan unioni, joka aina esiintyy alueellisen yhteistyön kannattajana, voi antaa kahdenvälisten suhteidensa Brasiliaan nousta tärkeämmiksi kuin alueellinen yhteistyö Mercosurin kanssa? Unioni valitsee tässä painotuksensa väärin.
<P>
Koska olemme vahvasti mukana alueen asioissa, Euroopan unionin on tehtävä Brasilialle selväksi, että se pitää vahvaa Mercosuria tärkeänä, ja kannustettava sitä panostamaan itsekin voimakkaasti tähän yhteistyösopimukseen. Sen sijaan unioni on nyt ryhtymässä kahdenvälisiin neuvotteluihin Brasilian kanssa ja osoittaa sillä, että Mercosur on meille toisarvoinen.
<P>
Myöskään kaupan alalla suositusluonnos ei nähdäkseni ole tarpeeksi tiukkasanainen. Siinä vaaditaan yhteistyötä Dohan kierroksen saattamiseksi onnistuneesti päätökseen. Se on tietenkin hieno tavoite, mutta eikö olisi parempi ensin täsmentää, mitkä ovat tärkeimmät näkemyserot EU:n ja Brasilian välillä?
<P>
Markkinoille pääsy on merkittävä kysymys molemmille osapuolille. Uskon, että Dohan kierroksella on enemmän onnistumisen mahdollisuuksia, jos tämä asia ratkaistaan kahdenvälisellä tasolla. En väitä, että se olisi helppoa, mutta uskon sen olevan parempi etenemistapa kuin hienolta kuulostavien julistusten antaminen.
<P>
Olen tarkastellut suositusluonnosta myös geopoliittisten intressieni näkökulmasta. Siitä näkökulmasta minusta näyttää siltä, että suosituksessa ei riittävän selkeästi vaadita Brasiliaa omaksumaan johtavaa roolia alueella. Tähän ajatukseen päätän puheenvuoroni. Brasilian on seurattava myös alueen poliittista kehitystä, jonka mittarina toimii erityisesti sen naapurin, Venezuelan, pyrkimys hallita maanosaa.
<P>
Se ei olisi sen paremmin maanosan itsensä kuin Euroopan unioninkaan etujen mukaista. Venezuelan perustuslain muuttamista koskevan kansanäänestyksen ristiriitainen tulos osoittaa kyllin selvästi, ettei eurooppalaisista arvoista, kuten demokratiasta, olisi sen jälkeen paljon mitään jäljellä.
<SPEAKER ID="048" NAME="Jean-Claude Martinez" AFFILIATION="NI">
- (FR) Arvoisa puhemies, on toki hyvä, että meillä on strateginen kumppanuus, on Volkswagenin tehdas Pueblassa ja parlamentaariset sekavaliokunnat Chilen ja Meksikon kanssa, mutta kuten jäsen Salafranca Sánchez-Neyra totesi mietinnössään, realismia, yhteistyötä, keskusteluja maataloudesta, huumeista, naisten asemasta, vesiasioista ja niin edelleen on jatkunut jo 30 vuotta.
<P>
Meidän on mentävä pidemmälle. Tarvitaan lisää kunnianhimoa sekä Euroopan että Latinalaisen Amerikan puolelta. Meidän on asetettava selkeä tavoite, joka voisi olla esimerkiksi vuosi 2025. Yhdessä sukupolvessa, seuraavien 20 vuoden aikana, meidän on luotava kulttuurien liitto Euroopan ja Latinalaisen Amerikan välille, tai miksei jopa yhdentymiskehitystä!
<P>
Sen toteuttamiseen tarvitaan EuroLat, Euroopan ja Latinalaisen Amerikan yhdistävä parlamentaarinen elin. Tämän kehyksen sisällä tarvitaan ohjelmajulistus, päätöslauselma, jolla olisi samanlainen merkitys kuin toukokuun 8. päivällä 1950 on eurooppalaisille. Kootaan yhteen kansamme, voimavaramme, älymme, nuoret ja vanhat molemmin puolin ja luodaan viipymättä vapaan liikkuvuuden alue opiskelijoita, tutkijoita, intellektuelleja ja osaamista varten. Se tarkoittaisi automaattisesti myönnettävää kulttuuriviisumia. Malinche ei tarvitsisi viisumia mennäkseen opettamaan inkojen tai mayojen kieltä Cortésille. Se on ensimmäinen askel liittolaissuhteen luomisessa miljardin latinalaisamerikkalaisen kanssa, miljardin kristityn kanssa solmittava kansakuntien naimakauppa.
<P>
Tiedän oikein hyvin, että tämä saattaa vaikuttaa epärealistiselta, mutta jos unelma, jota tavoittelee, ei ole riittävän suuri, sen saattaa kadottaa näkyvistään.
<SPEAKER ID="049" NAME="Călin Cătălin Chiriţă" AFFILIATION="PPE-DE">
(RO) Haluan ilmaista tukeni jäsen Salafrancan mietinnölle. Olen sitä mieltä, että sen jälkeen, kun kokonaissopimus on pantu täytäntöön, meidän on siirryttävä korkeammalle, historialliselle tasolle Euroopan unionin ja Meksikon välisessä strategisessa kumppanuudessa.
<P>
Tästä kumppanuudesta on tullut välttämätön, kun otetaan huomioon, miten merkittävä rooli Meksikolla on maailman politiikassa ja taloudessa ja myös miten läheiset taloudelliset siteet sillä on Euroopan unioniin. Meksikossa on yli 100-miljoonainen väestö, se on maailman kymmeneksi suurin talousmahti ja G20-ryhmän jäsen.
<P>
Maailmanlaajuisten haasteiden, kuten talouskriisin ja ilmaston lämpenemisen vuoksi yhteistyö Meksikon kanssa osoittautuu varmasti hyödylliseksi. Sanomattakin on selvää, että haluamme uuden kumppanuuden virallistavan Euroopan unionin ja Meksikon vuosittaiset huippukokoukset saman mallin mukaisesti kuin Euroopan unionin suhteissa muihin strategisiin kumppaneihin.
<P>
Meidän on myös tuettava kumppanuuden parlamentaarista ulottuvuutta, joka toteutuu EU:n ja Meksikon parlamentaarisessa sekavaliokunnassa ja EuroLat-kokouksissa, joilla on ollut erityisen hyödyllinen rooli viime vuosina. Koska parhaillaan on käynnissä Euroopan luovuuden ja innovoinnin teemavuosi, minusta meidän olisi kiinnitettävä enemmän huomiota Euroopan unionin ja Meksikon väliseen yhteistyöhön tutkimuksen, kulttuurin ja koulutuksen alalla sekä tutkijoiden ja opiskelijoiden liikkuvuuteen.
<P>
Meksikolaiset ovat maailman suurin espanjankielinen kansa, jolla on samat kulttuuriset arvot kuin eurooppalaisilla, ja siten myös latinalaisen perintönsä kautta tiiviit siteet Romanian kulttuuriperintöön. Esimerkiksi heinäkuussa 2005 Romanian talonpoikaismuseossa Bukarestissa esillä olleessa näyttelyssä oli nähtävissä hämmästyttävää yhtäläisyyttä meksikolaisen nykytaiteen ja useiden romanialaisen nykytaiteen teosten välillä. Mielestäni Euroopan unionin toimielinten olisi hyödynnettävä laajemmin ja jatkuvammin sitä potentiaalia, jonka kulttuuri, koulutus ja taide tarjoavat kansojen lähentämisessä.
<P>
Lopuksi huomauttaisin, että strategisen kumppanuuden avulla pitäisi pystyä myös takaamaan Meksikoon matkustavien Euroopan kansalaisten turvallisuus. Meksiko tarjoaa poikkeuksellisen laajat mahdollisuudet matkailuun. Sillä on upeat historialliset kulttuuriaarteet, ja se on myös monien eurooppalaisten suosikkikohde. Matkailijat eivät kuitenkaan saa joutua vaaraan tietyillä alueilla rehottavan rikollisuuden ja korruption vuoksi. Rikosten torjunta voisi tehostua Meksikon, Euroopan unionin ja Yhdysvaltojen kolmenvälisen yhteistyön avulla.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Mielestäni Euroopan unionin ja Meksikon sekä Euroopan unionin ja Brasilian väliset yhteistyösopimukset ovat ensiarvoisen tärkeitä. Näiden yhteistyösopimusten on perustuttava demokratian, oikeusvaltion ja ihmisoikeuksien kunnioittamisen kaltaisiin arvoihin.
<P>
Haluaisin korostaa, että Euroopan unionin ja näiden kahden maan olisi tehostettava toimiaan tieteen ja teknologian siirron edistämiseksi, jotta niiden välille syntyisi todellista yhteistyötä ilmastonmuutoksen torjunnassa ja ympäristönsuojelun parantamisessa. Pienille ja keskisuurille yrityksille tarkoitetulla laaja-alaisella tukiohjelmalla (PIAPYME) parannetaan oleellisesti näiden maiden taloudellista ja sosiaalista kehitystä. Etenkin nykyisessä maailmanlaajuisessa talouskriisissä on tärkeää pystyä luomaan ja säilyttämään työpaikkoja sekä jatkaa työtä vuosituhannen kehitystavoitteiden saavuttamiseksi.
<P>
Euroopan yhteisön ja Meksikon yhdysvaltojen välistä tiettyjä lentoliikenteen näkökohtia koskevaa sopimusta käsittelevän mietinnön esittelijänä haluan korostaa mainitun sopimuksen merkitystä. Se edistää vapaata kilpailua lentoliikenteen alalla. Meksiko voi syrjimättömin perustein määrätä tarvittaessa veroja, tulleja tai muita maksuja sen alueella toimitetulle polttoaineelle, jota käytetään Euroopan yhteisön jäsenvaltion nimeämän lentoliikenteen harjoittajan ilma-aluksessa, joka liikennöi Meksikon alueella sijaitsevan paikan ja jonkin toisen Amerikassa sijaitsevan valtion alueella sijaitsevan paikan välillä.
<P>
Haluan mainita, että tämä asia on äärimmäisen tärkeä etenkin kasvihuonekaasujen päästökauppajärjestelmän täytäntöönpanon kannalta. Lisäksi näillä kahdella maalla, Brasilialla ja Meksikolla, on erityisen tärkeä rooli Kioton pöytäkirjan jälkeisen sopimuksen aikaansaamisessa, jonka allekirjoittamisen odotamme tapahtuvan joulukuussa Kööpenhaminassa.
<SPEAKER ID="051" NAME="Monica Frassoni" AFFILIATION="Verts/ALE">
(IT) Arvoisa puhemies, hyvät kollegat, Vihreät / Euroopan vapaa allianssi -ryhmä äänestää Brasilian kumppanuutta käsittelevää mietintöä vastaan ja Meksikon kumppanuutta käsittelevän mietinnön osalta tyhjää. Se ei ole meille mikään ilo, mutta me katsomme, että tämä äänestysratkaisu osoittaa selkeästi tyytymättömyytemme käytäntöihin, joita olemme arvostelleet jo jonkin aikaa. Esimerkiksi Brasilian osalta kumppanuuskysymys ratkaistaan lisäämällä Mercosurin polkumyyntiä. Siinä keskitytään meidän mielestämme vääriin painopistealueisiin; komission jäsen FerreroWaldner mainitsi esimerkiksi biopolttoaineet, mutta päätöslauselmassa luetellaan koko joukko erilaisia näkökohtia ydinvoimasta sekä hiilen talteenotosta ja varastoinnista, eli hiilestä siis. Brasilian kaltaisen maan pitäisi kuitenkin sen sijaan tehdä yhteistyötä meidän kanssamme uusitutuvien energialähteiden ja energiansäästön kehittämiseksi.
<P>
Meksikon osalta olemme puolestaan jättäneet käsiteltäväksi joitakin tarkistuksia; lisäksi esittelijä on ottanut vastaan joitakin tekemiämme ehdotuksia, jotka koskevat lähinnä ihmisoikeuksia. Strategisen kumppanuuden ja parlamentaarisen vuoropuhelun pitäisi kuitenkin meidän mielestämme keskittyä ajankohtaisiin poliittisiin aiheisiin. Päällimmäisenä poliittisella asialistalla ovat kuitenkin tällä hetkellä maata koetteleva vakava talouskriisi, maahanmuuttajien palauttamiseen liittyvät ongelmat sekä tietenkin väkivalta ja järjestäytynyt rikollisuus. Mielestäni kumppanuuden tulisi keskittyä paljon, paljon selkeämmin niihin eikä sellaisiin asioihin, joita me varmasti pidämme vähemmän tärkeinä.
<P>
Arvoisa puhemies, sanon vielä muutaman sanan parlamenttien välisestä vuoropuhelusta, jota me kaikki tietenkin pidämme erittäin tärkeänä: uskon ja toivon, että seuraavassa EuroLat-kokouksessa pystytään löytämään ulospääsy siitä varsin muodollisesta ja suoraan sanoen hyödyttömästä toimintamallista, jota monet kokouksemme ovat noudattaneet, ja toivon vilpittömästi, että sillä on myös vaikutusta kansalliseen keskusteluun kyseisissä maissa.
<SPEAKER ID="052" NAME="Ilda Figueiredo" AFFILIATION="GUE/NGL">
(PT) Latinalaisessa Amerikassa tapahtuvien muutosten olisi rohkaistava Euroopan unionia luomaan uudet yhteistyösuhteet Latinalaisen Amerikan maiden kanssa. Huomiota olisi kiinnitettävä entistä enemmän sosiaalisiin ja kulttuurisiin näkökohtiin sekä kehityksen tukemiseen keskinäisen kunnioituksen ilmapiirissä erilaisista kehitystasoista ja erilaisista poliittisista valinnoista huolimatta. Valitettavasti nämä ovat sivuseikkoja Euroopan unionin tekemissä ehdotuksissa.
<P>
Yleisesti ottaen keskeisimmät intressit ovat taloudellisia, niiden tavoitteena on turvata suurten eurooppalaisten taloudellisten ja rahoitusalan ryhmittymien toiminta. Yhteiskunnalliset organisaatiot ovat etenkin Brasiliassa yrittäneet kiinnittää huomiota tähän ongelmaan. Sen saimme huomata suhteista Mercosuriin vastaavan valtuuskunnan viimeisimmällä vierailulla Brasiliaan. Aikana, jolloin esimerkiksi suurin osa Meksikon väestöstä kärsii vakavan taantuman seurauksista ja jolloin valtaosa Meksikon pankkisektorista on ulkomaisten yritysten, erityisesti eurooppalaisten pankkien hallussa, on valitettavaa, että Euroopan unioni käyttää Meksikon kanssa tekemäänsä sopimusta enemmänkin porttina Yhdysvaltoihin kuin keinona tukea paikallista kehitystä. Näin se on mukana tuhoamassa Meksikon pieniä ja keskisuuria yrityksiä ja maan tuotantorakennetta, etenkin teollisuuden rakennetta, vaatimalla itsepintaisesti vapaakauppaa, strategisten alojen liberalisointia ja välttämättömyyshyödykkeiden, kuten vesihuollon, kaupallistamista.
<P>
Siksi meidän on tarkistettava perin pohjin EU:n suhtautumista kumppanuussopimuksiin siten, että jatkossa etusija annetaan yhteistyölle sekä taloudelliselle ja sosiaaliselle kehitykselle. Näin voimme auttaa työntekijöille asianmukaiset oikeudet tarjoavien työpaikkojen luomisessa, sosiaalisen edistyksen takaamisessa, alkuperäiskansojen oikeuksien edistämisessä sekä metsien ja biologisen monimuotoisuuden suojelussa. Samalla tunnustamme Latinalaisen Amerikan maiden luovuttamattoman oikeuden korkealaatuisiin julkisiin palveluihin ja taloutensa strategisten alojen valvontaan ja kunnioitamme kansan valitsemien toimielinten päätöksiä.
<SPEAKER ID="053" NAME="Luca Romagnoli" AFFILIATION="NI">
(IT) Arvoisa puhemies, arvoisa komission jäsen, hyvät kollegat, väittäisin, niin kuin monesti aiemminkin, että yhteistyösuhteen vahvistaminen Latinalaisen Amerikan kanssa on strateginen siirto EU:lta. Suhteen tiivistämistä perustellaan, niin kuin nyt esimerkiksi Salafrancan mietinnössä, paitsi historiallisilla ja kulttuurisilla siteillä ja yhteisillä arvoilla, myös sillä, että se tarjoaa - niin kuin esittelijä aivan oikein toteaa - mahdollisuuksia monialaiseen, alueiden väliseen ja alueiden sisäiseen kehitykseen molemmin puolin.
<P>
Suhtaudunkin sen vuoksi myönteisesti ehdotuksiin kaupan ja investointien lisäämisestä EU:n ja Brasilian välillä, mutta mietin, millaisia parannuksia olisi mahdollista tehdä oikeudelliseen ja ympäristöyhteistyöhön, ihmisoikeuksien tunnustamiseen ja EU:hun usein levittäytyvän järjestäytyneen rikollisuuden torjuntaan. Nämä alueet ovat aivan yhtä tärkeitä. Maahanmuuttoa ja maastamuuttajien rahalähetyksiä on myös selvitettävä, sillä on päivänselvää, että pimeällä työllä ja muulla laittomalla toiminnalla hankittua tuloa viedään laittomasti maasta. Maahanmuuton osalta kysyisin, mitä takeita voimme saada valtiolta, joka suojelee sellaisia rikollisia kuin Cesare Battisti ja "taikuri" Mário Pacheco do Nascimiento. Tämä esimerkki yksistään selittää, miksi vastustan ehdottomasti viisumivapaussopimusta koskevien neuvottelujen avaamista Euroopan unionin ja Brasilian välillä.
<SPEAKER ID="054" NAME="José Ribeiro e Castro" AFFILIATION="PPE-DE">
(EN) Arvoisa puhemies, koska puheenjohtajavaltio Tšekin edustaja ei ole paikalla, puhun englanniksi, koska uskon, että sillä tavoin viestini menee pikemmin perille.
<P>
Haluan kiinnittää huomionne Brasilian kumppanuutta koskevan suositusehdotuksen 1 kohdan 1 alakohtaan sekä monikielisyyttä käsittelevään komission tiedonantoon syyskuulta 2008.
<P>
Tosiasia on, että jos haluamme luoda ja kehittää strategista kumppanuutta Brasilian kanssa, meidän on puhuttava portugalia. Kun menemme Yhdysvaltoihin tai Australiaan, puhumme englantia; kun menemme Meksikoon tai Kolumbiaan, puhumme espanjaa; kun menemme Brasiliaan tai Angolaan, puhumme portugalia; kun menemme Senegaliin tai Norsunluurannikolle, puhumme ranskaa. Se on avain viestintään; se on avain liiketoimintaan.
<P>
Siitä tulee mieleen asia, josta puhuin muutama vuosi sitten. Puhuin "eurooppalaisista maailmankielistä", portugaliksi linguas europeias globais. Tarkoitan sitä, että joillakin eurooppalaisilla kielillä on kyky synnyttää hyvin läheisiä ja tiiviitä yhteyksiä eri puolille maailmaa, ja näitä kieliä ovat: englanti, espanja, portugali, ranska ja vähemmässä määrin ja hieman eri perustein myös saksa ja italia. Komissio ymmärsi tämän täysin ja sisällytti sen tiedonantoonsa, mutta valitettavasti neuvostossa asiasta syntyi väärinkäsitystä - pääasiassa saksalaisten taholta, uskoisin - ja neuvosto lievensi linjaansa tässä asiassa.
<P>
Minun täytyy selventää, että tämä ei suinkaan vaikuta millään tavalla unionin virallisten kielten yhtäläiseen asemaan. Siinä on kysymys monikielisyyden sisäisestä ulottuvuudesta. Olemme kaikki samaa mieltä siitä, että jokaisella kansalaisella on oikeus puhua, lukea ja saada vastauksensa omalla äidinkielellään. Tämä tuo kuitenkin uuden lisän monikielisyyden laajaan ulkoiseen ulottuvuuteen. Se, että meillä on nämä eurooppalaiset maailmankielet nykyajan globalisoituneessa maailmassa, globaalissa taloudessa, tässä kulttuurisessa, taloudellisessa, sosiaalisessa ja poliittisessa maailmankylässä, on koko EU:lle valtava etu, joka meidän on tiedostettava ja jota meidän on hyödynnettävä mahdollisimman hyvin. Siksi pyydän, että nämä kielet otetaan asianmukaisesti käyttöön nuorille suunnatuissa ulkomaanpalveluissa ja että niitä myös opetetaan kouluissamme yhteisenä voimavarana, toisena, kolmantena tai neljäntenä kielenä. Sillä kuten suhteemme Brasiliaan osoittaa, nämä kielet lisäävät EU:n kykyä luoda suhteita eri puolille maailmaa: mennä mukaan, jakaa aidosti kokemuksia, kuulua samaan joukkoon. Tämä on vetoomukseni neuvostolle, ja kiitän esittelijää hänen tuestaan tässä asiassa.
<SPEAKER ID="055" NAME="Vladko Todorov Panayotov" AFFILIATION="ALDE">
(BG) Arvoisa puhemies, hyvät kollegat, haluan aivan ensin onnitella jäsen Salafranca Sánchez-Neyraa erinomaisesta mietinnöstä, joka käsittelee niinkin tärkeää aihetta kuin maailmanlaajuista yhteistyötä strategisten kumppaneidemme kanssa. Globalisaatio ei tuo meille pelkkiä hyötyjä, vaan se tekee meidät myös alttiimmiksi maailmanlaajuisille kriiseille ja uhkille. Siksi strategisten kumppaneiden määrittely ja yhteistyön vahvistaminen maailmanlaajuisesti antaa meille mahdollisuuden selvitä nykyisistä ja tulevista haasteista. Korostamme mietinnössä, että Eurooppa on Meksikon toiseksi suurin kumppani Yhdysvaltojen jälkeen. On syytä korostaa, että Eurooppa pitää Meksikoa tärkeänä kumppanina raaka-aineiden toimituksessa. Raaka-ainetoimitusten turvaaminen on erityisesti yksi Euroopan kestävää kehitystä tukevista avaintekijöistä. Euroopalla puolestaan on johtava rooli ympäristönsuojelussa ja ympäristöystävällisten teollisuuden ratkaisujen käyttöönotossa.
<P>
Strateginen kumppanuus Meksikon kanssa vahvistaa kahdenvälisiä suhteita. Sen erityisenä tavoitteena on tehostaa teknologian ja raaka-aineiden kauppaa sekä tarjota hyvä perusta kahdenväliselle yhteistyölle ympäristönsuojelun alalla. Näiden tavoitteiden saavuttamiseksi meidän on kehitettävä ja parannettava alakohtaisia ohjelmia, joihin tieteellisen osaamisen ja teknologian siirron menetelmät ja toimenpiteet perustuvat, koska yhteistyö voi toteutua vain yksityiskohtaisten toimien avulla. Lisäksi tieteellisen osaamisen ja teknologian siirto on mahdotonta ilman koulutusvaihtoa ja tieteellisten tutkimuskeskusten verkoston perustamista. Siksi vaadin kahdenvälisen yhteistyön laajentamista myös koulutuksen ja innovaatioiden alalla. Kiitos mielenkiinnostanne.
<SPEAKER ID="056" NAME="Reinhard Rack" AFFILIATION="PPE-DE">
(DE) Arvoisa puhemies, onneksi aika, jolloin Latinalaista Amerikkaa pidettiin Yhdysvaltojen takapihana, on ollut mennyttä jo kauan sitten. Nykyään näemme kyseisen alueen hyvin eri tavalla, ja Euroopalla ja Latinalaisella Amerikalla on paljon yhteisiä näkemyksiä ja yhteisiä kiinnostuksen kohteita, joiden vuoksi on perusteltua laajentaa strategisia kumppanuuksiamme myös tälle alueelle.
<P>
Edellisissä puheenvuoroissa on jo mainittukin ilmastonmuutos, energiapolitiikka, rahoituskriisi, huumekauppa ja niin edelleen. Tässä suhteessa meillä on paljonkin yhteisiä näkemyksiä ja yhteisiä kiinnostuksen kohteita. On hyvä, että teemme monenvälistä yhteistyötä tällä alueella. On hyvä, että teemme myös kahdenvälisiä sopimuksia. On kuitenkin tärkeää, että yhteistyösuhde on molempien osapuolten kannalta tasapainoinen.
<P>
Jos siis saamme aikaan viisumivapauden, meidän on pohdittava myös, miten käsittelemme karkotuksia, luovutussopimuksia ja vastaavia kysymyksiä, jotta ...
<P>
(Puhemies keskeytti puhujan.)
<SPEAKER ID="057" NAME="Marcin Libicki" AFFILIATION="UEN">
(PL) Arvoisa puhemies, haluaisin huomauttaa, että tänään aamupäivällä keskustelimme Euroopan unionin ja Brasilian ja Meksikon kaltaisten maiden välisestä kumppanuudesta. Keskustelimme tänä aamuna myös itäisestä kumppanuudesta. Haluaisin korostaa mahdollisimman painokkaasti - ja suuntaan sanani erityisesti komission jäsenelle Ferrero-Waldnerille - että keskustellessamme Euroopan unionin ulkopolitiikasta tai ulkosuhteista, kuten EU:n suhteista Brasiliaan, Meksikoon tai Pohjois-Afrikan maihin, keskustelumme ovat jossain määrin irrallaan todellisuudesta. Toisaalta kun keskustelemme suhteistamme itään, kyse on Euroopan unioniin vaikuttavista perustavanlaatuisista kysymyksistä. Vastaavasti kun keskustelemme kumppanuudestamme Turkin kanssa ja maan mahdollisesta EU-jäsenyydestä, olemme perustavanlaatuisten asioiden äärellä. Kun keskustelemme suhteistamme Valko-Venäjään, Ukrainaan ja Venäjään kaasutoimitusten osalta tai Georgian kysymyksestä, keskustelemme asioista, jotka ovat ratkaisevan tärkeitä EU:lle ja jotka voivat syöstä Euroopan unionin vakavaan kriisiin.
<SPEAKER ID="058" NAME="Bogusław Rogalski" LANGUAGE="PL">
Arvoisa puhemies, Brasilian rooli sekä kansainvälisellä että alueellisella näyttämöllä kasvaa vuosi vuodelta. Sen seurauksena maasta on tullut yksi Euroopan unionin tärkeimmistä kumppaneista. Historiallisten, kulttuuristen ja taloudellisten siteiden tulisi tarjota perusta EU:n ja Brasilian strategisen kumppanuuden piiriin kuuluville toimille. Keskeisiin kysymyksiin, joihin poliittisen vuoropuhelun olisi keskityttävä, tulisi kuulua yhteisten strategioiden laatiminen maailmanlaajuisia haasteita vastaan. Sellaisia ovat esimerkiksi turvallisuuskysymykset, ihmisoikeudet, rahoituskriisi ja kenties tärkeimpänä köyhyyden torjunta.
<P>
Meidän olisi myös pyrittävä monipuolistamaan toimiamme, jotta estettäisiin Etelä-Amerikan alueelliset konfliktit. Painopisteenämme tulisi olla kahdenvälisen yhteistyön vahvistaminen kaupan alalla sekä Brasilian metsien - maailman keuhkojen - suojelu. Strategisen kumppanuuden tulisi helpottaa pysyvän foorumin luomista Euroopan unionin ja Brasilian väliselle vuoropuhelulle.
<SPEAKER ID="059" NAME="Charles Tannock" AFFILIATION="PPE-DE">
(EN) Arvoisa puhemies, EuroLatin jäsenenä suhtaudun myönteisesti EU:n strategiseen kumppanuuteen Brasilian ja Meksikon kanssa, jotka ovat molemmat kukoistavia demokratioita. Ulkopolitiikan asiantuntijat puhuvat paljon BRIC-maista - joita ovat Brasilia, Venäjä, Intia ja Kiina - ja Brasilia tosiaan onkin nopeasti kehittyvä maailmanlaajuinen toimija.
<P>
Presidentti Lula on osoittanut malttia hallinnossaan ja toiminut vakauttavana voimana vastapainoksi populistisille kansankiihottajille, kuten Venezuelan Chávezille ja Bolivian Moralesille. Luottolama ja hyödykkeiden hintojen lasku koettelee nyt Brasiliaa. Meksikoon vaikuttaa lisäksi öljynhintojen voimakas lasku. Nämä kaksi maata ovat saaneet nauttia vakaudesta. Kiitän myös Meksikon presidentti Calderónin työtä. Hänkin ansaitsee tukemme taistelussaan huumekartelleja vastaan.
<P>
Nämä kaksi maata, jotka ovat molemmat sekä NAFTAn että Mercosurin jäseniä, ovat voimatekijöitä alueellaan ja avainasemassa suhteissamme Latinalaiseen Amerikkaan.
<SPEAKER ID="060" NAME="Carlo Fatuzzo" AFFILIATION="PPE-DE">
(IT) Arvoisa puhemies, arvoisa komission jäsen, hyvät kollegat, kymmenen sekuntia. Jokin aika sitten osallistuin kokoukseen, jonka aiheena olivat eläkkeet, eläkemaksut ja se, miten pitkään eläkeläiset nauttivat eläkettä ennen siirtymistään vihreämmille niityille. Tilaisuuden yhteydessä julkaistiin maiden ranking-lista, jossa maat oli luokiteltu sen mukaan, kuinka monta vuotta eläkkeitä keskimäärin maksetaan. Meksikoa pidettiin malliesimerkkinä. Miksi? Koska eläkeläiset elivät keskimäärin kuusi kuukautta eläkkeelle päästyään ja nostettuaan ensimmäisen eläkkeensä, ja se oli siis ennätys. Toisin sanoen sitä pidettiin parhaana maana ...
<P>
(Puhemies keskeytti puhujan.)
<SPEAKER ID="061" NAME="Mairead McGuinness" AFFILIATION="PPE-DE">
(EN) Arvoisa puhemies, kannatan täysin tämän mietinnön 1 kohdan e alakohtaa, jossa puhutaan sellaisen kumppanuuden tarpeesta, jolla käsitellään globaaleja haasteita, kuten ilmastonmuutosta, energian toimitusvarmuutta sekä köyhyyden ja syrjäytyneisyyden torjumista.
<P>
Olen kuitenkin huolissani WTO-sopimuksista - tai mahdollisista sopimuksista - EU:n viljelijöiden ja elintarvikkeiden tuottajien näkökulmasta. Kuten tiedätte, elintarvikkeiden tuotantovaatimuksista käytiin kova kiista, ja komissio päätti lopulta, että se ei voinut sallia brasilialaisen naudanlihan tuontia Euroopan unioniin, ennen kuin se täyttää meidän tuotantovaatimuksemme. Kiitän tuosta päätöksestä ja olen sitä mieltä, että meidän pitäisi tehdä samoin kaikkien hyödykkeiden kohdalla. Emme voi odottaa tuottajiemme täyttävän vaatimuksia, joita kolmannet maat eivät täytä. Jos sellainen jatkuu, emme saa tuottajiamme yhteistyöhön WTO-sopimuksen puolesta.
<SPEAKER ID="062" NAME="Benita Ferrero-Waldner">
komission jäsen. - (ES) Arvoisa puhemies, annan joskus myöten monikielisyydelle ja yritän nyt puhua espanjaa.
<P>
Ensinnäkin haluaisin selittää jäsen Belderille, miksi olemme valinneet strategisen kumppanuuden. Minusta on ensinnäkin hyvin tärkeää käsittää, että asianomaiset maat ovat itse hyvin kiinnostuneita kumppanuudesta. Luonnollisesti kyse on poliittisesta päätöksestä, joka perustuu tiettyihin kriteereihin. Esimerkiksi Meksiko on tärkeä silta pohjoisen ja etelän välillä ja vakauttava tekijä, vaikka maan sisällä onkin ongelmia.
<P>
Toiseksi se on tällä hetkellä G20-ryhmän jäsen, ja jäsen Mannille vastatakseni, toivon tietenkin, että näin on myös tulevaisuudessa.
<P>
Kolmanneksi sekä Meksiko että Brasilia ovat vahvasti sitoutuneet maailmanlaajuisiin kysymyksiin, joiden ratkaiseminen on mahdollista vain yhteistyössä. Sellaisia kysymyksiä ovat erityisesti ilmastonmuutos ja talouskriisi. Siksi minun mielestäni ajatus strategisesta kumppanuudesta on perusteltu: ei tietenkään koko maailman kanssa, vaan maailman merkittävimpien toimijoiden kanssa.
<P>
Lisäksi on monia pienempiä tai erityisempiä, alakohtaisia kysymyksiä, joista haluaisin mainita muutamia.
<P>
Tosiasia on, että keskustelemme näiden maiden kanssa monista vaikeista kysymyksistä, kuten huumeista, korruptiosta, terrorismista ja järjestäytyneestä rikollisuudesta. Järjestämme johtavien virkamiesten tasolla ja myös ministeritasolla kokouksia, joissa pohdimme, mitä näiden maiden auttamiseksi voidaan tehdä, sekä jaamme kokemuksia.
<P>
Olemme perustaneet Meksikon kanssa yleiseen turvallisuuteen keskittyvän foorumin, jossa käsitellään erityisesti korruptioon liittyviä ongelmia. Selvitämme yhteistyömahdollisuuksia useilla aloilla, kuten poliisikoulutuksessa, vankiloiden toimintatavoissa sekä ihmiskaupan, huumeiden, asekaupan, tietokonerikollisuuden ja rahanpesun torjunnassa. Minusta on hyvin tärkeää jatkaa keskusteluja näistä erityiskysymyksistä.
<P>
Kysymykseen siitä, voisiko meillä olla enemmän kokouksia, voin sanoa, että yritämme järjestää korkeimman tason kokouksen tänä vuonna, mutta se riippuu myös puheenjohtajavaltiosta ja siitä, sisällyttääkö se tämän asian asialistalleen. Toivon sen toteutuvan vuoden loppupuolella. Joka tapauksessa meillä on Prahassa ministerikokous, jossa käsitellään Mercosuriin liittyviä kysymyksiä sekä strategista kumppanuutta Meksikon ja Brasilian kanssa. Kumpaakaan ei ole suljettu pois, koska olemme koettaneet tehdä kovasti työtä Mercosurin kanssa tehtävän sopimuksen hyväksi, mutta kuten kaikki tiedätte, emme me eivätkä Mercosur-maat, etenkään Brasilia ja Argentiina, ole vielä valmiita allekirjoittamaan sopimusta, kun vielä ei tiedetä, mihin suuntaan Dohan prosessi etenee. Olemme koko ajan edenneet rinta rinnan Dohan prosessin kanssa.
<P>
Tietenkin Prahassa järjestetään toukokuussa myös toinen ministerikokous, ja sielläkin pyrimme kaikin keinoin ratkaisuun, mutta luulen, että emme vielä pääse eroon tästä haasteesta.
<P>
Maahanmuuttokysymys on myös erittäin tärkeä, ja minusta meillä on käynnissä tasapainoinen ja vastakkainasetteluja välttävä vuoropuhelu Meksikon kanssa esimerkiksi palauttamista koskevan direktiivin osalta. Arvostamme suuresti sitä, että Meksiko on reagoinut hyvin myönteisesti ja ymmärtäväisesti aiheeseen, joka on hyvin mutkikas, kuten kaikki tiedämme, ja jossa meidän on noudatettava tietenkin ihmisoikeuksia mutta myös otettava huomioon maidemme erityistarpeet. Uskoakseni tämä on huomioitu.
<P>
Haluaisin myös muistuttaa, että isommat asiat ovat meillä aina pöydällä. Esimerkiksi viime joulukuussa presidentti Sarkozy, presidentti Lula ja puheenjohtaja Barroso keskustelivat erityisesti talouskriisistä ja sen ratkaisemisesta, mutta samalla puhuttiin myös uusiutuvasta energiasta, jonka alalla teemme jo nyt yhteistyötä Brasilian kanssa toisen sukupolven biopolttoaineiden kehittämiseksi.
<P>
Aiomme myös vuonna 2009 ensimmäistä kertaa käynnistää ihmisoikeusvuoropuhelun, jossa käsitellään alkuperäiskansojen oikeuksia, joka on myös yksi ihmisoikeusneuvoston työn painopistealueista.
<P>
Luulen, että lopetan tähän, arvoisa puhemies, koska esiin tuli niin paljon asioita, että en voi käsitellä kaikkia niistä.
<SPEAKER ID="064" NAME="José Ignacio Salafranca Sánchez-Neyra" LANGUAGE="ES">
Arvoisa puhemies, tämän keskustelun päätteeksi haluan sanoa vain, että päätös myöntää Meksikolle ja Brasilialle strategisen kumppanin asema on oikea ja merkitsee samalla laadullista edistysaskelta suhteissamme kyseisten maiden poliittisen, taloudellisen, strategisen ja väestöllisen tärkeyden vuoksi. Minun nähdäkseni nämä maat ovat EU-kumppaneiden kärkikaartia yhdessä muiden maailmanlaajuisten kumppaneiden, kuten Yhdysvaltojen, Kiinan ja Venäjän, kanssa.
<P>
Arvoisa puhemies, Meksikon ja Brasilian välinen ero on tällä hetkellä se, että niin kuin arvoisa komission jäsen meille muistutti, Meksikolla on assosiaatiosopimus Euroopan unionin kanssa, kun taas Brasilialla sellaista ei vielä ole.
<P>
En yhdy tämän assosiaatiosopimuksen tuloksista esitettyihin arvioihin. EU:n ja Meksikon assosiaatiosopimus on ollut menestys, kuten parlamentaarista sekavaliokuntaa johtava Erika Mann totesi. Se johtuu siitä, että Euroopan unioni tekee nämä sopimukset sillä tavoin, että kumppanimme, tässä tapauksessa Meksiko ja meksikolaiset, eivät edusta pelkkää markkina-aluetta, vaan tiettyä lähestymistapaa, joka perustuu tiettyihin periaatteisiin, arvoihin, edustukselliseen demokratiaan, ihmisoikeuksien kunnioitukseen ja oikeusvaltion periaatteisiin.
<P>
Mielestäni meidän olisi sen vuoksi nähtävä, että sopimus on piristänyt suhteitamme, joita nyt on tarkoitus vahvistaa tämän kahden alueen välisen strategisen kumppanuuden luonteen mukaisesti.
<P>
Arvoisa komission jäsen kertoi, että osapuolten seuraava kohtaaminen on Rion ryhmän kokouksessa, joka järjestetään puheenjohtajavaltio Tšekin isännöimän Prahan huippukokouksen yhteydessä tämän vuoden toukokuussa. Latinalainen Amerikka ja kumppanimme tarvitsevat meiltä mahdollisuuksia pikemmin kuin rahan jakamista, ja juuri tällaisen mahdollisuuden assosiaatiosopimukset tarjoavat.
<P>
Olen täysin tietoinen niistä rajoituksista, joita arvoisa komission jäsen mainitsi, sillä assosiaatiosopimuksen tekeminen, tässä tapauksessa Mercosurin kanssa, vaatii poliittista tahtoa molemmilta osapuolilta. Ymmärrän, että WTO:n Dohan kierros ja kahdenvälinen assosiaatiokehitys kulkevat rinta rinnan. Meksikon ja Chilen esimerkit osoittavat sen selvästi.
<P>
Siksi, arvoisa komission jäsen, meidän täytyy tehdä kaikkemme tämän strategisen assosiaatiosuhteen lujittamiseksi Euroopan unionin ja Latinalaisen Amerikan välillä. Nämä kumppanuudet Meksikon ja Brasilian kanssa antavat sille uutta pontta ja vievät sitä hyvän matkaa eteenpäin.
<SPEAKER ID="065" NAME="Maria Eleni Koppa">
esittelijä. - (EL) Arvoisa puhemies, haluan kiittää komission jäsentä Ferrero-Waldneria ja kaikkia kollegojani heidän kommenteistaan, jotka koskivat niitä kahta mietintöä, joista tänään keskustelemme. Olen jäsen Salafranca Sánchez-Neyran kanssa samaa mieltä siitä, että Latinalainen Amerikka on erittäin mielenkiintoinen ja tärkeä kumppani Euroopan unionin kannalta, ja meidän on näillä mietinnöillä viestitettävä selkeästi yhteistyöhaluamme etenkin näinä kriisiaikoina. Tarvitsemme mittavan kehyksen, joka voi kattaa kaikki kysymykset ja tarjota selkeitä vastauksia.
<P>
Haluan mainita vain muutaman seikan edelliseen keskusteluun liittyen. Ensinnäkin haluan korostaa, että suhteiden vahvistamisella ei missään tapauksessa ole tarkoitus heikentää Mercosuria. Päinvastoin katsomme, että strateginen kumppanuus Latinalaisen Amerikan suurimman ja kenties tärkeimmän maan, Brasilian, kanssa voisi antaa uutta pontta Mercosurille. Meidän on myös tehtävä täysin selväksi, millaisen rahoituskehyksen puitteissa suhteet Brasiliaan määritellään.
<P>
Lisäisin vielä, että Brasilia on osallistunut koko ajan aktiivisemmin yhteistyöhön Etelä-Amerikan ja Afrikan portugalinkielisten maiden kanssa ja voisi sen vuoksi tehdä aktiivisesti yhteistyötä myös Euroopan unionin kanssa tällä alalla.
<P>
Meidän on huolehdittava siitä, että etenkin näinä kriisiaikoina biopolttoaineiden kehittäminen ja elintarviketurva säilyvät tasapainossa.
<P>
Jäsen Weber nosti esiin kysymyksen epätasa-arvosta. Mielestäni presidentti Lulan hallitus on ottanut merkittäviä askeleita ongelman ratkaisemiseksi. Paljon on vielä tehtävää, mutta pohja on mielestäni rakennettu.
<P>
Lopuksi haluan mainita, että meidän on harkittava vakavasti EU:n ja Brasilian parlamentaarisen sekavaliokunnan perustamista, koska Brasilia on ainoa BRIC-maa, jonka kanssa meillä on tiivistetyt suhteet, joita ei ole institutionalisoitu.
<SPEAKER ID="066" NAME="Puhemies">
(IT) Keskustelu on päättynyt.
<P>
Äänestys toimitetaan tänään klo 12.00.
<P>
* * *
<SPEAKER ID="067" NAME="Ewa Tomaszewska" AFFILIATION="UEN">
(PL) Arvoisa puhemies, eilen Etelä-Saksassa sijaitsevassa Winnendenissä teini-ikäinen mielipuoli Tim Kretschner ampui koulussa 15 ihmistä, joista suurin osa oli lapsia. Yksi opettajista kuoli yrittäessään suojata oppilasta omalla kehollaan. Pyydän puhemiestä ilmoittamaan minuutin hiljaisuudesta ennen äänestystä tämän tragedian uhrien kunnioittamiseksi.
<SPEAKER ID="068" NAME="Puhemies">
(IT) Olen pahoillani, ette varmaankaan ollut istuntosalissa tuolloin, mutta tätä tapahtumaa muistettiin eilen minuutin hiljaisuudella, josta puhemiehemme ilmoitti. Pahoittelen, että ette ollut läsnä ettekä näin ollen tiennyt, että parlamentti oli jo viettänyt minuutin hiljaisuuden.
<P>

<P>
Kirjallinen lausuma (työjärjestyksen 142 artikla)
<SPEAKER ID="069" NAME="Flaviu Călin Rus  " AFFILIATION="PPE-DE">
kirjallinen. - (RO) Katson, että EU:n ja Brasilian strateginen kumppanuus hyödyttää molempia osapuolia. Euroopan unioni on nähdäkseni demokratian tukipylväs; Eurooppahan on kulttuurimme kehto. Strategisena kumppanina Brasilia on tasapainon ja vakauden linnake Latinalaisessa Amerikassa.
<P>
EU:n ja Brasilian suhteiden lujittaminen voi luoda yhteisen kehyksen, joka helpottaa näiden kahden toimijan kehitystä ja siten edistää asianomaisten alueiden yhteistyön lisääntymistä. EU:n ja Brasilian strategista kumppanuutta koskeva sopimus voi olla paitsi minun mielestäni myös esittelijän mielestä väline, joka auttaa edistämään demokratiaa ja ihmisoikeuksia. Lisäksi tämä kumppanuus voi osaltaan edistää hyvää hallintoa maailmanlaajuisesti sekä YK:ssa tehtävää hyvää yhteistyötä.
<P>
Tuen ehdotusta Euroopan parlamentin suositukseksi neuvostolle EU:n ja Brasilian strategisesta kumppanuudesta ja haluan onnitella esittelijää.
