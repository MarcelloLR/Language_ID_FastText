<CHAPTER ID="003">
YMP:n tulevaisuus vuoden 2013 jälkeen (keskustelu) 
<SPEAKER ID="007" NAME="Puhemies">
(ES) Esityslistalla on seuraavana George Lyonin maatalouden ja maaseudun kehittämisen valiokunnan puolesta laatima mietintö yhteisen maatalouspolitiikan tulevaisuudesta vuoden 2013 jälkeen.
<P>
Meillä on ilo toivottaa komission jäsen Dacian Cioloş tervetulleeksi istuntoon. Komissio valitsee jonkun komission jäsenistä osallistumaan tilapäisesti Strasbourgin istuntoihin, mutta mielestäni on osoitus merkillepantavasta vastuunkannosta, että käsiteltävänä olevasta aiheesta vastaava komission jäsen on läsnä ja osallistuu tähän keskusteluun. Mielestäni se on erittäin myönteinen seikka.
<SPEAKER ID="008" NAME="George Lyon">
esittelijä. - (EN) Arvoisa puhemies, aloitan esittämällä osanottoni saksalaisille kollegoilleni ja onnitteluni espanjalaisille kollegoilleni eilisiltaisen erinomaisen ottelun johdosta.
<P>
Haluaisin esittää kaksi mielestäni perustavaa laatua olevaa kysymystä, joihin meidän on vastattava YMP:n uudistuksen yhteydessä. Mikä on YMP:n tarkoitus? Miksi se on yhä olennaista 2000-luvulla? Näinä talouskriisin, velkaantuneen julkisen talouden ja säästöbudjettien aikoina on välttämätöntä, että YMP tarjoaa vastauksia näihin kysymyksiin, mikäli haluamme veronmaksajien jatkavan kaivattua tukea viljelijöillemme myös tulevaisuudessa.
<P>
Yksi keskeisistä yhteiskunnan kohtaamista haasteista koskee sitä, miten maailman kasvavaan elintarvikkeiden kysyntään vastataan. FAO on arvioinut sen kaksinkertaistuvan vuoteen 2050 mennessä. Suuri haaste on tietysti se, miten tuohon elintarvikkeiden kysynnän kaksinkertaistumiseen vastataan, kun ilmastonmuutoksen takia käytössä on vähemmän maatalousmaata, vettä ja energiaa. Miten me ratkaisemme tuon mahdottoman tehtävän ja vältämme täydellisen myrskyn, jota Yhdistyneen kuningaskunnan hallituksen tieteellinen pääneuvonantaja Sir John Beddington ennusti todetessaan vuonna 2009, että "ajaudumme täydelliseen myrskyyn vuonna 2030, koska kaikki nämä asiat tapahtuvat samaan aikaan"? Jos emme puutu tähän, odotettavissa on huomattavaa epävakautta, mellakoiden lisääntymistä ja mahdollisesti merkittäviä ongelmia kansainvälisessä muuttoliikkeessä, kun ihmiset muuttavat pois välttääkseen elintarvike- ja vesipulaa.
<P>
Niin mittava haaste tämä on. Uskon, että ilmastonmuutoksen torjuminen ja maataloustuotantomme kestävyyden parantaminen ovat tavoitteita, joiden on oltava etenevän uudistuksen ytimessä. Ne ovat välttämättömiä askeleita, mikäli haluamme jatkossakin taata Euroopan kansalaisten elintarviketurvallisuuden ja sen lisäksi vastata osaltamme maailmanlaajuiseen elintarvikkeiden kysyntään.
<P>
Uudistuksen pitäisi myös kannustaa vihreää kasvua pienimuotoisten uusiutuvien energialähteiden, kuten tuulivoiman, biomassan, biokaasun ja toisen sukupolven biopolttoaineiden, kehittämisen avulla. Se auttaisi luomaan uusia työpaikkoja ja tarjoamaan viljelijöille todellisia mahdollisuuksia monipuolistua ja ansaita ylimääräisiä tuloja. Meidän on myös vastattava vaatimukseen ympäristönsuojelun lisäämisestä varmistamalla, että viljelijöillä on mahdollisuus osallistua maatalouden ympäristöjärjestelmiin. Tavoitteena on, että tällainen järjestelmä kattaisi suurimman osan maatalousmaasta seuraavan uudistuksen kaudella. Käyttämällä ennemmin porkkanaa kuin keppiä - porkkanan käyttäminen kannustimena sääntöjen ja asetusten suuren kepin sijasta on erittäin tärkeä periaate - saadaan maanviljelijöiden hyväksyntä tälle toimintasuunnitelmalle.
<P>
Oikeudenmukaisuuden on myös oltava yksi uudistuksen keskeisistä vetureista: oikeudenmukainen sekä vanhoille että uusille jäsenvaltioille jaettaessa suoraa tukea eri puolille EU:ta; tukien jakaminen oikeudenmukaisesti maanviljelijöiden ja jäsenvaltioiden kesken lopettamalla menneiden vuosien tuotantoon perustuvat tuet vuoteen 2020 mennessä. Ei voi olla oikein ja perusteltua jatkaa tukia, jotka perustuvat noin kymmenen vuoden takaiseen maataloustoimintaan. Tarvitsemme myös kohtuullisen sopimuksen elintarvikeketjuun kuuluville viljelijöille, jotta he kykenevät vastaamaan myymäläketjujen valtaan. Niinpä oikeudenmukaisuuden ja oikeudenmukaisuuden periaatteen on oltava etenevän uudistuksen ytimessä.
<P>
Meidän on myös käsiteltävä markkinoiden epävakautta koskevaa kysymystä, mutta siinä asiassa kehottaisin varovaisuuteen. Kyllä, me tarvitsemme edelleen interventiota ja yksityisen varastoinnin tukia. Kyllä, meidän on tarkasteltava muita välineitä, kuten riskivakuutusta ja tulevia markkinoita. Kyllä, me tarvitsemme vapaaehtoista varausta koskevan budjettikohtamme rahoittaaksemme toimia kriisitilanteissa. Mutta meidän on torjuttava kaikki ajatukset palaamisesta markkinoiden laajamittaiseen hallintaan, jota tapahtui menneisyydessä. Sitä on jo kokeiltu ja se epäonnistui. Suosittelen, että emme enää lähtisi sille tielle.
<P>
Lopuksi olen varma, että Euroopan parlamentti tukee uudistuksiamme, jotka uudenaikaistavat YMP:tä, ja jotka ohjaavat sitä uuteen suuntaan vastaamaan 2000-luvun uusiin haasteisiin. Kannattamalla tätä mietintöä parlamentti muokkaa keskustelua ja laatii esityslistan. Kehottaisin komission jäsentä käyttämään meidän ideoitamme tiedottaessaan YMP:n uudistusta koskevista ehdotuksistaan, kun hän julkistaa ne tämän vuoden marraskuussa.
<SPEAKER ID="009" NAME="Dacian Cioloş" LANGUAGE="FR">
Arvoisa puhemies, hyvät parlamentin jäsenet, minulle on tietenkin suuri kunnia osallistua näihin keskusteluihin, jotka kiinnostavat minua erityisesti, koska minun on tehtävä ehdotuksia yhteisen maatalouspolitiikan uudistuksesta. Kuten olen aikaisemmin todennut parlamentin kuulemisissa, uskon, että suhde Euroopan parlamenttiin on avainasemassa ryhdyttäessä lopulta uudistamaan yhteistä maatalouspolitiikkaa siten, että se vastaa paremmin kansalaisten odotuksia ja että Euroopan kansalaiset ymmärtävät sen vielä paremmin.
<P>
Haluan vilpittömästi kiittää jäsen Lyonia mietinnöstä, josta tänään äänestetään, sekä hänen koko työryhmäänsä ja tietenkin kaikkia maatalouden ja maaseudun kehittämisen valiokunnan jäseniä, jotka ovat jättäneet tekstiä rikastuttaneita tarkistuksia.
<P>
Suhtaudun niin ikään myönteisesti mietinnön kehotukseen ja tahtoon viestinnän parantamiseksi yhteisen maatalouspolitiikan sekä maatalouden tulevaisuuden osalta Euroopan unionissa. Uskon, että erittäin tärkeän teknisen sisältönsä lisäksi tämä mietintö on jo nyt erinomainen väline, joka tiedottaa yhteisestä maatalouspolitiikasta, siitä, mitä se on ollut tähän asti, sen tarpeesta tulevaisuudessa ja sen tarpeesta kehittyä.
<P>
Panin myös merkille vaatimuksenne yhteisen maatalouspolitiikan uudelleenlaatimisesta yhdenmukaisesti sekä Lissabonin sopimuksen, jossa asetetaan selkeät tavoitteet YMP:lle, että Eurooppa 2020 -strategian kanssa. Uskon, että meillä on tässä tilaisuus mukauttaa yhteistä maatalouspolitiikkamme vastaamaan paremmin kansalaisten nykyisiä odotuksia ja ulottaa se kattamaan muutakin kuin perinteiset tavoitteet, jotka koskevat tarjonnan turvaamisen varmistamista.
<P>
Suosittelette myös toimenpiteitä, jotka auttavat kehittämään elintarvikeketjun toimintaa ja ketjun eri toimijoiden välistä tasapainoa sekä maataloustuottajien kantojen avoimuutta ja neuvotteluvoimaa. Ne ovat tekijöitä, joita pohditaan sekä YMP:n uudistuksen yhteydessä että muissa aloitteissa, joita komissio aikoo ehdottaa.
<P>
Perehdyin erittäin huolellisesti myös ehdotuksiinne suorien tukien tulevaisuudesta välineenä, jolla sekä taataan viljelijöiden vakaat tulot että varmistetaan julkisten hyödykkeiden tarjonnan vähimmäistaso. Uskon, että meillä on tässä uusi suoria tukia koskeva suunnitelma ja uusi perustelu, joka liittyy viljelijöiden vähimmäistulojen takaamiseen ja joka on myös kannustin julkisten hyödykkeiden tuottamiseksi.
<P>
Panin myös merkille ehdotuksen, jonka mukaan näiden suorien tukien jakamisesta annettuja perusteita pitäisi tarkistaa alkaen tästä uudesta perusteesta. Sen mukaan pitäisi myös varmistaa, että tuet jakautuvat tasaisemmin eri jäsenvaltioiden, alueiden ja maanviljelijäryhmien kesken, ja että otetaan huomioon myös viljelyn erityisluonne epäsuotuisilla ja vaikeilla alueilla.
<P>
Panin merkille myös, kuten jäsen Lyon totesi, tarpeen varmistaa jatkossakin, että YMP kohdistuu markkinoihin. Tämä on toteutettava harkitulla tavalla, jotta viljelijät eivät joutuisi kohtaamaan erittäin sekasortoisia markkinoita. Tältä kannalta katsottuna uskon, että keskittyminen markkinoihin on täysin yhteneväistä markkinoiden hallintamekanismien kehittämisen kanssa, koska se on tarkemmin sanottuna keino varmistaa, että nämä markkinat voivat toimia asianmukaisesti vaikuttamatta niiden tavoitteiden saavuttamiseen, joilla tähdätään maatalouden harjoittamisen ylläpitoon koko Euroopassa ja viljelymme monimuotoisuuden säilyttämiseen.
<P>
Minulla on muutama huomautus tarkistuksista, joita on jätetty ja joita aiotaan käsitellä. Mielestäni elintarviketuotanto on yksi YMP:n tärkeistä tavoitteista. Tästä tuotannosta saadaan korvaus suoraan markkinoilta, mutta meidän on myös otettava huomioon julkiset hyödykkeet, joista markkinat eivät maksa ja jotka on katettava julkisella taloudellisella tuella. Maataloustuotannossa voidaan ottaa huomioon seuraavat kaksi näkökohtaa: elintarviketuotanto ja julkisten hyödykkeiden tuotanto. Niihin liittyy näkökohtia, joista saadaan korvaus markkinoilta, sekä näkökohtia, joista markkinat eivät maksa ja joita on tuettava julkisista varoista.
<P>
Yhteisen maatalouspolitiikan rakenteen osalta olen useaan otteeseen todennut, että mielestäni yhteisen maatalouspolitiikan on muodostuttava kahdesta pilarista, jotta YMP:n tavoitteiden saavuttaminen selkeytyisi ja jotta varmistettaisiin, että käytössämme olevia välineitä hallinnoidaan paremmin. Meillä on välineitä, joita on toteutettava vuosittain ja joiden tuloksia voidaan mitata vuosittain. Meillä on myös joitakin toimenpiteitä, joita on sovellettava useiden vuosien ajan osana ohjelmia, joilta vie useita vuosia tuottaa tuloksia. Yhteisen maatalouspolitiikan perusteella käytössämme olevien resurssien ja välineiden paremman hallinnoinnin varmistamiseksi uskon, että me tarvitsemme nämä kaksi pilaria, joiden on tietenkin täydennettävä toisiaan ja joilla on oltava selkeämmin määritellyt tavoitteet. Sitten pitäisi ennen kaikkea selventää, miten niiden kattamat toimenpiteet pitäisi panna täytäntöön.
<P>
Täydentävien ehtojen osalta uskon, että niillä on ollut myönteinen vaikutus suoriin tukiin. Niissä on myös selkeästi määritelty lähtökohta julkisille hyödykkeille, jotka oikeutetusti rahoitetaan julkisista varoista. Me tietenkin voimme yksinkertaistaa täydentäviä ehtoja koskevia toimenpiteitä. Voimme varmistaa, että niiden sisältö on selkeämpi sekä viljelijöille että kansallisille tai alueellisille viranomaisille, jotka panevat ne täytäntöön ja valvovat niitä. Uskon, että täydentävät ympäristöehdot liitettyinä perustason suoriin tukiin ovat myös hyvä lähtökohta, jonka perusteella voidaan myöhemmin selkeästi määritellä muut toimenpiteet, jotka elvyttävät julkisten hyödykkeiden tuotantoa.
<P>
Kuten jo totesin, markkinatoimenpiteiden osalta uskon, että keskittyminen markkinoihin on välttämätöntä. Meidän on kuitenkin myös suojeltava turvaverkkoja ja tarkasteltava uusia toimenpiteitä, joiden ansiosta saatamme saavuttaa markkinahintojen ja tulojen vakaata tasoa koskevan tavoitteen.
<P>
Pienten, keskisuurten ja suurten tilojen rakenteiden osalta olen samaa mieltä siitä, että niiden on tehostettava toimintaansa - tämä pätee myös pientiloihin. Meidän on kuitenkin kyettävä varmistamaan, että muutos tapahtuu niiden erityisessä ympäristössä, hyödyntämällä niiden erityisiä mahdollisuuksia entistä suuremmassa määrin. Voimme siksi toteuttaa näillä tiloilla uudistuksen, joka liittyy tiiviisti siirtymiseen kohti markkinoita. Siihen ei kuitenkaan liity siirtymistä kohti yhtä ainoaa maatalouden mallia, jotta kykenemme säilyttämään maatalouden monimuotoisuuden.
<P>
Näiden kommenttien jälkeen aion kuunnella tarkasti teidän huomautuksianne ja havaintojanne. Voin vakuuttaa teille, jäsen Lyon, että perehdyn erittäin tarkasti mietinnön sisältöön, josta parlamentti äänestää. Aion ehdottomasti viitata siihen, kun valmistelen komission lainsäädäntöaloitteita tulevina kuukausina.
<SPEAKER ID="010" NAME="Giovanni La Via">
budjettivaliokunnan lausunnon valmistelija. - (IT) Arvoisa puhemies, arvoisa komission jäsen, hyvät parlamentin jäsenet, uskon, että jäsen Lyonin mietinnön ansioksi voidaan laskea, että siinä on selkeästi määritelty entistä huomattavasti laajempi joukko yhteisen maatalouspolitiikan tavoitteita. Se on myös EU 2020 -strategian mukainen.
<P>
Kuten mietinnöstä selkeästi käy ilmi, maatalouspolitiikan on pysyttävä ulottuvuudeltaan EU:n tason politiikkana. Siksi meidän on todellakin jarruteltava kaikkia niitä, jotka suunnittelivat sen uudelleenkansallistamista ja jotka halusivat sille kansallista tukea. On esitetty voimakas seikka, jonka mukaan tarvitsemme varoja, jotka vastaavat paljon laajempia asetettuja tavoitteita. Tarkoituksena on etenkin saavuttaa julkiset tavoitteet ja tavoite julkisista hyödykkeistä ilman markkinoita. Mietinnössä on tehty jälleen selväksi, että uudelle yhteiselle maatalouspolitiikalle osoitettavien varojen on oltava yhdenmukaiset kyseisen politiikan tähän asti saamien varojen kanssa.
<SPEAKER ID="011" NAME="Michel Dantin">
PPE-ryhmän puolesta. - (FR) Arvoisa puhemies, haluaisin ensiksi kiittää jäsen Lyonia sekä varjoesittelijöiden ryhmää, jotka uskoakseni tekivät tehokasta yhteistyötä hänen kanssaan tätä mietintöä laadittaessa.
<P>
Ryhmäni mielestä tämä mietintö asettaa tavoitteen Euroopan maataloudelle. Se laadittiin vuosien 2007 ja 2008 raaka-ainekriisien ja vuoden 2009 maanviljelykriisin jälkeen. Ne opettivat meille, että liberalismi ei ole ratkaisu maataloudessa.
<P>
Maataloutemme on ensinnäkin tarkoitus tarjota - taata - elintarviketurvallisuus 450 miljoonalle eurooppalaiselle, mutta meidän on myös otettava paikkamme maksukykyisillä markkinoilla. On selvää, että 1900-luvun puolivälistä vallinneet olosuhteet ovat kehittyneet, että tekniikat ovat kehittyneet ja että niiden on edelleen kehityttävä, että niiden on muututtava ja että maatalouspolitiikan välineiden on myös kehityttävä. Maataloutta on tuettava tässä kehityksessä.
<P>
Yksinomaan EU:n talousarviosta rahoitettavan ensimmäisen pilarin on tuettava yhteiskunnallisia vaatimuksia, joita liitämme maatalouteen. Toisen, yhteisrahoitettavan pilarin, on puolestaan jatkettava maatalouden ja maatalouselintarvikkeiden nykyaikaistamisen tukemista uusien viitekehysten otettamiseksi huomioon. Tämän politiikan on myös oltava oikeudenmukaisempaa - kyllä, sanoin todellakin oikeudenmukaisempaa - maiden ja viljelijöiden itsensä välillä. Haluamme palauttaa toivon 14 miljoonalle maanviljelijälle ja heidän perheilleen, erityisesti sen varmistamiseksi, että nyt yli 60-vuotiaille ja ammattinsa jättäville 4,5 miljoonalle viljelijälle löytyy seuraajat. Sukupolvenvaihdosta koskeva kysymys on yksi huolenaiheistamme.
<SPEAKER ID="012" NAME="Wojciech Michał Olejniczak" LANGUAGE="PL">
Arvoisa puhemies, viime kuukausina Euroopan parlamentissa käymämme keskustelut viittaavat yksiselitteisesti tarpeeseen muuttaa yhteistä maatalouspolitiikkaa. Kukaan meistä ei epäile, etteikö YMP:n pitäisi auttaa elintarviketurvallisuuden varmistamisessa seuraavina vuosikymmeninä tarjoamalla hyviä ja terveellisiä elintarvikkeita ylläpitäen samalla luonnon monimuotoisuutta ja suojellen ympäristöä.
<P>
Tulevaisuudessa YMP:n pitäisi vastata enemmän sosiaalisiin tarpeisiin, kuten työpaikkojen luomiseen sekä naisten ja nuorten asemaan maataloudessa. Haluan korostaa voimakkaasti, että viljelijöille on taattava vakaat ja riittävät tulot vastineeksi heidän kovasta työstään ja siitä, että he toimittavat meille korkealaatuisia tuotteita.
<P>
Mietintöön, jonka tänään hyväksymme, sisältyy ehdotuksia, joita poliittisia ryhmiä edustavat parlamentin jäsenet sekä yksittäiset jäsenvaltiot ovat jättäneet. Meidän on tehtävä tärkeitä päätöksiä, joiden perusteella valitaan erityinen lähestymistapa, jotta YMP:hen tulevaisuudessa käytettävät varat tuovat etuja sekä maataloustuottajille että kuluttajille.
<P>
Lopuksi haluaisin erittäin vilpittömästi kiittää jäsen Lyonia, joka mahdollisti hyvän yhteistyömme.
<SPEAKER ID="013" NAME="Marit Paulsen">
ALDE-ryhmän puolesta. - (SV) Arvoisa puhemies, arvoisa komission jäsen, hyvät parlamentin jäsenet, jäsen Lyon on ottanut muutamia, ehkä pieniä, mutta siitä huolimatta erittäin tärkeitä askelia kohti maatalouspolitiikan tarkistamista. Tarvitsemme EU:n yhteistä maatalouspolitiikkaa. Unohtakaamme kaikki ajatukset uudelleenkansallistamisesta. Meidän on myös ymmärrettävä, että me elämme uudella aikakaudella, johon liittyy hyvin vaikeita kysymyksiä. Velvollisuutemme on ratkaista ne. Se käsittää tietenkin yhdeksän miljardin ihmisen ruokkimisen. Samalla kohtaamme myös valtavia haasteita, jotka koskevat ilmastoa ja luonnon kiertokulun saamista toimimaan.
<P>
Älkäämme pitäkö maataloutta ympäristöhaittana ja ympäristöongelmana. Maa- ja metsätalous antavat keskeiset ratkaisut valtaviin ongelmiimme.
<SPEAKER ID="014" NAME="Martin Häusling" LANGUAGE="DE">
Arvoisa puhemies, arvoisa komission jäsen, arvoisa jäsen Lyon, ensiksi haluan kiittää teitä mietinnöstänne. Olemme tehneet hyvää yhteistyötä esittelijöinä, ja uskon, että olemme päässeet erinomaiseen kompromissiin, jota voimme tukea täysin. On tärkeää, että parlamentti välittää voimakasta viestiä, josta käy ilmi aikeemme jatkaa yhteisen maatalouspolitiikan harjoittamista.
<P>
On tietenkin luonnollista, että emme saa kaikkea haluamaamme kompromississa. Asia, joka on mielestäni tärkeä meille ja jota haluan korostaa, on mahdollisuutemme ympäristöystävällisemmän YMP:n aikaansaamiseen. En tarkoita ympäristöystävällisyyttä pelkästään kestävän energiapolitiikan merkityksessä, vaan myös kestävän maatalouspolitiikan merkityksessä. Meidän ei myöskään pitäisi enää pitää kilpailua pelkkänä kilpailullisena näkökohtana suhteessa maailmanlaajuisiin markkinoihin, vaan meidän on myös kiinnitettävä enemmän huomiota EU:n maatalouden tilanteeseen keskittyen EU:n maatalouden kilpailuehtoihin, eikä pidettävä pelkästään kiinni tulevaa maatalouspolitiikkaa koskevista WTO:n säännöistä, vaan kehitettävä lopulta oma voimakas EU:n yhteinen maatalouspolitiikkamme.
<P>
On tärkeää, että me määrittelemme tulevaisuudessa suorat tuet ensimmäisestä pilarista kestävän maatalouspolitiikan mukaisesti ja että meillä on voimakas, työpaikkoihin keskittyvä toinen pilari maaseudun kehittämistä varten.
<P>
Me emme aio tukea - tämän teimme selväksi jo valiokunnassa - vientitukiin perustuvaa maailmanmarkkinoille suuntautuvaa maatalouspolitiikkaa. Torjumme jatkossakin tämän strategian ja toisin kuin monet muut, olemme kriittisempiä arvioidessamme nykyisen maatalouspolitiikan menneisyyttä. Toisin sanoen me kannatamme maatalouspolitiikkaa, joka suuntautuu pois teollistamisesta ja lisääntyvästä keskittymisestä sekä puhtaasti kilpailuun perustuvasta markkinapolitiikasta. Sen sijaan me haluamme keskittyä siihen, että maatalouspolitiikka on aitoa tulevaisuuden politiikkaa, joka pyrkii tarjoamaan maaseudulle elintarviketurvallisuutta sekä maaperän, vesistöjen ja luonnon monimuotoisuuden turvaamista edistävää politiikkaa. Uskomme myös, että meidän pitäisi hyödyntää maatalouspolitiikkaa ilmastonmuutoksen torjumisessa. Lopuksi totean, että se on myös tärkeä mekanismi työpaikkojen turvaamisessa.
<SPEAKER ID="015" NAME="James Nicholson">
ECR-ryhmän puolesta. - (EN) Arvoisa puhemies, tämän mietinnön ansiosta Euroopan parlamentti voi hahmotella näkemyksensä, ennen kuin komissio esittää omat ehdotuksensa YMP:n tulevaisuudesta tämän vuoden loppuun mennessä. Vaikka ryhmäni ja minä äänestämme mietinnön puolesta, haluan tehdä selväksi, että siinä on joitakin kohtia, joita emme hyväksy. Epäilemättä toisen pilarin rakenteen säilyttäminen on ratkaisevan tärkeää. Se myös osoittautuu keskeiseksi asiaksi YMP:n pitkän aikavälin onnistumisen kannalta.
<P>
Kaiken kaikkiaan uskon sen olevan hyvä lähtökohta kattavalle keskustelulle aiheesta ja osoittavan, että valiokunta kykenee yhteistyöhön. Parlamenttina meillä on merkittävä vastuu varmistaa, että kaikki tulevat uudistukset varmistavat, että maatalous teollisuudenalana on kilpailukykyinen ja selviytyy tulevaisuudessa. YMP on kohdannut valtavia muutoksia. Meidän onkin varmistettava, että se on kelvollinen 2000-luvulle. Meidän on muistettava, että YMP ei ole vain viljelijöitä varten: se tarjoaa meille turvallisen ja varman elintarvikehuollon sekä monipuoliset julkiset hyödykkeet ja ympäristöedut. Näiden tavoitteiden saavuttamiseksi talousarvio on mielestäni säilytettävä vähintään samansuuruisena. Haluan kiittää esittelijää erittäin hyvästä mietinnöstä ja yhteistyöstä.
<SPEAKER ID="016" NAME="João Ferreira" LANGUAGE="PT">
Arvoisa puhemies, esitän teille onnitteluni.
<P>
Edelliset YMP:n uudistukset ovat johtaneet maatalousmarkkinoiden vapauttamiseen. Ne ovat aiheuttaneet suurta epäoikeudenmukaisuutta tuen jakamisessa - maiden, tuotteiden ja tuottajien kesken. Ne ovat tuhonneet tuotantoa koskevia sääntelyvälineitä, kuten kiintiöitä ja tuotanto-oikeuksia, sekä interventioon ja markkinoiden sääntelyyn tarkoitettuja mekanismeja. Ne ovat alistaneet maatalouden WTO:n säännöille, jolloin sitä on käytetty pelinappulana muiden etujen saamiseksi.
<P>
Tulokset ovat selvästi nähtävissä: miljoonat pienet ja keskisuuret maatalousyritykset ovat ennennäkemättömällä tavalla lopettaneet tuotantonsa, tulot ovat epävarmoja ja hintojen vaihtelu lisääntyy ja lukemattomien maiden ja alueiden elintarvikeriippuvuus pahenee.
<P>
Kaikki tämä edellyttää YMP:hen perusteellista muutosta, joka takaa elintarviketurvallisuuden ja itsenäisyyden asettamalla etusijalle maiden ja alueiden tarpeen kehittää tuotantoa tarpeidensa täyttämiseksi. Samalla on edistettävä ympäristön kestävyyttä ja maaseudun kehittämistä. On myös edistettävä tuotannon monimuotoisuuden lisäämistä ja estettävä sen kaventuminen ottaen samalla huomioon eri alojen ja alueiden erityisominaisuudet. Muovaamalla tukia ja asettamalla niille katto on poistettava tuotteiden, tuottajien ja maiden välillä nykyisin vallitseva epätasapaino. Lopuksi on laadittava interventiomekanismeja oikeudenmukaisten hintojen varmistamiseksi tuotannolle ja sellaisen tulotason takaamiseksi viljelijöille, joka varmistaa tuotannon jatkumisen ja säännöllisen elintarvikehuollon.
<SPEAKER ID="017" NAME="Lorenzo Fontana" LANGUAGE="IT">
Arvoisa puhemies, hyvät parlamentin jäsenet, haluan ensin onnitella jäsen Lyonia hänen työstään, samoin kuin maatalouden ja maaseudun kehittämisen valiokunnan puheenjohtajaa ja sihteeristöä. Esitän myös kiitokseni komission jäsenelle Cioloşille, koska hän ja maatalouden ja maaseudun kehittämisen valiokunta ovat todellakin luoneet hyvät yhteistyösuhteet, mikä on erittäin tärkeää. Toivon, että myös tulevaisuudessa, lainsäädäntöprosessin tulevien vaiheiden aikana, komissio kiinnittää edelleen erityistä huomiota tuottajiin ja kuluttajiin, joita on epäilemättä rangaistu ankarasti markkinoiden rakenteen ja äskettäisen kriisin takia.
<P>
Kotiseudullani Veneton alueella on 150 000 maatilaa. Ne ponnistelevat tuottaakseen sekä laadukkaita tuotteita että varmistaakseen maaseutuympäristön suojelun, joka on mielestämme vahvuus, joka pitäisi turvata ja jota pitäisi myös edistää.
<P>
Kyetäkseen harjoittamaan toimintaansa myös jatkossa viljelijämme pyytävät meitä tarjoamaan parempia suojakeinoja hintojen vaihtelua vastaan ja jatkamaan suoran tuen antamista. On myös välttämätöntä, että me säilytämme yhteisen maatalouspolitiikan toisen pilarin. Maaseudun kehittämispolitiikka on turvattava ensisijaisesti siksi, että se helpottaa EU:ssa harjoitettavan paikallisen maatalouden eri tyyppien kehittämistä. Niiltä edellytetään vielä korkeampien laatunormien noudattamista.
<P>
Kilpailukykyisillä markkinoilla viljelijämme ovat usein epäedullisessa asemassa. Siksi he pyytävät, että heille määrättyä hallinnollista taakkaa kevennettäisiin osana ensisijaisia toimia, koska se osaltaan todellakin heikentää heidän kilpailukykyään.
<SPEAKER ID="018" NAME="Diane Dodds" AFFILIATION="NI">
(EN) Arvoisa puhemies, haluan kiittää esittelijää tästä mietinnöstä. Oli todella hyvä asia, että meillä on kuunteleva esittelijä. Hänen matkansa jäsenvaltioissa ovat merkki siitä ja kuvastavat myös mietinnön tuloksia.
<P>
Tulevaisuudessa maanviljelyn ja YMP:n on tarjottava viljelijöille riittävät ja varmat tulot. Ensimmäisen pilarin maksuista on myös jatkossa annettava viljelijöille suoraa tukea, joka mahdollistaa turvatut vähimmäistulot. Tämän mahdollistamiseksi tarvitsemme YMP:lle talousarvion, joka säilytetään vähintään nykyisellä tasolla tai jota mieluiten korotetaan unionin laajentumisen huomioon ottamiseksi.
<P>
Markkinoiden epävakaus on ollut haitallista teollisuudelle eri puolilla Eurooppaa. Meidän on säilytettävä turvaverkot, jotta voimme ylläpitää vakautta ja varmistaa kannattavuuden. YMP:n varojen jakamisessa on otettava huomioon jäsenvaltioiden tuotantokustannukset.
<P>
Komission on tarkasteltava perusteellisemmin oikeudenmukaisuuden määritelmää. Pinta-alaan perustuva tuki, jonka takia Pohjois-Irlannin viljelijät saisivat vähemmän tilatukea, olisi haitallista teollisuudenalalla, jolla useat viljelijät ovat kannattamattomuuden partaalla. Pohjois-Irlannissa on useita viljelijöitä, joilla on vähän maata mutta jotka viljelevät intensiivisesti. Kyseinen tuki ei vastaisi heidän työmääräänsä eikä heille koituvaa taloudellista taakkaa. Alueelliset vaihtelut on siksi otettava huomioon vuoden 2013 jälkeisessä YMP:ssä.
<SPEAKER ID="019" NAME="Albert Deß" AFFILIATION="PPE">
(DE) Arvoisa puhemies, arvoisa komission jäsen Cioloş, hyvät parlamentin jäsenet, tänään meillä on tärkeä keskustelu George Lyonin mietinnöstä. Haluan käyttää tilaisuutta hyväkseni ja kiittää vilpittömästi jäsen Lyonia kompromissihalukkuudesta, jota hän osoitti mietintöä laatiessaan. Olemme onnistuneet saavuttamaan hyvän kompromissin, jota useat ryhmät voivat tukea. Olen toiveikas, että laaja enemmistö tukee tätä kompromissia äänestyksessä, joka toimitetaan tänään puoliltapäivin.
<P>
EU:n yhteinen maatalouspolitiikka oli ja on yksi Euroopan yhdentymisprosessin tärkeimmistä pilareista. Tässä mietinnössä me kuvailemme vuoden 2013 jälkeisen yhteisen maatalouspolitiikan vaikutuksia. EU:n maatalousala tuottaa korkealaatuisia elintarvikkeita, suojelee tärkeitä maaseutualueita ja useita työpaikkoja, ylläpitää ja edistää kulttuurimaisemaamme ja luonnon monimuotoisuutta. Se voi myös osallistua fossiilisten polttoaineiden säästämiseen tuottamalla uusiutuvia raaka-aineita ja energiaa. Varmistaaksemme, että EU:n maatalous voi jatkaa tätä toimintaa myös tulevaisuudessa, meidän on kehitettävä vuoden 2013 jälkeiselle kaudelle suunnitelma, joka mahdollistaa näiden tehtävien suorittamisen.
<P>
Suhtaudun myönteisesti siihen, että komission jäsen Cioloş on selkeästi antanut ymmärtää haluavansa jatkaa kahden pilarin järjestelmää. Ryhmäni tukee tätä näkemystä. Ensimmäinen pilari tasapainottaa rajoituksia, joiden puitteissa EU:n maatalous toimii verrattuna muihin maailman maatalousalueisiin. Toisessa pilarissa puolestaan luodaan toimenpiteet, joiden ansiosta 27 jäsenvaltiota voivat varmistaa, että maatalous saa lisätukea tehtäviensä täyttämiseen. Euroopan kansanpuolueen (kristillisdemokraattien) ryhmän suuri enemmistö äänestää mietinnön puolesta.
<SPEAKER ID="020" NAME="Luis Manuel Capoulas Santos" AFFILIATION="S&amp;D">
(PT) Arvoisa puhemies, arvoisa komission jäsen, hyvät parlamentin jäsenet, sosialistien ja demokraattien ryhmä on erityisen tyytyväinen siitä, että sen tärkeimmät ehdotukset sisältyvät jäsen Lyonin mietintöön: 80-90 prosenttia tarkistuksistamme otettiin huomioon, ja voimme kannattaa 49:ää 50 sitoumuksesta, joista maatalouden ja maaseudun kehittämisen valiokunta äänesti.
<P>
Olemme erityisen tyytyväisiä siihen, että jäsen Lyonin mietinnöstä käy selkeästi ilmi halu säilyttää YMP:n todellinen yhteisön tarpeet huomioon ottava luonne ja myöntää sille jatkossakin riittävät varat. Mietinnössä tuomitaan perusteet menneiden vuosien tuotantoon perustuvan tuen osoittamiseksi viljelijöille ja korvataan ne uusilla perusteilla, jotka pohjautuvat ennen kaikkea ympäristönäkökohtiin ja aikeeseen siirtyä tuen oikeudenmukaisempaan jakamiseen viljelijöille ja jäsenvaltioille, kuten useat kollegani ovat todenneet. Siinä myös tunnustetaan, että markkinoiden sääntelylle sekä riskin- ja kriisinhallinnalle on luotava asiamukaiset politiikan välineet. Mietintö sisältää myös uuden tukijärjestelmän, joka perustuu palvelujen ja julkisten hyödykkeiden tarjoamisen korvaamiseen. Tällaiset palvelut ja hyödykkeet ovat hyödyksi koko yhteiskunnalle, mutta ne eivät saa korvausta markkinoilta.
<P>
Komissiolla on siten useita innoituksen lähteitä marraskuussa esitettävää tiedonantoaan varten. Olen mielissäni siitä, että komission jäsen on jo osoittanut halukkuutta hyväksyä suosituksemme.
<P>
Toivon, että kuuden kuukauden kuluttua tästä hetkestä voin onnitella komission jäsentä Cioloşia yhtä tyytyväisenä kuin nyt onnittelen kollegaani jäsen Lyonia hänen erinomaisesta työstään. Se lisää parlamentin arvostusta ja vahvistaa sen asemaa juuri sillä hetkellä, kun me Lissabonin sopimuksen voimaantulon myötä käytämme valtaamme tehdä yhteispäätöksiä.
<SPEAKER ID="021" NAME="Britta Reimers" AFFILIATION="ALDE">
(DE) Arvoisa puhemies, arvoisa komission jäsen, hyvät parlamentin jäsenet, haluan kiittää esittelijäämme rakentavasta yhteistyöstä ja tärkeistä näkökohdista, joita hänen YMP:n tulevaisuutta vuoden 2013 jälkeen käsittelevässä mietinnössään korostetaan. Siinä peräänkuulutetaan nykyisen yhteisen maatalouspolitiikan kehittämisen jatkamista ennemmin kuin uuden politiikan kehittämistä. Se on hyvä asia.
<P>
Maatalouden ensisijainen tehtävä on nyt ja myös jatkossa elintarvikkeiden tuottaminen kansalaisillemme. Julkisten hyödykkeiden alati kasvava tarve, väestönkasvu ja samanaikainen pula luonnonvaroista vaikeuttavat tehtävän täyttämistä. Viljelijöitä vaaditaan tuottamaan yhä enemmän yhä pienemmillä resursseilla. Se on mahdotonta ilman tehokkuuden lisäämistä. Euroopan parlamentti, komissio ja neuvosto ovat vastuussa alan välttämättömien toimintaedellytysten turvaamisesta. Mikäli haluamme tulevaisuudessa ylläpitää Euroopassa tervettä ja monimuotoista maatalousalaa, meidän on myös otettava huomioon viljelijöiden tarpeet eli säädettävä mahdollisimman vähän byrokratiaa ja sallittava mahdollisimman paljon yrittäjän vapautta, jotta he kykenevät ansaitsemaan kohtuulliset tulot.
<SPEAKER ID="022" NAME="Alyn Smith" AFFILIATION="Verts/ALE">
(EN) Arvoisa puhemies, minäkin onnittelen skotlantilaista kollegaani George Lyonia erittäin vakuuttavasta mietinnöstä. Mietinnössä on paljon sellaista, johon voimme olla tyytyväisiä. Olen samaa mieltä kuin useat kollegat tänä aamuna. Pidän erityisesti mietinnön erittäin selkeästä viittauksesta siihen, että elintarviketuotanto on yhteisen maatalouspolitiikan ensisijainen tarkoitus. Kaikki muu on erittäin arvokasta, erittäin suotavaa, mutta toissijaista.
<P>
Meidän on ymmärrettävä, että elintarviketurvallisuus on keskeinen osa EU:n kansallista turvallisuutta ja YMP:n ensisijainen yleinen hyöty, josta jo itsessään kannattaa maksaa. Otan esille erityisesti jäsen La Vian huomautukset talousarviosta. Yllättävän harvat kollegat ovat yhtyneet hänen näkemyksiinsä tänä aamuna. Ehkä on vähän liian stereotyyppisesti skotlantilaista keskittyä niin paljon talousarvioon, mutta ellemme varaa tälle politiikalle riittäviä varoja, koko politiikka on hyödytöntä. Olisin kiitollinen, jos komission jäsen kertoisi lyhyesti, miten hän aikoo puolustaa talousarviota sen käsittelyn edetessä. 'Pyydän tätä etenkin siksi, että useat jäsenvaltiot, myös Yhdistynyt kuningaskunta, haluavat lopettaa suoran tuen viljelijöille.
<P>
Voitte kuitenkin olla varma, että Euroopan parlamentti tukee toimintakykyisen YMP:n ja riittävän talousarvion säilyttämistä, mikä muodostaa hyvän pohjan jatkuvalle keskustelulle.
<SPEAKER ID="023" NAME="Janusz Wojciechowski" AFFILIATION="ECR">
(PL) Arvoisa puhemies, minäkin haluan kiittää jäsen Lyonia. Hän on laatinut mietinnön, joka sisältää näkemyksen kaikkein tärkeimmistä EU:n maatalouden kohtaamista haasteista.
<P>
Hyvät parlamentin jäsenet, meillä on ongelma, joka koskee eri jäsenvaltioissa maksettavien tukien eroavaisuuksien poistamista. Se on erittäin vakava ongelma. Kun tarkastelemme nykyisiä tukia - ja jos meidän pitäisi säilyttää tämä järjestelmä - havaitsemme valtavia eroja. On maita, joissa tuki on yli 500 euroa hehtaaria kohden vuoden 2013 jälkeen, ja maita - lähinnä uudet jäsenvaltiot - joissa se on jopa alle sata euroa. Meidän on kohdattava tämä ongelma ja ratkaistava se. Emme voi jatkaa näin suurten erojen ylläpitämistä pitkällä aikavälillä. Tämän ongelman ratkaiseminen tulee olemaan vaikeaa.
<P>
Haluan kiittää jäsen Smithiä, joka on huomannut talousarviota koskevan ongelman. Emme voi ratkaista ongelmaa ilman suurempaa talousarviota, koska on vaikea ottaa pois niiltä, joilla on enemmän; meidän pitäisi ennemmin antaa niille, joilla on vähemmän. Lainaan Ranskan suuren vallankumouksen tunnuslausetta: "vapaus, veljeys ja tasa-arvo" - meillä ei ole ongelmaa vapauden kanssa, mutta veljeyden ja tasa-arvon tarve on suurempi. Siksi vetoan kollegoihin vanhoista jäsenvaltioista, jotta he auttaisivat tämän ongelman ratkaisemisessa veljeyden ja tasa-arvon hengessä.
<SPEAKER ID="024" NAME="Bairbre de Brún" AFFILIATION="GUE/NGL">
(GA) Arvoisa puhemies, minäkin olen tyytyväinen tähän tärkeään mietintöön, vaikka olen vähän pettynyt siihen, että siinä ei esitetä yhteisestä maatalouspolitiikasta (YMP) näkemystä, joka lopettaisi maaltamuuton ja varmistaisi, että tarmokkaat viljelijät voivat tuottaa yhteiskunnan tarvitsemat hyödykkeet ja palvelut.
<P>
Tarvitsemme YMP:n, joka varmistaa korkeiden normien mukaisesti tuotetut korkealuokkaiset elintarvikkeet, maasta huolehtimisen ja sen kunnossapidon sekä vesien, maaperän ja luonnon monimuotoisuuden suojelun, yhteisen politiikan työpaikkojen säilyttämiseksi maaseudulla ja maaseudun talouden vankistamiseksi, politiikan, joka vahvistaa myös ilmastonmuutoksen torjumista.
<P>
On välttämätöntä tarkistaa YMP:tä niiden auttamiseksi, jotka tarvitsevat sitä pikaisesti. Tällä hetkellä suurin osuus menee suuromistajille ja tuottajille. YMP:n asianmukainen talousarvio on myös tärkeä. Minä kiitän jäsen Lyonia.
<SPEAKER ID="025" NAME="Giancarlo Scottà" AFFILIATION="EFD">
(IT) Arvoisa puhemies, arvoisa komission jäsen, arvoisa jäsen Lyon, hyvät parlamentin jäsenet, tällaisessa yhteydessä maatilat tarvitsevat voimakasta tukea uudistuakseen ja edistyäkseen.
<P>
Viljelijöiden aseman on muututtava perusteellisesti: järjestelmällistämällä maataloustuotanto viljelijöistä tulee maatalousyrittäjiä, jotka edistävät taloudellista kehitystä. Mielestäni on erittäin tärkeää, että lukemattomia hylättyjä maa-alueita palautetaan käytettäväksi tiiviiden ja suppeiden maatalouden alojen luomiseen - toisin sanoen järjestelmiin, jotka liittävät maanviljelyn suoraan myyntiin. Tällaiset järjestelmät voivat toimia ja levitä koko Euroopan unioniin.
<P>
Uskon, että uuden yhteisen maatalouspolitiikan (YMP) nojalla komission pitäisi tukea maatalousosuuskuntien perustamista tuotantokustannusten leikkaamiseksi ja viljelijöiden kilpailukyvyn parantamiseksi. Komission on sitouduttava määrittelemään talousarvio, joka riittää näiden tavoitteiden saavuttamiseksi. Uuden YMP:n rahoitus on liitettävä tuloksiin, jotta tuhlaaminen ja erilainen keinottelu saadaan estettyä.
<P>
Lisäksi tällaisena kriisiaikana useat nuoret haluavat palata maatalouden pariin. Heillä on kuitenkin edessään erilaisia esteitä: maa on liian kallista ja maatalouden kehittämispolitiikkaa on vaikea hallita, maan ostamisella on pitkät odotusajat ja maata myönnetään ennemmin tulojen kuin nuorten yrittäjien ideoiden perusteella, mikä estää tätä ryhmää toteuttamasta mahdollisuuksiaan. Mielestäni komission on omaksuttavat kannustava ja joustava lähestymistapa nuorten viljelijöiden auttamiseen. On myös otettava käyttöön tiedotuspolitiikka, joka alkaisi kouluissa ja yliopistoissa, jotta edistettäisiin...
<P>
(Puhemies keskeytti puhujan.)
<SPEAKER ID="026" NAME="Rareş-Lucian Niculescu" AFFILIATION="PPE">
(RO) Olen samaa mieltä kuin kollegani, jotka painottivat tämän mietinnön laatua ja laajaa yksimielisyyttä, jonka se sai maatalouden ja maaseudun kehittämisen valiokunnassa.
<P>
Toisaalta se on kunnianhimoinen mietintö, koska siinä pyritään löytämään ratkaisuja nykyisiin suuriin haasteisiin; toisaalta se on tasapainoinen mietintö, jossa pyritään vastaamaan uusien jäsenvaltioiden oikeutettuihin huoliin siitä, hyötyvätkö ne oikeudenmukaisesti yhteisestä maatalouspolitiikasta.
<P>
Haluan korostaa erityisesti kohtia, joissa viitataan yhteisen maatalouspolitiikan rakenteeseen. YMP:n on jatkossakin perustuttava kahteen pilariinsa. Niiden poistaminen johtaisi YMP:n tuhoutumiseen tai muuttaisi sen politiikaksi, jolla ei olisi lainkaan mahdollisuuksia avustaa maatalouden uudenaikaistamisessa ja sen kilpailukyvyn lisäämisessä. Maaseudun kehittämistä koskevan pilarin poistaminen olisi virhe, joka hidastaisi maaseudun uudenaikaistamista koko EU:ssa, ja erityisesti uusissa jäsenvaltioissa.
<P>
Toinen keskeinen seikka on YMP:n talousarvion säilyttäminen vähintään nykyisellä tasolla. Eurooppalaisilla viljelijöillä on velvollisuus noudattaa korkeimpia laatunormeja, mikä näkyy eurooppalaisten syömien elintarvikkeiden laadussa ja maailmanlaajuisessa kilpailukyvyssämme. Maanviljelijät tarvitsevat kuitenkin tukea kyetäkseen noudattamaan näitä normeja. Hyvin suunniteltu ja asianmukaisesti rahoitettava yhteinen maatalouspolitiikka tarkoittaa turvallisia ja korkealaatuisia elintarvikkeita eurooppalaisille.
<P>
Uskon, että mietinnöstä toimitettavan äänestyksen myötä parlamentti pääsee antamaan neuvostolle ja komissiolle selkeän ja yksiselitteisen merkin kannastamme Euroopan kansalaisten edustajina.
<SPEAKER ID="027" NAME="Paolo De Castro" AFFILIATION="S&amp;D">
(IT) Arvoisa puhemies, hyvät parlamentin jäsenet, lähivuosina EU:n maatalousjärjestelmän kehittämiseen liittyy valtavia haasteita: elintarvikkeiden kasvavaan kysyntään on vastattava kestävällä luonnonvarojen käytöllä nostaen samalla vastaavasti ympäristönsuojelun tasoa.
<P>
Tämä näkemys, joka vahvistaa maatalousalan ja julkisten hyödykkeiden tuotannon välistä suhdetta, antaa maataloudelle uutta strategista merkitystä: tulevan yhteisen maatalouspolitiikan (YMP) luominen nyt edustaa ratkaisua näihin yhteiskuntamme kohtaamiin merkittäviin haasteisiin. Politiikalla on keskeinen asema vastattaessa jo elintarvikekriisiksi muodostuneeseen tilanteeseen. Siksi on tuotettava enemmän saastuttaen vähemmän: tämä on se vaikea tavoite, joka EU:n maatalouden on saavutettava lähivuosina.
<P>
Näiden olettamusten perusteella maatalouden ja maaseudun kehittämisen valiokunta, jonka puheenjohtajana minulla on kunnia toimia, on tuottanut intensiivisen ja ytimekkään asiakirjan parlamentille tänään esitellyn mietinnön muodossa. Jäsen Lyon on valvonut sen laatimista erinomaisella tavalla kaikkien ryhmien myötävaikutuksella. Olemme vakuuttuneita siitä, että tämä mietintö auttaa asettamaan perustan tulevalle YMP:lle ja tarjoaa Euroopan komissiolle muutamia selkeitä viitteitä, jotta se voi valmistella vuoden lopussa esitettävää tiedonantoa YMP:n tulevaisuudesta vuoden 2013 jälkeen.
<SPEAKER ID="028" NAME="Liam Aylward" AFFILIATION="ALDE">
(EN) Arvoisa puhemies, minäkin haluan kiittää kollegaani George Lyonia hänen erinomaisesta työstään tämän mietinnön laatimisessa. YMP:llä on useita haasteita vastassaan. Laajentuneessa EU:ssa on ensisijaisen tärkeää säilyttää voimakas ja asianmukaisesti rahoitettu maatalouspolitiikka, josta on hyötyä viljelijöille, maaseutuyhteisöille ja yhteiskunnalle ja joka varmistaa elintarviketurvallisuuden. On myös tärkeää, että YMP:tä ei uudelleenkansallisteta yhteisrahoituksen avulla. Yhteisen maatalouspolitiikan on säilyttävä yhteisenä EU:n politiikkana.
<P>
Kuluneiden 50 vuoden aikana YMP on lisännyt tuottavuutta, vaikuttanut osaltaan maatalousväestön kohtuullisen elintason saavuttamiseen, turvannut alan tuotteiden saatavuuden ja tarjonnut kuluttajille laadukkaita elintarvikkeita kohtuuhinnoin. Euroopan kansalaiset hyötyvät merkittävästi maataloudesta elintarviketurvallisuuden, ympäristönsuojelun, ilmastonmuutoksen torjunnan, maaseutuyhteisöjen säilyttämisen ja viljelijäperheiden tukemisen muodossa.
<P>
Jotta YMP:stä olisi jatkossakin hyötyä Euroopan kansalaisille ja jotta se täyttäisi heidän tarpeensa, sitä on tuettava voimakkaasti. Se tietenkin tarkoittaa vankkaa talousarviota. Myös avoimuuden ja suhteellisuuden pitäisi olla keskeistä tulevalle YMP:lle. EU:n maatalouspolitiikan pitäisi tukea maanviljelijöitä. Päätavoitteen pitäisi olla korkealaatuisten elintarvikkeiden tuottaminen. YMP ei saisi olla esteenä viljelijöille tai rasittaa heitä liiallisilla hallinnollisilla vaatimuksilla ja byrokratialla.
<P>
Lopuksi haluan todeta, että eurooppalaiset viljelijät tuottavat mitä korkealaatuisimpia ja korkeimpien normien mukaisia elintarvikkeita. Kaikkien EU:hun tuotavien elintarvikkeiden osalta on taattava, että ne on tuotettu samojen laatuvaatimusten ja normien mukaisesti kuin EU:n tuotteet. Meidän on myös varmistettava tasapuoliset toimintaedellytykset, oikeudenmukainen kilpailu ja EU:n maatalouden elinkelpoisuus tulevaisuudessa.
<SPEAKER ID="029" NAME="Hynek Fajmon" AFFILIATION="ECR">
- (CS) Nykyisen yhteisen maatalouspolitiikan suurin vääryys on siinä, että tuet jaetaan eriarvoisella ja epäoikeudenmukaisella tavalla vanhojen ja uusien jäsenvaltioiden kesken. Tänä vuonna 2004 liittyneiden uusien jäsenvaltioiden viljelijät saavat vain 70 prosenttia siitä, mitä vanhan, nk. 15 jäsenvaltion Euroopan unionin viljelijät saavat. Bulgarialaiset ja romanialaiset saavat vain 40 prosenttia siitä. Kuitenkin kaikki toimivat Euroopan unionin yhteismarkkinoilla. Olen vakaasti sitä mieltä, että tämä vääryys on poistettava mahdollisimman pian. Kaikkien unionin viljelijöiden on oltava tukien suhteen tasavertaisessa asemassa ja heihin on sovellettava samoja ehtoja. Siksi kannatan tarkistusta 6, jossa pyydetään tämän tavoitteen saavuttamista mahdollisimman pian. Toivon, että kollegani kannattavat sitä.
<SPEAKER ID="030" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, yhteinen maatalouspolitiikka suunniteltiin turvaamaan EU:n elintarviketuotannon riippumattomuus. 1970-luvulla lähes 70 prosenttia EU:n talousarviosta käytettiin maatalouteen. Kilpailukykyä koskevien uudistusten jälkeen talousarviosta maataloudelle osoitettavat menot kuitenkin laskivat 35 prosenttiin rahoituskaudella 2007-2013.
<P>
Valitettavasti tarkistettua YMP:tä laaditaan nyt samojen kilpailukykyä koskevien ehtojen puitteissa kuin edellistä politiikkaa. On loukkaavaa, että talouskriisiä käytetään tekosyynä viljelijöiden etujen leikkaamiselle. Lisäksi juuri jälkimmäisiä on syytettävä nykyisistä kriisiehdoista.
<P>
Uuden YMP:n perustavoitteen pitäisi olla sellaisen maailmanlaajuisen mallin edistäminen, joka on yhdenmukainen terveellisten elintarvikkeiden, ympäristönsuojelun ja hiilidioksidipäästöjen vähentämisen kanssa. Emme saa unohtaa, että perinteisen maatalouden maatalouskemikaaleja koskeva malli on vakavalla tavalla vastuussa kasvihuoneilmiöstä ja ilmastonmuutoksesta. Sen on muututtava nimenomaan siksi, että se on haitaksi viljelijöille, väestölle ja maapallon luonnon monimuotoisuudelle.
<SPEAKER ID="031" NAME="John Stuart Agnew" AFFILIATION="EFD">
(EN) Arvoisa puhemies, asiaan liittyy kannaltani taloudellista etua, koska toimin maanviljelijänä. YMP:n tulevaisuutta koskevien suunnitelmien on toimittava käytännössä, eikä se saa olla liian kallista. Asevoimissa on sanonta "ei nimiä, ei harjoituksia täysissä varusteissa", eli kun olet hiljaa, säästyt seurauksilta. Kuitenkin eräs PPE-ryhmän jäsen äänesti tätä mietintöä vastaan valiokunnassa. Tämä saattaa johtua siitä, että nykyisessä rahoitusalan ilmapiirissä kustannukset ovat huolenaihe, ja mietinnön muita kuin maatalouteen liittyviä toisen pilarin tavoitteita koskeva into vie varoja pois maanviljelijöiltä.
<P>
Mietinnön pakkomielteinen suhtautuminen ilmastonmuutokseen saattaa johtaa sellaisten neuvojen vastaanottamiseen, joiden seurauksena maanviljelijät velvoitetaan pumppaamaan traktorien pakokaasut maan alle, lisäämään polttoaineen kulutusta ja pilaamaan merenpohjat. Omat kokemukseni seurattuani urakoitsijoiden yrityksiä ruiskuttaa likaista vettä maan alle EU:n sääntöjen täyttämiseksi kertovat minulle, mitä ongelmia on odotettavissa. Märehtivän karjan kasvattajia saatetaan vaatia vähentämään metaanipäästöjä korvaamalla heinä ja säiliörehu kalliimmalla viljapohjaisella rehulla. Jos YMP:tä on harjoitettava, olkoon se maanviljelijöiden apuna eikä esteenä.
<SPEAKER ID="032" NAME="Esther Herranz García" AFFILIATION="PPE">
(ES) Arvoisa puhemies, arvoisa komission jäsen, hyvät parlamentin jäsenet, lähikuukausina pääsemme täyteen vauhtiin uuden yhteisen maatalouspolitiikan (YMP) käsittelyssä. On tärkeää päästä tyydyttävään sopimukseen. Siksi toivon, että puheenjohtajavaltio Belgia onnistuu saamaan aikaan sen, mihin Espanja ei puheenjohtajakaudellaan kyennyt. Toivon, että puheenjohtajavaltio Belgia voi johtaa keskustelut sellaiseen suuntaan, että jäsenvaltiot sitoutuvat säilyttämään tulevaisuudessa aidosti vahvan YMP:n, jolla on riittävä talousarvio 27 jäsenvaltion - sekä uusien että vanhojen - tarpeiden täyttämiseksi. Toivon myös, että tilanne ei olisi sama kuin vuonna 2005, jolloin varoista oli puutetta ja tukeen täytyi improvisoida mukautus.
<P>
YMP:n tulevan uudistuksen yhteydessä pelaamme uhkapeliä alan elinkelpoisuudella, alan, joka tarjoaa aineettomia hyödykkeitä ja palveluja, kuten huolehtii ympäristöstä, ja jonka on myös taattava Euroopan väestön elintarvikkeiden saanti. Olemme todistaneet ahdistavia pulakausia menneisyydessä. Siksi Euroopan parlamentin pitäisi asettaa EU:n tuotantoon perustuva elintarviketurvallisuus seuraavan uudistuksen päätavoitteeksi unohtamatta myöskään muita näkökohtia, kuten ilmastonmuutoksen torjumista.
<SPEAKER ID="033" NAME="Stéphane Le Foll" AFFILIATION="S&amp;D">
(FR) Arvoisa puhemies, käsittääkseni teillä on takananne lyhyt ja riemukas yö. Kiitän komission jäsentä koko keskustelun seuraamisesta. Haluan myös onnitella jäsen Lyonia työstä, jonka hän on tehnyt tänä aamuna esittelemänsä mietinnön yhteydessä.
<P>
Mikä tässä on tavoitteena? Ihmisten saaminen ymmärtämään, että nykypäivän maailmassa maatalous, elintarvikkeet ja ympäristö ovat haasteita koko Euroopalle. Se tässä on tavoitteena. Mitä me tarkoitamme sillä? Ensimmäinen seikka on YMP:n uudelleenkansallistamisen ja yhteisrahoituksen lisääminen torjuminen. Toinen seikka on sellaisen maatalouden talousarvion säilyttäminen, joka riittää näihin haasteisiin ja elintarviketurvallisuutta koskevaan tärkeään kysymykseen vastaamiseen. Kolmas tekijä on sen varmistaminen, että maatalous kykenee tuottamaan yhteiskunnan vaatimat julkiset hyödykkeet. Neljäs tekijä on markkinoiden epävakauden sääntely ja estäminen, mikä on mielestäni ensisijaisen tärkeää. Meidän on palattava tähän aiheeseen ja mentävä vielä vähän pitemmälle.
<P>
Viimeinen huomautukseni koskee ensimmäistä ja toista pilaria. Varoitan kaikkia, jotka puolustavat tätä rakennetta - ja he saattavat olla oikeassa - siitä, että talousarviota koskevan keskustelun puitteissa on pohjimmiltaan vaarana, että ensimmäistä pilaria pienennetään merkittävästi ja että kaikki siirretään toiselle pilarille, joka on itse yhteisrahoituksen piirissä. Tämä olisi ristiriidassa yhteisen maatalouspolitiikan uudelleenkansallistamisen välttämistä koskevan tavoitteemme kanssa. Totean tämän tänä aamuna, koska tästä aiheesta me keskustelemme.
<P>
Arvoisa komission jäsen, haluaisin lopuksi esittää yksinkertaisen ajatuksen. YMP luotiin samaan aikaan kuin Euroopan talousyhteisö. Olemme nyt Euroopan unionissa. Olen todellakin sitä mieltä, että meillä pitäisi olla merkittävä politiikka...
<P>
(Puhemies keskeytti puhujan.)
<SPEAKER ID="034" NAME="Richard Ashworth" AFFILIATION="ECR">
(EN) Arvoisa puhemies, muuttuvassa maailmassa on elintärkeää, että yhteinen maatalouspolitiikka jatkaa muuttumistaan, jotta se voi mukautua tulevaisuuden haasteisiin, eikä jäädä menneisyyden vangiksi.
<P>
Uudistetulla yhteisellä maatalouspolitiikalla tulee olemaan elintärkeä asema vastattaessa kysymyksiin, kuten elintarviketurvallisuuteen, markkinoiden epävakauteen ja ilmastonmuutokseen. Haluan lisäksi mainita kolme muuta periaatetta, jotka ovat mielestäni yhtä tärkeitä.
<P>
Ensiksi meidän on tunnustettava, että paras tapa saavuttaa yhteisen maatalouspolitiikan tavoitteet on luoda elinkelpoinen, dynaaminen maanviljelyala. Mielestäni meidän ei pitäisi unohtaa tuota tavoitetta.
<P>
Toiseksi, jos se aiotaan saavuttaa, yhteisen maatalouspolitiikan täytäntöönpanon on oltava yksinkertaisempaa, oikeudenmukaisempaa ja avoimempaa.
<P>
Lopuksi sen on tarjottava vastinetta rahalle. Kaikissa maissa ja kaikilla aloilla on tällä hetkellä ankarat taloudelliset ajat. Kehotan tätä valiokuntaa olemaan täysin realistinen EU:n talousarviota koskevissa odotuksissaan. Mielestäni se tarkoittaa, että meidän pitäisi varmistaa varojen tehokas käyttö. Esittelijä on laatinut loistavan mietinnön. Onnittelen häntä hänen työstään ja tuen sitä mielelläni.
<SPEAKER ID="035" NAME="John Bufton" AFFILIATION="EFD">
(EN) Arvoisa puhemies, tulevaisuudessa yhteisen maatalouspolitiikan painopiste tulee enenevässä määrin olemaan sen liittämisessä ilmastonmuutospolitiikkaan. Vaalipiirissäni Walesissa nykyiset järjestelmät ja toinen pilari korvataan Glastir-järjestelmällä, joka keskittyy ilmastonmuutoksen tavoitteisiin ja hiilidioksidin talteenottoon. Maanviljelijöille maksetaan hehtaareittain vesiensuojelusta, metsänistutuksesta ja niin edelleen. Samalla kun YMP:tä uudistetaan vuoden 2013 jälkeistä aikaa silmällä pitäen, on tärkeää, että ensimmäistä pilaria ei uhrata uusien toisen pilarin tavoitteiden edistämisen takia.
<P>
Tilatuki on elintärkeä useille viljelijöille, jotka ovat riippuvaisia tuista, jotka he saattavat menettää noin vain. Jos walesilaiset viljelijät eivät ole tyytyväisiä Glastir-järjestelyihin, tarjotaanko heille järkeviä vaihtoehtoja, vai rangaistaanko heitä joka tapauksessa siitä, että he eivät hyväksy järjestelmää? Valinta ilman vaihtoehtoja ei ole mikään valinta.
<P>
Maataloudella on Walesissa vahva menneisyys, ja useat yhteisöt ovat hyvin riippuvaisia maanviljelystä. Pelkästään ilmastonmuutosta koskevaan ideologiaan perustuvat maatalouspolitiikan nykyiset uudistukset saattavat vaarantaa Walesin maanviljelyperinteen ja talouden tulevaisuuden.
<SPEAKER ID="036" NAME="Iratxe García Pérez" AFFILIATION="S&amp;D">
(ES) Arvoisa puhemies, yhteistä maatalouspolitiikkaa (YMP) on pyritty tarkistamaan useita vuosia. Olemme nyt siirtymässä uuteen vaiheeseen tässä pysyvän uudistuksen prosessissa.
<P>
Arvoisa komission jäsen, Lyonin mietinnössä tunnustetaan asema, joka maataloudella strategisena alana voi olla edistettäessä uuden Eurooppa 2020 -strategian ensisijaisia tavoitteita. Haluamme vuoden 2013 jälkeen vankan YMP:n, joka säilyttää yhteisen luonteensa aiheuttamatta haittaa joidenkin alojen tai alueiden erityisluonteelle. Sen markkinasuuntautuneisuus jatkuu samanlaisena kuin nykyisin. Markkinoiden epävakauden lisääntymisellä ja unionin kansainvälisten sitoumusten vaatimuksilla saattaa kuitenkin olla kielteisiä vaikutuksia viljelijöiden tuloihin.
<P>
Tarvitsemme kunnollisen turvaverkon. Suora tuki on rahoitettava kokonaisuudessaan unionin talousarviosta. YMP:lle on osoitettava riittävät talousarviomäärärahat uusien haasteiden kohtaamiseksi ja tavoitteiden täyttämiseksi. Niiden on oltava vähintään samalla tasolla kuin vuodeksi 2013, koska lisäleikkaukset saattavat heikentää sen vaikuttavuutta.
<P>
Arvoisa komission jäsen, maanviljelijöidemme on jälleen kerran ponnisteltava sopeutuakseen tilanteeseen. Kaikkiin lopulta tapahtuviin muutoksiin täytyy liittyä realistiset siirtymäkaudet.
<P>
Haluan kiittää jäsen Lyonia ja kaikkia varjoesittelijöitä heidän työstään. He ovat laatineet mietinnön, jota me Euroopan parlamentin jäsenet voimme kannattaa ja joka on myönteinen merkki eurooppalaisten maanviljelijöiden epävarman aseman lopettamisesta.
<SPEAKER ID="037" NAME="Puhemies">
(ES) Meillä on ongelma: 23 jäsentä on pyytänyt puheenvuoroa "catch the eye" -menettelyyn varattuna aikana. Kuten tiedätte, työjärjestyksen mukaan viidellä on mahdollisuus käyttää puheenvuoro. Lisäksi koko keskustelulle oli varattu 57 minuuttia. Nyt se on jo kestänyt 59 minuuttia, eikä komission jäsen ole vielä käyttänyt puheenvuoroaan eikä esittelijä ole käyttänyt keskustelun päättävää puheenvuoroa.
<P>
Koska aihe on mielestäni erittäin tärkeä - mistä puheenvuoroa pyytäneiden jäsenten poikkeuksellisen suuri määrä on osoituksena - aiomme antaa puheenvuoron kymmenelle jäsenelle, joka on kaksinkertainen määrä normaaliin käytäntöön verrattuna.
<SPEAKER ID="038" NAME="Jarosław Kalinowski" AFFILIATION="PPE">
(PL) Arvoisa puhemies, arvoisa komission jäsen Cioloş, siirtyminen pois menneiden vuosien tuotantoon perustuvasta tukitasojen määrittelemisestä ja yhteisen maatalouspolitiikan varojen uuden ja oikeudenmukaisen jakamisen käyttöönotto koko Euroopan unionin maanviljelijöiden keskuudessa erottelematta "vanhoja" ja "uusia" jäsenvaltioita on yksi vuoden 2013 jälkeisen yhteisen maatalouspolitiikan suurimmista haasteista.
<P>
Kannatan tuen suhteen kahden pilarin mallia, jossa maksut suoritetaan viljelijöille ja jossa ne on tarkoitettu maatilojen kehittämiseen ja uudenaikaistamiseen. En kannata mallia, jossa maksut suoritetaan omistajille, jotka ottavat rahat, mutta eivät investoi niitä maatalouteen estäen siten välttämättömän muutoksen toteutumisen. Ottaessaan vastaan uusia haasteita yhteisen maatalouspolitiikan on edelleen huolehdittava osaltaan ympäristöarvoista ja elintarviketurvallisuudesta. Lisäksi ehdotan, että markkinoiden sääntelyä koskeviin hyväksi havaittuihin välineisiin ei kosketa. Yksi esimerkki ovat maitokiintiöt. Jos ne lopetetaan, millä me korvaamme ne? On tietenkin tiettyjä ajatuksia, mutta meillä ei ole mitään varmuutta...
<P>
(Puhemies keskeytti puhujan.)
<SPEAKER ID="039" NAME="Vasilica Viorica Dăncilă" AFFILIATION="S&amp;D">
(RO) Haluan onnitella esittelijää, varjoesittelijöitä ja kaikkia tähän YMP:n tulevaisuudelle erityisen tärkeään hankkeeseen osallistuneita.
<P>
Euroopan unionissa ja yhteisön markkinoilla on toimittava yhtenäisesti, jotta voimme tässä globalisoituneessa maailmassa varmistaa elintarvikkeiden saannin ja edistää uusiutuvien luonnonvarojen käyttöä. EU:n on myös torjuttava ilmastonmuutosta ja pantava vauhtia tutkimustoimintaan tutkimuksen tarjoamien mahdollisuuksien hyödyntämiseksi parhaalla mahdollisella tavalla.
<P>
YMP:n on tarjottava mahdollisuuksia ja vakaat puitteet, jotka kannustavat maataloustuotannon kehittämiseen tuottavuutta ja kilpailukykyä lisäämällä. Sen on myös varmistettava, että markkinat toimivat asianmukaisesti taaten samalla strategisen omavaraisuuden toimitusten osalta kaikilla keskeisillä tuotantoaloilla.
<P>
Mielestäni on välttämätöntä, että säilytämme yhteisen maatalouspolitiikan kaksi pilaria tehden selkeän eron ensimmäisen pilarin osalta, joka on riittävän voimakas varmistamaan kohtuullisen elintason maanviljelijöille kaikissa jäsenvaltioissa...
<P>
(Puhemies keskeytti puhujan.)
<SPEAKER ID="040" NAME="José Bové" AFFILIATION="Verts/ALE">
(FR) Arvoisa puhemies, ensin haluan tietenkin kiittää esittelijäämme jäsen Lyonia, jonka kanssa olemme uskoakseni kaikki tehneet yhteistyötä yhteisymmärryksessä päästäksemme eteenpäin. Haluan todeta lyhyesti muutamalla sanalla, että todiste on nähtävissä.
<P>
Todiste on, että nykyisin EU on maatalouden raaka-aineiden nettotuoja. Maatalous- ja elintarvikepolitiikkamme on oltava kunnianhimoista voidaksemme varmistaa, että kansalaistemme elintarvikkeita koskevat tarpeet täytetään.
<P>
Lisäksi meillä harjoitetaan nykyisin YMP:tä, jota on uudistettava kolmesta syystä. Se on taloudellisesti, yhteiskunnallisesti ja ympäristön kannalta epäoikeudenmukainen. Taloudellisesti: tuottajille maksettava määrä on pienempi kuin heidän tuotantokustannuksensa. YMP:n on mahdollistettava tämän ongelman ratkaiseminen. Yhteiskunnallisesti: tuki jaetaan epäoikeudenmukaisesti maiden, alueiden ja maanviljelijöiden kesken. 80 prosenttia tuesta osoitetaan 20 prosentille viljelijöistä. Ympäristön kannalta: tarvitsemme YMP:tä, joka kunnioittaa maaperää, joka kunnioittaa...
<P>
(Puhemies keskeytti puhujan.)
<SPEAKER ID="041" NAME="Peter van Dalen" AFFILIATION="ECR">
(NL) Arvoisa puhemies, lyhyesti sanottuna seuraavat yhteistä maatalouspolitiikkaa koskevat seikat pitävät paikkaansa: EU:ssa on nyt enemmän jäsenvaltioita, enemmän ensisijaisia tavoitteita ja vähemmän rahaa. Se tarkoittaa, että YMP vaatii perusteellista uudistusta, joka edellyttää aloittamista alusta. Koska elintarvikkeet ovat maatalousalan tärkein yhteinen kilpailutekijä, elintarviketuotannon jatkuminen on taattava erityisesti elintarviketurvallisuuden varmistamiseksi tulevina vuosikymmeninä.
<P>
Lisäksi me eurooppalaiset haluamme syödä korkealaatuisia elintarvikkeita. Me myös arvostamme suuresti eläinten hyvinvointia ja ympäristöä. Tästä huolimatta markkinat eivät aina palkitse maanviljelijöitämme heidän panoksistaan yhteiseksi hyväksi. Heidän ulkomaisten kilpailijoidensa ei tarvitse kamppailla tällaisten vaatimusten kanssa, tai jos täytyy, heidän on täytettävä paljon alhaisemmat vaatimukset. Siksi meidän on annettava heille tukea, kun markkinat eivät sitä tee. Mietinnössä peräänkuulutetaan tukea hehtaaria kohden, mikä on myönteinen asia. Se ehkäisee maataloustuotannon tehostamisen lisäämistä ja tekee ympäristötavoitteiden saavuttamisesta realistisempaa. Näin me voimme palkita maanviljelijöitämme.
<SPEAKER ID="042" NAME="Jaroslav Paška" AFFILIATION="EFD">
(SK) Me kaikki tiedämme, että Euroopan unionin yhteinen maatalouspolitiikka on erittäin monimutkainen ja arkaluonteinen kysymys. Menneiden vuosien tuotantoon perustuvan nk. historiallisen periaatteen soveltamisen jatkaminen maataloudelle myönnettävän tuen yhteydessä - myös EU:n laajentumisen jälkeen - on synnyttänyt huomattavaa epäsuhtaa EU:n talouspolitiikkaan.
<P>
Siksi maanviljelijöille annettavan taloudellisen tuen jakamisjärjestelmässä on välttämätöntä ottaa mahdollisimman pian käyttöön puolueettomat ja oikeudenmukaiset perusteet, koska se luo oikeat olosuhteet asianmukaiselle taloudelliselle kilpailulle EU:n sisämarkkinoilla toimivien viljelijöiden välillä.
<P>
Rahoitus on jaettava asianmukaisella ja tasapuolisella tavalla, jotta maanviljelijöillä kaikissa EU:n jäsenvaltioissa on oikeus yhtäläisiin tukitasoihin ja jotta he voivat kilpailla toistensa kanssa oikeudenmukaisesti.
<P>
Mielestäni meidän pitäisi siksi kannattaa mietintöön esitettyä tarkistusta 6, joka auttaa EU:n maataloustuotannon tukimekanismin oikeudenmukaistamisessa.
<SPEAKER ID="043" NAME="Angelika Werthmann" AFFILIATION="NI">
(DE) Arvoisa puhemies, hyvät parlamentin jäsenet, maatalouspolitiikka tarvitsee yhtenäiset puitteet. Tämän on vahvistettava koko EU:ta ottaen samalla huomioon myös alueelliset erot. Toinen tekijä on erityisen tärkeä kotimaalleni Itävallalle, kun tarkastellaan erityisiä ympäristö- ja investointiohjelmia.
<P>
Maatalouspolitiikalla on edessään eräitä suunnattomia haasteita. Arvioiden mukaan maailman väestö kasvaa yhdeksään miljardiin henkeen. Samalla kohtaamme ilmastonmuutoksen vaikutukset, kuten vesipulan ja kuivuuden. Näiden ongelmien ratkaisemiseksi on välttämätöntä, että EU tekee tehokkaampaa sisäistä yhteistyötä ja toimii lisäksi yhtenäisellä tavalla maailmanlaajuisesti.
<SPEAKER ID="044" NAME="Seán Kelly" AFFILIATION="PPE">
(EN) Arvoisa puhemies, Euroopan parlamentin ryhmät ovat suhtautuneet tämänpäiväiseen keskusteluun maatalouden kannalta erittäin kannustavasti. Suhtaudun erityisen myönteisesti nuorten maatalouden pariin kannustamisen painottamiseen, mikä on ehdottomasti välttämätöntä. Mielestäni YMP:tä ei pitäisi uudelleenkansallistaa. Olen samaa mieltä komission jäsenen kanssa, kun hän totesi, että kaksi pilaria pitäisi säilyttää, koska ilman ensimmäistä pilaria toiselle pilarille ei olisi tarvetta, koska maanviljely olisi kannattamatonta, ja siksi julkisten hyödykkeiden tarjontaa ei voitaisi taata. Kuten jäsen Dodd totesi, meidän on mietittävä, mitä tarkoitamme "oikeudenmukaisella", ottamalla erityisesti huomioon kustannusten ja ostovoiman erot eri puolilla unionia.
<P>
Pelkästään jäsen Lyon viittasi perinteisiin lähtökohtiin. Mielestäni viljelijöille on juuri nyt erittäin tärkeää, että heille välitetään selkeä viesti siitä, mitä todennäköisesti tapahtuu, jotta he eivät jäisi hurjien olettamusten varaan tietämättä, pitäisikö ostaa vai myydä omaisuutta menneiden vuosien tuotantoa koskevan mallin perusteella. Siksi olisi mielissäni siitä, että komission jäsen antaisi asiasta mahdollisimman pian selkeän viestin.
<SPEAKER ID="045" NAME="Marc Tarabella" AFFILIATION="S&amp;D">
(FR) Arvoisa puhemies, arvoisa komission jäsen, minäkin haluan kiittää ja onnitella kollegaamme jäsen Lyonia hänen erinomaisesta mietinnöstään, joka on ensimmäinen myönteinen askel kohti YMP:n uudelleenlaatimista.
<P>
Uutta YMP:tä koskeva tavoite on, että saamme merkittävän eurooppalaisen maatalous-, elintarvike-, sosiaali- ja ympäristöpolitiikan. Tavoitteena ei ole EU, jossa on kyse vain rajattoman vapaista markkinoista. Haluamme, että YMP on oikeudenmukaisempi veronmaksajien lupaamien ja hyväksymien julkisten varojen suhteen, oikeudenmukaisempi jaettaessa EU:n varoja 27 jäsenvaltion ja maanviljelijöiden kesken ja tehokkaampi julkisten varojen asianmukaisessa käytössä.
<P>
On luotava uusia julkisia mekanismeja maataloustuotannon sääntelemiseksi, jotta kuluttajien elintarviketurvallisuus saadaan varmistettua. Kannatamme vahvaa YMP:tä, jonka talousarvio riittää sen tavoitteiden saavuttamiseen. Jäsen Lyonin mietinnössä korostetaan aivan oikeutetusti YMP:n uusien haasteiden ilmaantumista: erityisesti ilmastonmuutosta, vesivarojen hoitoa, uusiutuvia energialähteitä, luonnon monimuotoisuutta ja maaperän eroosiota.
<P>
Tässä mietinnössä peräänkuulutetaan yksinkertaisempaa, vastuuntuntoisempaa YMP:tä, joka vastaa tehokkaammin eurooppalaisten maanviljelijöiden tarpeisiin johdonmukaisuuden takia ja...
<P>
(Puhemies keskeytti puhujan.)
<SPEAKER ID="046" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, hyvät parlamentin jäsenet, yhteinen maatalouspolitiikka (YMP) on välttämätöntä ja on sitä vielä pitkään myös tulevaisuudessa, etenkin työllisyyden osalta. EU:ssa maatalousalan työllisyys on vähentynyt 25 prosenttia alle kymmenessä vuodessa, eli työpaikkoja on menetetty lähes neljä miljoonaa. Mikäli haluamme ratkaista kiireellisen työttömyyttä koskevan kysymyksen, emme voi jättää YMP:tä tuuliajolle. Meidän on investoitava siihen takaamalla riittävät varat, jotka johtavat kestävään kasvuun. Siksi uudelle YMP:lle on taattava vähintään samantasoinen rahoitus kuin aikaisemmin.
<P>
Tänään parlamentti ei kuitenkin pyydä teiltä, arvoisa komission jäsen, samantasoisen rahoituksen takaamista vaan sen lisäämistä. Perimmäinen vaatimus, josta ei neuvotella, on rahoituksen säilyttäminen vähintään nykyisellä tasolla, mutta pyyntönä on maatalouden rahoittamisen lisääminen - huomattavasti. Jäsen Lyonin mietinnössä on eräitä erittäin myönteisiä piirteitä, toimenpiteitä hintojen vaihtelun hillitsemiseksi, alan tukemiseksi, kohtuullisten tulojen takaamiseksi maanviljelijöille ja taataksemme nykyisen...
<P>
(Puhemies keskeytti puhujan.)
<SPEAKER ID="047" NAME="Luís Paulo Alves" AFFILIATION="S&amp;D">
. - (PT) Arvoisa puhemies, mekin puollamme vahvaa yhteistä maatalouspolitiikkaa, joka suunnataan maanviljelijöiden lisäksi myös yli 500 miljoonalle EU:n kansalaiselle, jolla on käytössään kunnianhimoinen talousarvio, jonka avulla se kykenee vastaamaan kohtaamiimme kasvaviin haasteisiin ja joka ennen kaikkea toimii kaikilla EU:n alueilla. Tämän varmistaminen on välttämätöntä Azoreille, jossa maatalous on yksi kestävän kehityksen mallin korvaamattomista pilareista.
<P>
Uuden YMP:n pitäisi luopua varojen jakamisessa menneiden vuosien tuotantoon pohjautuvista perusteista, koska se on ollut erittäin haitallista Portugalille ja portugalilaisille maanviljelijöille. Uuden YMP:n pitäisi ottaa huomioon maatalouden erityisluonne ja tarjota markkinoiden sääntelyyn ja riskinhallintaan välineet, jotka kykenevät varmistamaan markkinoiden asianmukaisen toimimisen ja maataloustuotannon vakauden.
<P>
Vuoden 2013 jälkeisen YMP:n pitäisi tehostaa EU:n maatalousmallin kilpailukykyä ja varmistaa elintarvikeketjun varrelle kehittyneiden suhteiden synnyttämän arvon asianmukainen jakautuminen kotimarkkinoilla ja avata ulkomaiset markkinat...
<P>
(Puhemies keskeytti puhujan.)
<SPEAKER ID="048" NAME="Puhemies">
(ES) Minulle on esitetty kaksi puheenvuoropyyntöä, jotka liittyvät työjärjestyksen noudattamiseen. Jäsen McGuinness käyttää ensin puheenvuoron.
<SPEAKER ID="049" NAME="Mairead McGuinness" AFFILIATION="PPE">
(EN) Arvoisa puhemies, haluan vain käyttää työjärjestyspuheenvuoron. Tiedän, että kollegat jakavat huoleni "catch the eye" -menettelystä ja että te olette kaikkivoipa tässä suhteessa, mutta maatalouden ja maaseudun kehittämisen valiokuntaan kuuluvat jäsenet, jotka ovat tosiasiassa työskennelleet tämän asiakirjan parissa jo pitkään ja jotka ovat osallistuneet tähän keskusteluun aivan sen alusta alkaen, ansaitsevat mielestäni saada harkitut mielipiteensä kuulluiksi. En saanut pyydettyä teiltä puheenvuoroa, koska ette katsonut minuun päin, vaikka kiinnitin kolmen muun vieressänne olevan henkilön huomion, arvoisa puhemies. Kun nyt sain puheenvuoron, haluaisin pyytää komissiolta kommenttia mahdollisuudesta siirtää epäsuotuisat alueet ensimmäiseen pilariin. Esitän kirjallisen lausuman tästä aiheesta. Toivon, että kollegat tukevat näkemystäni.
<SPEAKER ID="050" NAME="Puhemies">
(ES) Arvoisa jäsen McGuinness, vakuutan teille, että olen katsonut teihin lähes koko ajan ja että näin teidän pyytävän puheenvuoroa.
<P>
Ongelmana on kuitenkin se, että tämä asia ei ole muodoltaan tuollainen: toisin sanoen se ei ole muotoiltu siten, että vastaavan valiokunnan jäsenille annetaan etusija, vaan siten, että etusijan saavat ne jäsenet, jotka "kiinnittävät puhemiehen huomion" ensimmäisinä. Näin se on työjärjestyksen mukaan. Lisäksi on määrätty, että viisi jäsentä saa puheenvuoron, vaikka olemme nyt antaneet puheenvuoron kymmenelle.
<P>
Tämä on hyvin tärkeä asia. Ryhmille kuuluva aika jaettiin jäsenten kesken, jotta jokainen saisi minuutin aikaa, mutta vain harva on puhunut alle puolitoista minuuttia. Siksi ei ole mahdollista vastata myönteisesti, vaikka me kaikki niin haluaisimme, jokaiselle, joka haluaa käyttää puheenvuoron omalle ryhmälleen myönnetyn ajan lisäksi.
<P>
Nyt jäsen Obermayrilla on puheenvuoro, joka myös liittyy työjärjestyksen noudattamiseen.
<SPEAKER ID="051" NAME="Franz Obermayr" AFFILIATION="NI">
(DE) Arvoisa puhemies, oletan, että tarkoititte minua. Haluan jatkaa siitä, mitä edellinen puhuja totesi. Haluan tietenkin kiittää teitä suurpiirteisyydestänne, kun sallitte kymmenen puheenvuoroa viiden sijaan. Ymmärrämme luonnollisesti ajan rajallisuudesta johtuvat paineenne, mutta toivottavasti myös te ymmärrätte meitä. Tämä on hyvin tärkeä asia. EU:ssa on alueita, joiden toimintaa rasittaa huomattava taakka ja jotka ovat erittäin uhattuina. Tietenkin tämä pätee myös muuhun kuin valiokuntien työskentelyyn.
<P>
Toiseksi totesitte, että "catch the eye" -menettelyä koskevaa ongelmaa ei ole ratkaistu. Pyydämme, että tämä kysymys ratkaistaisiin mahdollisimman pian, koska mielestäni meidän ei pitäisi alkaa muodostaa jonoa edellisenä päivänä tai pyytää puheenvuoroa kolme päivää etukäteen ja viettää sitten yö täällä, jotta saisimme viimein tilaisuuden käyttää sen. On myös tärkeää, että jos vain kymmenen jäsentä saa puheenvuoron, meille pitäisi ilmoittaa, ketkä nuo kymmenen ovat.
<P>
Olisi oikeudenmukaista ja avuksi tässä asiassa, jos asianmukaiset menettelyt otettaisiin käyttöön mahdollisimman pian. Siten teillä olisi vähemmän stressiä ja olisitte entistä suositumpi, jos voisitte antaa useammalle jäsenelle puheenvuoron. Me puolestaan olisimme tyytyväisiä siihen, että saisimme asiaan oikeudenmukaisen ratkaisun. Pyydän teitä olemaan kärsivällinen ja kiitän teitä vielä myötätunnostanne.
<SPEAKER ID="052" NAME="Puhemies">
(ES) Olette aivan oikeassa. Puhemiehen "huomion kiinnittäminen" on selvästi täysin subjektiivinen asia, koska puhemiehellä on silmät, mutta hän ei näe niillä joka suuntaan, kuten matelijat. Tämä tarkoittaa sitä, että vain ne, jotka kiinnittävät hänen huomionsa, saavat häneltä puheenvuoron. Sihteeristön henkilöstö voi auttaa paljon tässä asiassa. Olette kuitenkin oikeassa: tätä kysymystä ei ole käsitelty kunnollisesti - ymmärrän sen - parlamentin puhemiehistössä.
<P>
Esimerkiksi jäsen McGuinnessin mukaan vastaavan valiokunnan jäsenten pitäisi olla etusijalla, mikä on mielestäni täysin kohtuullista. Näin ei ole kuitenkaan tehty.. Toistaiseksi ainoa käytäntö on, että puhemies johtaa keskustelua parhaaksi katsomallaan tavalla, mikä selvästi aiheuttaa hänelle erittäin hankalia tilanteita.
<P>
Jäsenet eivät itsekään noudata työjärjestystä, koska sinistä korttia ei ole tarkoitettu käytettäväksi puheenvuoron pyytämiseen "catch the eye" -menettelyn aikana. Sininen kortti on tarkoitettu käytettäväksi kyseisellä hetkellä puheenvuoroa käyttävän henkilön keskeyttämiseen, jotta hänelle voi esittää korkeintaan puoli minuuttia kestävän kysymyksen. Täällä on kuitenkin jäseniä, jotka näyttävät sinistä korttia jatkuvasti.
<P>
Meidän täytyy järjestää jäsenille pikakurssi sen opettamiseksi, että sinistä korttia käytetään erityistapauksessa. Pyytäessään puheenvuoroa "catch the eye" -menettelyn aikana jäsenten on nostettava kätensä, näytettävä valkoista korttiaan tai kiinnitettävä puhemiehen huomio jollakin muulla tavalla kuin sinisellä kortilla.
<P>
En kuitenkaan halua venyttää keskustelua. Olemme jääneet reilusti jälkeen aikataulusta. Olisimme voineet kuulla parin kolmen jäsenen puheenvuoron sinä aikana, jonka olemme käyttäneet tämän kysymyksen käsittelyyn.
<SPEAKER ID="053" NAME="Dacian Cioloş" LANGUAGE="FR">
Arvoisa puhemies, en ole varma, onko kovin monia kysymyksiä esitetty. Panin toki merkille, että eräitä periaatteita on kannatettu, ja kuten olemme todenneet, niitä on käsitelty hyvin mietinnössä.
<P>
Joka tapauksessa tärkein asia, jonka havaitsin tässä keskustelussa, on se, että me tarvitsemme yhteistä maatalouspolitiikkaa, maatalouspolitiikkaa, jonka on oltava yhteisön politiikkaa. Me tarvitsemme myös talousarvion, jonka on vastattava maataloudelle asettamiamme tavoitteita. Siksi katson, että me tarvitsemme realistisen talousarvion. Mielestäni realistinen talousarvio on talousarvio, joka on sopusoinnussa yhteiselle maatalouspolitiikalle asetettujen tavoitteiden kanssa.
<P>
Me huomaamme vaativamme yhä enemmän maanviljelijöiltämme. Tietenkin me edellytämme myös, että annettuja varoja käytetään tehokkaammin ja että niiden käyttö ilmoitetaan selkeämmin. Kollegani, budjettiasioista vastaava komission jäsen Janusz Lewandowski näkyy olevan paikalla. Ehkäpä hän on tullut varta vasten vahvistamaan meille, että YMP saa talousarvion, joka vastaa sille asettamiamme tavoitteita.
<P>
Panin myös merkille sen, että mikäli maatalouden - yhteisen maatalouspolitiikan - halutaan saavuttavan tavoitteet, jotka me sille asetamme, meidän on otettava huomioon kaikki erot, joita on kaikkien Euroopan unionissa harjoitettavien maatalouden muotojen välillä. Meidän on otettava huomioon tämä monimuotoisuus, jotta niillä alueilla, joilla sitä esiintyy, nämä erilaiset maatalouden muodot voivat auttaa tavoitteiden saavuttamisessa sekä markkinoiden tarjonnan, tuotannon ja tarjonnan turvaamisen varmistamisen osalta että parannettaessa ympäristön, luonnonvarojen hallinnan ja maaseutualueiden taloudellisen kehityksen valmiuksien huomioon ottamista. Meidän on pohdittava, miten maatalous ja maatalouselintarvikeala voivat osaltaan vaikuttaa tähän.
<P>
Panin myös merkille, että kaikkien näiden yhteisen maatalouspolitiikan tulevaisuutta koskevien ajatusten on myös autettava nuorten kannustamisessa. Niiden on annettava mahdollisuuksia nuorille, jotka haluavat vakiintua, jotka haluavat sijoittaa maatalouteen, jotta maataloustoiminta olisi myös tulevaisuuden toimintaa ja jotta me voisimme saavuttaa tavoitteemme.
<P>
Haluan myös välittää selkeän viestin ja vastata jäsen Kellyn kysymykseen suorasta tuesta. Mielestäni ei ole epäilystäkään siitä, että mikäli haluamme maatalouden olevan oikeudenmukaisempaa ja yhteisen maatalouspolitiikan olevan avoimempaa ja tehokkaampaa, meidän on määriteltävä suoran tuen jakamiselle selkeät perusteet, jotka ovat yhdenmukaiset niiden tavoitteiden kanssa, jotka aiomme asettaa. Mielestäni tuen jakaminen aikaisempien vuosien tuotannon perusteella ei ole oikeudenmukainen, avoin tai puolueeton peruste. Meidän on korvattava menneiden vuosien käyttäminen vertailukohtana paljon selkeämmillä tavoitteilla, jotka saavat aikaan tietynasteista oikeudenmukaisuutta ja mahdollistavat Euroopan unionissa vallitsevan maatalouden monimuotoisuuden paremman huomioon ottamisen. Se antaa jäsenvaltioille ja alueille keinot hyödyntää niiden käytössä olevia resursseja tehokkaammin.
<P>
Lopuksi haluan vahvistaa, että EU tarvitsee yhteistä maatalouspolitiikkaa. Tarvitsemme koko Euroopan unionin yhteistä maatalouspolitiikkaa ja tietenkin yhteistä maatalouspolitiikkaa, joka ei estä maailman muita alueita kehittämästä omaa maatalouttaan.
<SPEAKER ID="054" NAME="George Lyon">
esittelijä. - (EN) Arvoisa puhemies, haluaisin ensin vain käsitellä lyhyesti joitakin keskeisiä aiheita, joita kollegani ovat tuoneet esille keskustelun aikana. Elintarviketuotannon ja YMP:n uusi strateginen merkitys: ehdottomasti. Kaksi pilaria: ehdottomasti, olen samaa mieltä. Elintarviketuotanto YMP:n ytimessä: kyllä, juuri siitä YMP:ssä on kyse. Muut kysymykset ovat kaikki lisätekijöitä sen varmistamiseksi, että meillä on kannattava maanviljelyala, joka suoriutuu ympäristöhyötyjen saavuttamisesta, ilmastonmuutoksen torjumisesta ja kaikista muista aiheista, jotka esitimme mietinnössä.
<P>
Riittävä talousarvio: kyllä, ehdottomasti. Talousarvio, joka on oikeudenmukainen sekä vanhoille että uusille jäsenvaltioille: usea jäsen piti sitä pulmana, ja se onkin kysymys, johon meidän on puututtava. Varat on jaettava puolueettomasti ja avoimesti jäsenvaltioiden kesken. Niiden on vastattava Eurooppa 2020 -strategian haasteisiin. On ehdottomasti välttämätöntä, että maanviljelyä ja YMP:tä pidetään osana ratkaisua näiden tavoitteiden saavuttamiseksi, eikä osana ongelmaa.
<P>
Haluan antaa tunnustusta Michel Dantinille, Martin Häuslingille, Wojciech Michał Olejniczakille ja Jim Nicholsonille, jotka toimivat varjoesittelijöinäni. Teimme mahtavaa yhteistyötä laatiessamme mielestäni erittäin vankan mietinnön, jossa esitetään selkeä näkemys siitä, mihin suuntaan Euroopan parlamentti haluaa YMP:n kehittyvän vuoden 2013 jälkeen. Mielestäni se asettaa parlamentin erittäin vaikutusvaltaiseen asemaan käsiteltäessä YMP:tä komission sekä maatalous- ja kalastusneuvoston kanssa ja neuvoteltaessa siitä niiden kanssa. Haluan sanoa teille, arvoisa komission jäsen, olkaa meidän puolellamme, niin me voimme varmistaa, että saavutamme tuon näkemyksen yhdessä.
<P>
(Suosionosoituksia)
<SPEAKER ID="055" NAME="Puhemies">
(ES) Keskustelu on päättynyt.
<P>
Äänestys toimitetaan tänään torstaina 8. heinäkuuta 2010 klo 12.00.
<P>
Haluan vielä kerran pyytää anteeksi niiltä jäseniltä, joille emme voineet antaa mahdollisuutta käyttää puheenvuoroa. Kuten jäsen McGuinness totesi, he voivat esittää asiansa kirjallisesti.
<P>
Vien tämän kysymyksen puhemiehistön käsiteltäväksi, koska se vaatii selkeyttämistä. Aion myös ehdottaa puhemiehistölle - ja toivon, että tuette kaikki aikomustani - että lupaa käyttää puheenvuoro "catch the eye" -menettelyn aikana ei pitäisi myöntää jäsenille, jotka eivät ole läsnä keskustelun alkaessa, kun esittelijä esittelee mietintönsä tai kun komission jäsen käyttää puheenvuoron. Olemme tilanteessa, jossa jäsenet ovat olleet närkästyneitä siitä, että heille ei ole annettu puheenvuoroa. He eivät kuitenkaan ole jääneet kuulemaan komission jäsentä tai esittelijää, kun tämä on esitellyt mietinnöstä ja päätelmänsä. Meidän kaikkien on yhdessä pyrittävä kurinalaisuuteen.
<P>
Kirjalliset lausumat (työjärjestyksen 149 artikla)
<SPEAKER ID="056" NAME="Sergio Berlato  " LANGUAGE="IT">
Yhteinen maatalouspolitiikka (YMP) on yksi Euroopan unionin tärkeimmistä politiikoista, kun otetaan huomioon, että maatalousmenot ovat noin 43 prosenttia EU:n talousarviosta. Euroopan yhteisön perustamissopimuksen 33 artiklan mukaan YMP:n tavoitteena on taata kohtuulliset kuluttajahinnat EU:ssa ja kohtuullinen elintaso maanviljelijöille.
<P>
Äskettäinen talous- ja rahoituskriisi johti maanviljelijöiden tulojen vähenemiseen keskimäärin 12,2 prosentilla vuosina 2008-2009, luotonsaantia koskevien ehtojen kiristymiseen ja maaseudun työttömyysasteen nousuun. Tuotteiden hintojen epävakaus maatalousmarkkinoilla on lisääntynyt jyrkästi, ja epävakauden lisääntymisen odotetaan jatkuvan. Siksi katson, että tulevassa YMP:ssä pitäisi tehdä varaus vähimmäistason turvaverkolle, jotta markkinahintojen epävarmuutta voitaisiin hallita ja jotta alan talouskriisejä varten kehitettäisiin nopeita ja tehokkaita ratkaisuja.
<P>
YK:n elintarvike- ja maatalousjärjestö arvioi, että vuoteen 2050 mennessä maailman väestö lisääntyy nykyisestä kuudesta miljardista yhdeksään miljardiin. Lisäksi elintarvikkeiden tarpeen kaksinkertaistuminen edellyttää maailman elintarviketuotannon lisääntymistä vastaavasti. Siksi elintarviketurvallisuus on tulevaisuuden maatalouden tärkein haaste. Kansalaistensa tähden Euroopan unionin velvollisuutena onkin taata se myös jatkossa.
<SPEAKER ID="057" NAME="Cristian Silviu Buşoi  " AFFILIATION="ALDE">
kirjallinen. - (RO) YMP:n mukauttaminen uusiin yhteiskunnallisiin ja taloudellisiin realiteetteihin on välttämätöntä. Meidän on tosiaankin vastattava eräisiin keskeisiin kysymyksiin onnistuaksemme siinä. Olen täysin samaa mieltä tarpeesta taata elintarvikkeiden saanti. Mutta mihin pisteeseen asti me haluamme olla riippumattomia, ja kuinka halukkaita olemme maksamaan siitä enemmän?
<P>
Tähän asti YMP on pitänyt sellaisten elintarvikkeiden hinnat korkealla, jotka ovat halvempia muissa maissa. EU ei voi edistää vapaakauppaa ja suojella samalla omia maatalousmarkkinoitaan. On löydettävä ratkaisuja, joiden ansiosta EU kykenee panemaan täytäntöön asianmukaisia maailmanlaajuisia laatunormeja, jotta maataloustuotteiden hintaeroja eri maissa voidaan supistaa.
<P>
Olen kuitenkin huolestunut ennen kaikkea vaikutuksesta, joka YMP:n uudistuksilla on ollut maanviljelijöihin. Tukien irrottaminen tuotannosta on vain kanavoinut suorat tuet suurille maanomistajille, jotka eivät suinkaan ole viljelijöitä. Tukien irrottaminen tuesta on välttämätöntä ylituotannon välttämiseksi. Kehotan kuitenkin komissiota esittämään joitakin oikeudenmukaisempia perusteita, jotta maanviljelijöistä tulisi YMP:n todellisia tuensaajia. Meidän on kehitettävä maanviljelijöille kannustimia erityisesti nuorten rohkaisemiseksi muuttamaan maaseudulle. Se ei ole mahdollista, jos nykyinen naurettava suorien tukien järjestelmä säilytetään.
<SPEAKER ID="058" NAME="Nessa Childers  " LANGUAGE="EN">
Yhteisellä maatalouspolitiikalla (YMP) on mahdollisuus tarjota ratkaisuja useisiin EU:n maatilojen tämänhetkisiin ongelmiin. EU:n jäsenvaltioista se on kaikkein selvimmin nähtävissä Irlannissa, jossa on sitouduttu yhtäläisesti sekä turvaamaan oikeudenmukainen ja täysimääräinen YMP:tä koskeva sopimus että siirtymään eteenpäin toteuttamalla 2000-luvun maanviljelyn edellyttämät muutokset. Euroopan maatalousväestön luottamuksen ja sitoutumisen varmistamiseksi uuden YMP:n on tarjottava maanviljelijöille vakautta ja tuottamistaan hyödykkeistä oikeudenmukaiset hinnat, jotka he tällä hetkellä saavat. Vastaavasti EU:n kansalaiset saavat luotettavia, korkealaatuisia tuotteita, jotka on taatusti tuotettu EU:n korkeiden menettelynormien mukaisesti. Tämän lisäksi he hyötyvät myös YMP:n yhteiskunnallisista ja kulttuurisista vaikutuksista, kuten niistä, joita toinen pilari sisältää. EU:n on ennen kaikkea säilytettävä eurooppalaisten maanviljelijöiden luottamus. Maatalousväestö tietää, että muutos on tulossa tämän uuden sopimuksen myötä, ja on tällä hetkellä valmis ottamaan sen vastaan. Jotta tämä myönteinen suhde saataisiin hyödynnettyä, EU:n toimielinten on varmistettava sellaisen sopimuksen aikaansaaminen, joka on nykyaikainen ja samalla täysimääräinen ja oikeudenmukainen kaikille.
<SPEAKER ID="059" NAME="Béla Glattfelder  " LANGUAGE="HU">
EU tarvitsee tehokasta ja yhteistä maatalouspolitiikkaa myös vuoden 2013 jälkeen. Siksi EU:n maatalousbudjetti pitäisi säilyttää edes nykyisellä tasolla.
<P>
EU:lla on erityinen vastuu maailman elintarviketurvallisuuden takaamisessa. Tämä johtuu siitä, että nimenomaan EU:ssa voidaan tuottaa turvallisimpia elintarvikkeita kaikkein tiukimpien ympäristönsuojelunormien puitteissa. Siksi YMP:n tärkein tehtävä on säilyttää Euroopan unionin maataloustuotannon valmiudet.
<P>
Siksi on ehdottoman tärkeää varmistaa, että suorat tuet eivät vähene.
<P>
Toiseen pilariin kuuluvan maaseudun kehittämistuen osalta on varmistettava, että sitä käytetään ensisijaisesti maatalouden tarkoituksiin.
<P>
Maanviljelijöitä pitäisi suojella interventiohintojen äärimmäisiltä vaihteluilta, jotka ovat olleet yleisiä viime vuosina. Me tarvitsemme markkinoiden interventiovälineitä. Lisäksi eräillä aloilla, kuten viinin- ja maidontuotannossa, kaivataan toimenpiteitä tarjonnan rajoittamiseksi. Ne vähentäisivät tuottajien tappioita, jotka johtuvat hintojen vaihtelusta.
<P>
EU:n elintarvikekauppa on paljon keskittyneempää kuin ruuanjalostusteollisuus tai maataloustuotanto. Hyvin usein sadat viljelijät kilpailevat suuren hypermarketketjun kanssa, ja heidän neuvotteluasemansa on paljon huonompi. Tästä syystä meidän on autettava kehittämään maanviljelijöiden välistä yhteistyötä. Se kuitenkin edellyttää poikkeamista maatalousalaa koskevista EU:n tiukoista kilpailuehdoista.
<P>
Kolmansista maista tapahtuvaan tuontiin pitäisi soveltaa samoja tiukkoja ympäristönsuojelua, elintarviketurvallisuutta, eläinten hyvinvointia ja muita säännöksiä kuin EU:n maanviljelijöihin.
<SPEAKER ID="060" NAME="Elisabeth Jeggle  " LANGUAGE="DE">
Jäsen Lyonin valiokunta-aloitteinen mietintö ottaa Euroopan parlamentin varhaisessa vaiheessa mukaan YMP:n tulevaisuudesta käytävään keskusteluun. Haluan kiittää kaikkia mietinnön laatimiseen osallistuneita heidän työstään. Mietinnössä on muotoiltu eteenpäin suuntautuvia tavoitteita koko yhteisölle.
<P>
Mielestäni on otettava huomioon kolme olennaista seikkaa, mikäli haluamme jatkossakin turvata kattavan ja kestävän maatalouden kehittämisen koko EU:ssa. 1. On välttämätöntä, että me varmistamme YMP:lle riittävän rahoituksen vuoden 2013 jälkeen ja että me saamme aikaan asianmukaisen talousarvion.
<P>
2. Hyväksi havaittu kahden pilarin rakenne on säilytettävä. Ensimmäisen pilarin on oltava vahva ja toisen yhtä vahva. Ainoa tapa, jolla voimme säilyttää EU:n maatalousmallin, on varmistaa elintarvikkeidemme tuotanto ensimmäiseen pilariin sisältyvien korkeimpien normien mukaisesti. Lisäksi toisen pilarin mukaisesti meidän on tarjottava hyvät mahdollisuudet maaseudun kehittämiseen sekä työpaikkojen luomiseen ja infrastruktuurin rakentamiseen maanviljelijöille ja muulle maaseutuväestölle, miehille ja naisille ja erityisesti nuorille.
<P>
3. Vapautetuilla markkinoilla tapahtuvat huomattavat vaihtelut ja ilmastonmuutoksen vaikutukset edellyttävät turvaverkkoa myös jatkossa. Markkinasuuntautuneisuuden, tuoteturvallisuuden, eläintensuojelun sekä ilmastonmuutoksesta johtuvan ympäristönsuojelun ja luonnon monimuotoisuuden tarpeen myötä meille on syntynyt uusia tavoitteita. Näihin haasteisiin vastattaessa hyvä maatalouspolitiikka on parasta tulevaisuuden politiikkaa, joka on kaikkien kansalaistemme etujen mukaista.
<SPEAKER ID="061" NAME="Sandra Kalniete  " LANGUAGE="LV">
Tässä päätöslauselmassa ei enää pidetä pinta-alaa menneiden vuosien tuotantoon pohjautuvana perustana määriteltäessä suoria tukia seuraavalla rahoituskaudella. Me tarjoamme siten mahdollisuuden siirtymäkauteen. Se on välttämätön, mutta kokonaiset seitsemän vuotta olisi liian pitkä siirtymäkausi. Uuden järjestelmän täytäntöönpanon viivyttäminen saattaa vaikuttaa kielteisesti erään YMP:n uudistuksen tärkeän tavoitteen saavuttamiseen - tuen, joka on kohdistettu, oikeudenmukainen, tasapainoinen, yksinkertainen ja avoin. Yksi YMP:n talousarvion säilyttämistä vuoden 2013 tasolla puoltava seikka on uusien jäsenvaltioiden oikeutetut odotukset siitä, että YMP:n tuki on niiden tapauksessa verrannollinen vanhoille jäsenvaltioille jaettavaan tukeen. Olen vakuuttunut siitä, että YMP voi olla vaikuttava ja aidosti yhteinen vain siinä tapauksessa, että sen tarkoituksena on turvata oikeudenmukainen kilpailu kaikkien EU:n maanviljelijöiden kesken. Vääristymätön kilpailu EU:ssa on myös edellytys eurooppalaisten maanviljelijöiden kilpailukyvylle maailmanmarkkinoilla. Haluan korostaa päätöslauselmassa ilmaistua poliittista tahtoa vahvistaa alkutuottajien asemaa elintarvikeketjussa, jotta alkutuottajien järjestöt saisivat lisää vaikutusvaltaa ja jotta ne voisivat neuvotella suurten vähittäiskauppiaiden ja jalostusyritysten kanssa yhtäläisin ehdoin. Toivon, että maaseudun kehittämistä koskevaa YMP:n osaa vahvistetaan ja että maaseudun kehittämisstrategia keskittyy ensisijaisesti maaseutuyhteisöihin, ympäristön parantamiseen, maatalouden nykyaikaistamiseen ja uudistamiseen, yhtenäisyyden vahvistamiseen, tuotteiden myynnin ja kilpailukyvyn kehittämiseen, työpaikkojen säilyttämiseen ja luomiseen maaseudulla sekä ilmastonmuutokseen, uusiutuviin energialähteisiin ja luonnon monimuotoisuuteen.
<SPEAKER ID="062" NAME="Filip Kaczmarek  " LANGUAGE="PL">
Yhteisen maatalouspolitiikan tulevaisuus vuoden 2013 jälkeen on erittäin tärkeää meille. Useat tärkeät asiat ovat riippuvaisia YMP:stä - Euroopan unionin talousarvion rakenne sekä maatalouden, maanviljelijöiden ja maaseudun tulevaisuus. Koko Euroopan parlamentin on tiedostettava YMP:n merkitys EU:n tulevaisuudelle. Ratkaisevan tärkeä on tietenkin suoria tukia koskeva kysymys, samoin kuin tarve poistaa niiden väliset erot eri maissa. Tällä hetkellä erot eri jäsenvaltioiden tukien tasossa ovat liian suuret. Se heikentää yhteisvastuuta, yhdenvertaisuutta ja yhteisöhenkeä. Maanviljelijät tarvitsevat ennen kaikkea vakaita tuloja sekä nyt että pitemmällä aikavälillä. Ilman vakaita tuloja on hyvin vaikeaa uudenaikaistaa maatiloja. On myös vaikeaa ylläpitää maatalouden suotuisaa vaikutusta luontoon ja kulttuuriympäristöön. Pyrkikäämme siksi auttamaan sen varmistamisessa, että yhteisen maatalouspolitiikan tulevien muutosten ansiosta eurooppalaisten maanviljelijöiden tulot olisivat vakaat. Kiitos.
<SPEAKER ID="063" NAME="Mairead McGuinness" AFFILIATION="PPE">
kirjallinen. - (EN) Olen mielissäni tästä mietinnöstä, joka on ensimmäinen askel tarkasteltaessa vuoden 2013 jälkeisen yhteisen maatalouspolitiikan (YMP) rakennetta ja luonnetta. Tämä mietintö vahvistaa, että vuoden 2013 jälkeen harjoitetaan YMP:tä, että sen pitäisi säilyä yhteisenä politiikkana ja että sen talousarvio pitäisi säilyttää vähintään nykyisellä tasolla. Mietinnössä kannatetaan vankasti politiikan säilyttämistä EU:n politiikkana ja torjutaan pyrkimykset sen uudelleenkansallistamiseksi. Maanviljelijöiden pitäisi pysyä lujana, jotta Euroopan parlamentti ymmärtäisi heidän huolensa. Vuoden 2013 jälkeisen YMP:n pitäisi tukea aktiivisia tuottajia ja palkita heidät heidän tuottamistaan elintarvikkeista ja useista julkisista hyödykkeistä, joita he yhteiskunnalle tarjoavat - myös korkeatasoisesta eläinten hyvinvoinnista ja ympäristönormeista. Markkinoiden tukitoimenpiteet ovat ensisijaisen tärkeitä tarjottaessa asianmukaisia turvaverkkoja äärimmäistä markkinoiden epävakautta vastaan, koska epävakaus on todennäköisesti ominaista markkinoille tulevaisuudessa. Vain seitsemän prosenttia EU:n maanviljelijöistä on alle 35-vuotiaita - tämä on karu muistutus siitä, että meidän on varmistettava sopivien olosuhteiden olemassaolo, jotta nuoret jatkaisivat maatalouden harjoittamista. On ensisijaisen tärkeää, että vuoden 2013 jälkeisessä YMP:ssä keskityttäisiin voimakkaasti nuoriin sukupolviin, jotta maatalouden kehittyminen turvattaisiin innovatiivisella ja tehokkaalla tavalla.
<SPEAKER ID="064" NAME="Ivari Padar  " AFFILIATION="S&amp;D">
kirjallinen. - (ET) Aluksi haluan kiittää kollegaani jäsen Lyonia erittäin tasapainoisen mietinnön laatimisesta. Mielestäni olemme sen ansiosta jo saaneet aikaan hyvän perustan lähitulevaisuudessa käytävälle keskustelulle. Maatalouspolitiikan muuttaminen on ehkä yksi tämän täysistunnon suurimmista tehtävistä. On totta, että pääsemme maistamaan tämän lainsäädännön hedelmiä vasta paljon myöhemmin, ehkä kymmenen vuotta myöhemmin. Vaikka maatalouden tärkein tehtävä on tuottaa elintarvikkeita, maatalouden merkitys yleiselle edulle tunnustetaan yhä yleisemmin, tulipa se ilmi sitten sosiaalipolitiikan, ympäristön tai kulttuurin yhteydessä. Suhteellisen pieni osa väestöstä itse asiassa ruokkii koko väestön, käyttää maata taloudellisesti ja huolehtii maaseudun sosiaalisesta tasapainosta koko Euroopan unionissa. Mietintö on hyvä pohja keskustelun jatkamiselle. Kiitos tarkkaavaisuudestanne.
<SPEAKER ID="999" NAME="Ulrike Rodust  " LANGUAGE="DE">
Kiitän esittelijää. Useat ryhmäni ajatukset on sisällytetty käsiteltävänämme olevaan mietintöön, ja nyt olemme saaneet erittäin hyvän lopputuloksen.
<P>
Ensisijaisena tavoitteenamme on oltava korkealaatuisen elintarviketuotannon jatkuminen Euroopassa.
<P>
Maatalousuudistuksen organisointia koskeneessa keskustelussa puhuttiin usein julkisten hyödykkeiden korvaamisesta. Mielestäni tämä keskustelu etenee oikeaan suuntaan.
<P>
Yhteinen maatalouspolitiikka saa ansaitsemansa tunnustuksen vain siinä tapauksessa, että EU:n kansalaiset ovat vakuuttuneita siitä, että asiassa todella ponnistellaan ja että rahaa ei vain kuluteta kautta linjan.
<P>
Maaseudun kehittäminen on vielä tärkeämmässä asemassa. Maataloutemme häviämisen ja aavikoitumisen estämiseksi meidän on kehitettävä uusia välineitä, jotka lopettavat maaltamuuton.
<P>
Aktiivinen maaseutu on houkutteleva elinympäristö maanviljelijöiden lisäksi myös ihmisille, jotka eivät halua asua kaupungeissa.
<P>
Meidän pitäisi hyväksyä mietintö sellaisenaan suurella enemmistöllä täysistunnossa lähettääksemme parlamentista selkeän viestin.
<SPEAKER ID="065" NAME="Csaba Sógor  " LANGUAGE="HU">
Kun Euroopan yhdentymisprosessi alkoi, yhteinen maatalouspolitiikka sekä turvasi väestön elintarvikehuollon että loi perustan nykyaikaiselle eurooppalaiselle maataloudelle ja muille erityisille politiikanaloille. Euroopan unioni on kuitenkin äskettäin saanut 12 uutta jäsenvaltiota. Se tarkoittaa, että EU sai seitsemän miljoonaa henkeä lisää maatalousväestöä vuotta 2004 edeltäneiden kuuden miljoonan henkilön lisäksi. Uusien jäsenvaltioiden liittymisen myötä myös EU:n 130 hehtaarin maatalousmaa lisääntyi 40 prosentilla 185 miljoonaan hehtaariin. Liittymisen aikaan uudet jäsenvaltiot odottivat, että niiden maanviljelijät saisivat aikanaan YMP:stä samansuuruista tukea kuin vanhojen jäsenvaltioiden viljelijät. Se on kuitenkin mahdollista vain, mikäli maatalouspolitiikkaan osoitettuja varoja ei vähennetä vuoden 2013 jälkeen. EU:n on otettava huomioon jäsenvaltioiden erilaiset tilanteet ja tarpeet, koska EU:n maatalous edistää jäsenvaltioiden, maanviljelijöiden ja kansalaisten etuja yhtäläisesti vain siinä tapauksessa, että varoja ei jaeta epäoikeudenmukaisesti uudenaikaistamisen tasoon liittyvien erojen takia.
<SPEAKER ID="066" NAME="Csaba Sándor Tabajdi  " LANGUAGE="HU">
Yhteinen maatalouspolitiikka vaatii perusteellista ja rohkeaa uudistusta, jossa otetaan huomioon uusien jäsenvaltioiden erityistilanne. YMP:n säilyttäminen on kohtuullista EU:n veronmaksajien silmissä ja perusteltavissa valtiovarainministeriöiden kanssa käytävissä neuvotteluissa vain, jos me kykenemme osoittamaan, että EU:n elintarviketurvallisuuden lisäksi maatalous voi myös tarjota sosiaalisia ja ympäristöystävällisiä julkisia hyödykkeitä yhteiskunnalle. Mielestäni vain huomattava uudistus voi pelastaa yhteisen maatalouspolitiikan. Uusien jäsenvaltioiden maatalouteen tekemille investoinneille pitäisi myöntää tukea, tai muuten EU:n maatalous toimii kahdella, tai jos Romanian ja Bulgarian tilanne otetaan huomioon, kolmella eri kehitystasolla. Se syventäisi entisestään 15 jäsenvaltion EU:n ja 12 uuden jäsenvaltion välistä kuilua. "Vihreän" maatalouden aikaansaaminen EU:ssa ja ympäristöystävällisten julkisten hyödykkeiden tuottaminen edellyttävät uusia investointeja erityisesti uusissa jäsenvaltioissa. Maanviljelijöitä ei pitäisi rangaista, vaan heille pitäisi antaa taloudellisia kannustimia. Niiden avulla he voisivat hankkia koneita, jotka mahdollistavat ympäristön ja maaperän huomioon ottavan viljelyn, viljelykasveille korvikkeita geenipooleista sekä investoinnit ympäristön ja vesistöjen puhtauden suojelemiseksi.
<SPEAKER ID="067" NAME="Artur Zasada  " LANGUAGE="PL">
Uudistaessamme YMP:tä me emme saa unohtaa yhdentymisen, yhteisvastuullisuuden ja yhteisöllisyyden periaatteita. Suorat tuet vaikuttavat merkittävästi elintarviketurvaan. Ne sekä auttavat maanviljelijöiden tulojen vakauttamisessa että korvaavat kuluja, jotka syntyvät maataloudelle asetettujen yhä suurempien vaatimusten noudattamisesta. Jos me emme poista eroja suoran tuen tasossa, tämä väline - YMP:n tärkein rahoitusväline - jakaa Euroopan unionin vanhoihin ja uusiin jäsenvaltioihin myös tulevaisuudessa. Menneiden vuosien tuotantoon perustuvan tuen jakamisen hylkääminen olisi symbolinen ele täydellisemmästä yhdentymisestä, ja se myötävaikuttaisi myös tasavertaisten kilpailuehtojen varmistamiseen yhteisön sisämarkkinoilla. Lisäksi on ensisijaisen tärkeää, että maaseudun kehittämisstrategia on jatkossakin YMP:n keskeinen tekijä, joka tukee taloudellista ja sosiaalista kehitystä laajassa merkityksessä. Maatilojen jatkuvat uudelleenjärjestelyt ja nykyaikaistaminen sekä useat innovaatiot, jotka on tarkoitettu lisäämään tehokkuutta ja parantamaan kilpailukykyä laajentuneessa unionissa, ovat keskeisessä asemassa. Vankka toinen pilari tarjoaa tilaisuuden auttaa nuoria maanviljelijöitä aloittamaan maataloudessa sekä parantaa elämänlaatua, aktivoida yhteiskuntaa ja kehittää naisten tilannetta maaseudulla.
