<CHAPTER ID="006">
Puhemiehen julkilausuma
<SPEAKER ID="076" NAME="Puhemies">
(DE) Hyvät kollegat, puheenjohtajakokous on pyytänyt minua antamaan lyhyen julkilausuman huomenna vietettävän Euroopan kielten päivän johdosta. Teen sen ilomielin, mutta yrittäkää kestää, sillä julkilausuma on kirjoitettu usealla eri kielellä, mikä tekee sen lukemisesta miltei ylivoimaisen tehtävän minulle. Pyydän teitä huomioimaan tämän julkilausuman.
<P>
(EN) Syyskuun 26. päivänä 2008 vietämme Euroopan kielten päivää. Sen puitteissa Euroopan unioni tukee yhdessä Euroopan neuvoston kanssa erilaisia eurooppalaisia aloitteita, joiden tavoitteena on edistää kielten ja kulttuurien arvostusta sekä muistuttaa Euroopan kansalaisia kielten opiskelun tärkeydestä.
<P>
(DE) Euroopan kielellinen monimuotoisuus on erottamaton osa henkistä perintöämme ja yksi kulttuuriaarteistamme. Euroopan yhdentymisen edetessä kielellisestä monimuotoisuudesta on vähitellen tullut pikemminkin mahdollisuus kuin este. Siksi komission viimeisimmässä tiedonannossa, joka käsitteli monikielisyyttä, kuvataan kielellistä monimuotoisuuttamme aivan oikeutetusti valttikortiksemme.
<P>
(FR) - Monikielisyys ja kielellisen monimuotoisuuden edistäminen ovat yksi Euroopan parlamentin päivittäisen toiminnan kulmakivistä. Mottonamme on "ei lainsäädäntötyötä ilman kääntämistä".
<P>
(IT) Euroopan kansojen edustajina tekemämme työn kääntämisellä ja tulkkauksella on keskeinen rooli työmme legitimiteetin ja avoimuuden takaamisessa sekä parlamentin tuomisessa lähemmäs Euroopan kansalaisia.
<P>
(ES) Siihen liittyen on syytä muistuttaa, että Euroopan parlamentti on ainoa kansainvälinen organisaatio, jolla on verkkosivut ja Internet-televisio 23 eri kielellä.
<P>
(PL) Moninaisuudessaan yhtenäisen Euroopan unionin ei tarvitse olla huolissaan tulevaisuudestaan.
<P>
(DE) Hyvät kollegat, kiitoksia mielenkiinnosta.
<P>
(Suosionosoituksia)
<P>

<SPEAKER ID="084" NAME="Elizabeth Lynne" AFFILIATION="ALDE">
(EN) Arvoisa puhemies, haluan esittää työjärjestyspuheenvuoron. Jos teillä on tiedossanne, että Strasbourgiin palaaminen on turvallista, miksi ette voi kertoa sitä nyt, ennen kuin poistumme täysistunnosta ja otamme riskin palatessamme rakennukseen, jota jotkut edelleen pitävät vaarallisena?
<SPEAKER ID="085" NAME="Puhemies">
(DE) Hyvä jäsen Lynne, kaikki saamani tiedot osoittavat, että Strasbourgin rakennus on aivan yhtä turvallinen kuin tämä rakennus täällä Brysselissä.
