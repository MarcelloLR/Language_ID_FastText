<CHAPTER ID="006">
Eurooppa-neuvoston kokous 21. ja 22. kesäkuuta 2007 - Toiminta Saksan puheenjohtajakaudella (jatkoa keskustelulle) 
<SPEAKER ID="081" NAME="Puhemies">
Esityslistalla on seuraavana jatkoa keskustelulle
<P>
Eurooppa-neuvoston selonteosta ja Euroopan komission julkilausumasta: Eurooppa-neuvoston kokous 21. ja 22. kesäkuuta 2007 ja
<P>
neuvoston julkilausumasta: Toiminta Saksan puheenjohtajakaudella.
<SPEAKER ID="033" NAME="Werner Langen" AFFILIATION="PPE-DE">
(DE) Arvoisa puhemies, arvoisa neuvoston puheenjohtaja, hyvät kuulijat, tämänpäiväinen keskustelu osoittaa, kuinka voimakas Euroopan yhdentymisajatus on ja kuinka se yhdistää meitä kriiseissä jopa puoluerajojen yli ja antaa meille rohkeutta puhua asioista niiden oikeilla nimillä. Kuulun kristillisdemokraatteihin mutta haluan ilmaista varauksettoman tukeni sosialidemokraattiselle kollegalleni Martin Schulzille. Olen samaa mieltä kaikesta hänen sanomastaan. Saksalaisena mieleeni tulee Ranskan entisen presidentin François Mitterandin jäähyväispuhe Euroopan parlamentissa vuonna 1995. Hän totesi siinä, että nationalismi vie kohti sotaa. Yhdentymisessä on Euroopan voima, ja sitä on vaalittava tuli mitä tuli: EU:n on edistettävä rauhaa, vaurautta ja sosiaaliturvaa.
<P>
Haluan kuitenkin ennen kaikkea kiittää neuvoston puheenjohtajavaltiota ja teitä henkilökohtaisesti, arvoisa neuvoston puheenjohtaja Merkel. Teillä oli edessänne vaikea tehtävä, mutta selvisitte siitä. Kaikki toiveemme eivät toteutuneet, mutta ehdotusten pääsisältö on säilynyt sekä ilmasto- ja energiapolitiikassa että uuden perustuslakisopimuksen kohdalla. Onnistuitte lisäämään parlamentin oikeuksia, varmistamaan yhteisön oikeuden ensisijaisuuden, lujittamaan toissijaisuusperiaatetta useilla aloilla ja selventämään toimivaltajakoa sekä paljon muuta. Kysymyksiä on esitetty myös kilpailuperiaatteesta. Sen vaikutuksia on tarkasteltava lähemmin.
<P>
Kaiken kaikkiaan katson, että puheenjohtajavaltio Saksa on onnistunut kahden tärkeimmän seikan läpiviemisessä: se on onnistunut toteuttamaan useita käynnissä olevan ohjelman aloitteista ja tehnyt esimerkillistä yhteistyötä Euroopan parlamentin kanssa. Arvoisa neuvoston puheenjohtaja Merkel, tästäkin haluan kiittää henkilökohtaisesti teitä ja kaikkia puheenjohtajavaltio Saksan ja sen hallituksen edustajia.
<P>
(Suosionosoituksia)
<SPEAKER ID="034" NAME="Enrique Barón Crespo" AFFILIATION="PSE">
(DE) Arvoisa puhemies, arvoisa neuvoston puheenjohtaja, arvoisa komission jäsen, hyvät parlamentin jäsenet, lämpimät onnitteluni onnistumisen johdosta, arvoisa liittokansleri Merkel. Olette suoriutunut kaikista neuvoston puheenjohtajan velvollisuuksistanne. Euroopan parlamentti pyysi teitä kutsumaan koolle hallitustenvälisen konferenssin ja sysäämään EU:n perustuslakiprosessin jälleen liikkeelle. Tämä prosessi on taannut rauhan ja vaurauden ja tarjoaa nyt koko maailmalle demokratiaa ja yhteisvastuullisuutta koskevan mallin. Kahden vuoden mietintäajan jälkeen suurin osa EU:n jäsenvaltioista ja kansalaisista ilmaisi tukensa sille, että EU:n perustuslakikehitystä jatketaan. Toivon, etteivät useat hylkäämiset heikennä EU:n koheesiota, ja niistä huolimatta olemme tukeneet niitä maita, joilla on ollut ongelmia sopimuksen kanssa.
<P>
Meidän on nyt valmisteltava toimeksianto tätä uudistettua sopimusta varten, mikä on mielestämme hyvä asia. Sopimukseen sisältyy EU:n periaatteita, arvoja ja tavoitteita koskeva selvä sitoumus. Mielestäni perusoikeuskirjan oikeudellinen sitovuus olisi vahvistettava sopimuksessa heti johdantokappaleiden jälkeen. Myönteisiä seikkoja ovat myös yhteispäätösmenettelyn ja määräenemmistöäänestyksen laajentaminen.
<P>
Valitettavaa on kuitenkin se, että selkeys ja avoimuus ovat kärsineet. EU:n symbolit, kuten lippu ja hymni, ovat myös osoituksia Beethovenin ja Schillerin korostamasta ilon ja vapauden tunteesta Euroopassa.
<P>
Voin vakuuttaa, että jatkamme näiden symbolien käyttöä ja suhtaudumme niihin aidolla ylpeydellä.
<P>
Arvoisa neuvoston puheenjohtaja, Euroopan parlamentti työskentelee tässä hengessä kansallisten parlamenttien ja kansalaisyhteiskunnan kanssa hallitustenvälisessä konferenssissa EU:n perustuslaillisen lujittamisen puolesta.
<P>
Jatkamme päättäväistä etenemistämme tällä tiellä, mitä Walter Hallstein kuvasi ilmaisulla constructio continua ja mitä Jean Monnet kuvasi etenemiseksi askel askeleelta. Nousemme vielä Himalajan huipulle askel askeleelta sherpojen tavoin.
<SPEAKER ID="035" NAME="Puhemies">
Hyvä jäsen Barón Crespo, paljon kiitoksia.
<SPEAKER ID="036" NAME="Silvana Koch-Mehrin" AFFILIATION="ALDE">
(DE) Arvoisa neuvoston puheenjohtaja, arvoisa puhemies, arvoisa liittokansleri, vilpittömät onnittelut loistavasta työstänne. Saitte aikaan huomattavan hyviä tuloksia ja täytitte odotuksemme, mikä ei ole erityinen yllätys Saksan liberaaleille, sillä olimme jo ennen Bundestagin vaaleja vakuuttuneita siitä, että teistä tulisi mainio johtaja. Yhdyn siis kollega Schulzin sanoihin: hänhän ylisti teitä tänään vuolaasti, parempi myöhään kuin ei milloinkaan.
<P>
Ennen Saksan puheenjohtajakauden alkua Euroopan parlamentin vapaat demokraatit kehottivat tuolloin vielä hyvin epäröivällä kannalla olevaa liittovaltion hallitusta asettamaan kunnianhimoiset tavoitteet perustuslakisopimuksen suhteen. Olemmekin tyytyväisiä siihen, että puheenjohtajakauden lopulla meillä on olemassa aikataulu, minkä lisäksi myös sisällöstä on sovittu. Tästä jouduttiin kuitenkin maksamaan erittäin kova hinta. Nimiä on muutettu, määräaikoja pidennetty ja poikkeuksia sallittu. Tilanne on erityisen huono erityisesti perusoikeuskirjan kannalta. Niin sanottu uudistettu sopimus on aiempaa monimutkaisempi ja vaikeaselkoisempi. Vähemmistö sai mielipiteensä läpi enemmistön kustannuksella, ja EU:n yhdentymisajatus on tämän vuoksi kärsinyt vakavan takaiskun.
<P>
Vielä ei ole selvää, pannaanko Brysselissä yön pimeinä tunteina tehdyt päätökset todellakin täytäntöön. Siitä ei ole mitään takeita. Hallitustenvälisen konferenssin on ensin kokoonnuttava, eivätkä asiat ala muuttua kuin vasta sitten, kun kaikki 27 jäsenvaltiota aloittavat ratifiointiprosessin. Kaikki on siis vielä avoinna. Puheenjohtajavaltio Saksan aikaansaannokset kuvaavat siten melko hyvin EU:ssa tällä hetkellä vallitsevaa ilmapiiriä. Se ei ole täysin synkkä, muttei siinä ole paljon hurrattavaakaan. EU ei ole vieläkään lähentynyt kansalaisia vaan on etäällä oleva huippukokouksien EU. Puheenjohtajavaltio onnistui viemään meitä selvästi eteenpäin, kun otetaan huomioon vaikeudet, jotka olisivat voineet estää tuloksiin pääsyn kokonaan. Tämän enempään ei olisi ollut mahdollista päästä.
<P>
Arvoisa liittokansleri Merkel, totesitte haluavanne, että EU:n kansalaiset muistavat vuoden 2007 vielä 50 vuoden jälkeenkin. Haluan lisätä tähän oman toiveeni. Olisin hyvin tyytyväinen, jos vuonna 2057 - toivottavasti elän niin pitkään - kaikki eurooppalaiset voisivat pitää Berliinin julistuksen mainiota lausetta "meillä on onni olla yhdessä" jokaisena päivänä koettuna todellisuutena, ei minään suljetuin ovin tehtynä päätöksenä. Se olisi mitä suurin menestys puheenjohtajavaltio Saksan kannalta. Suurkiitokset vielä kerran.
<P>
(Suosionosoituksia)
<SPEAKER ID="037" NAME="Brian Crowley" AFFILIATION="UEN">
A Uachtaráin, A Uachtaráin in Oifig na Comhairle, A Uachtaráin an Choimisiúin, comhghairdeachas leis an Seansailéir Merkel agus leis na daoine go léir i rialtas na Gearmáine.
<P>
(EN) Haluan aivan ensiksi todeta, että puhuttaessa viimeviikkoisen huippukokouksen tuloksista liian paljon huomiota kiinnitetään tiedotusvälineissä sanottuun tai yhden ja toisen toteamuksen tulkintaan, vaikka meidän itse asiassa pitäisi iloita siitä, että kaikki EU:n jäsenvaltioiden johtajat ovat noudattaneet Saksan liittokanslerin, neuvoston puheenjohtajan Angela Merkelin esimerkkiä ja onnistuneet luovimaan eteenpäin tiellä kohti EU:n tulevaa kehitystä.
<P>
Useilla aloilla on kyse arkaluonteisista asioista, kuten äänten painotuksesta neuvostossa, kansallisten parlamenttien oikeuksista ja yhteispäätösmenettelyn käytöstä oikeus- ja sisäasioissa. Nämä asiat ovat tietyille maille keskeisen tärkeitä kansallisia aiheita, ja jokaisen hallituksen päämiehen on esitettävä omat näkemyksensä näistä aiheista.
<P>
Vaikka useiden huippukokousten ympärillä käydään paljon tyhjää puhetta, nyt onnistuttiin siksi, että EU:n perusperiaatteet eli kompromissi, konsensus, ymmärrys ja suvaitsevaisuus saatiin yhdistettyä teidän johdollanne, arvoisa liittokansleri Merkel.
<P>
Puheenjohtajavaltio Saksa on onnistunut kuuden viime kuukauden aikana myös niillä aloilla, joista meille on paljon hyötyä tulevaisuudessa. Tarkoitan "meillä" parlamentin jäsenten lisäksi myös kaikkia EU:n kansalaisia ja kuluttajia, sillä me saamme kaikki hyötyä tekemästänne työstä.
<P>
(DE) Arvoisa liittokansleri, onnistuitte vaikeassa tehtävässä vaikeana aikana. Kiitos siitä.
<P>
(EN) Pyydän anteeksi saksan kielen lausumistani.
<SPEAKER ID="041" NAME="Rebecca Harms" AFFILIATION="Verts/ALE">
(DE) Arvoisa puhemies, arvoisa neuvoston puheenjohtaja, haluan Vihreät / Euroopan vapaa allianssi -ryhmän puolesta jälleen kerran korostaa sitä, mitä ryhmämme puheenjohtaja on jo sanonut: oli helpottavaa saada kuulla huippukokouksen tuloksesta, ja olemme aivan yhtä helpottuneita ja tyytyväisiä siihen kuin tekin. Jäsen Prodin pettymys ei ollut meille yllätys, sillä huippukokouksen aikana kävi täysin selväksi tilanteen täpäryys ja se, kuinka kansallismielisyys on uhka EU:lle.
<P>
Huippukokousta seuranneina päivinä ja itse asiassa myös itse kokouksen kuluessa havaitsin tätä vaikeaa tilannetta koskevista raporteista ja haastatteluista, että kun yhdentymiskehitys näytti pysähtyneen, useat ihmiset alkoivat jälleen suhtautua myönteisesti EU:hun. Pysähtyneisyyttä käsiteltiin myös itse huippukokouksessa. Kyse on pohjimmiltaan yksinkertaisesta asiasta: jonkin asian arvon ymmärtää vasta silloin, kun joutuu siitä luopumaan. Joskus ymmärrys tulee liian myöhään, mutta tällä kertaa se tapahtui ajoissa. Olen erittäin kiitollinen neuvottelutaidoistanne, sillä onnistuitte käsittelemään erittäin taitavasti yksinkertaisia asioita, kuten sitä, mikä motivoi ihmisiä tässä meille perintönä annetussa EU:ssa ja mikä saa heidät tekemään työtä.
<P>
Toivon kuitenkin muutakin. Onnistuitte lähentämään kansalaisia ja EU:ta. Haluaisin, että tämä avoimuus ja huippukokouksen julkisuus olisi nähtävissä myös hallitustenvälisen konferenssin valmisteluissa. Emme saa etäännyttää EU:ta uudelleen kansalaisista ja sulkea heitä ulkopuolelle. Mielestäni siitä olisi apua myös meille Puolassa, jossa väestöstä 80 prosenttia tukee EU:ta. Kiitän teitä ja toivotan paljon onnea tulevaisuudelle.
<SPEAKER ID="042" NAME="Gabriele Zimmer" AFFILIATION="GUE/NGL">
(DE) Arvoisa puhemies, useiden Euroopan vasemmiston edustajien tavoin minäkään en voi hyväksyä mitään sellaista, jolla yllytetään kansallismielisyyteen ja jolla vaikeutetaan entisestään EU:n varojen käyttöä sosiaalisten, ekologisten ja globaalien ongelmien ratkaisemiseksi. Siksi tuen EU:n yhdentymiskehitystä, jossa tavoitteena on EU:n liittovaltio, jolla on luonnollisesti liittovaltion perustuslaki mutta myös muita periaatteita, painopisteitä ja tavoitteita.
<P>
Arvoisa liittokansleri Merkel, minäkin haluan kiittää teitä. Olette onnistunut antamaan laajalle yleisölle sen käsityksen, että Brysselin kompromissi on teidän mestarisuorituksenne. Useassa mielessä kompromissi on kuitenkin jatkoa vanhalle. Se ei tuo mukanaan mitään suuria poliittisia muutoksia, ainoastaan näennäisesti paremman muodon.
<P>
Perustuslakiluonnoksen hylkääminen aikoinaan Ranskassa ja Alankomaissa ei johtunut siitä, että ihmiset olisivat pelänneet supervallan syntymistä, vaan he pelkäsivät, että tuloksena on EU, joka ei ole sosiaalinen. Ette todennäköisesti saanut hälvennettyä tätä pelkoa Brysselin kompromissillanne, puolinaisilla toimilla, ongelmien lykkäämisellä ja valtapelillä, jota käytiin äänten painotusta koskevasta asiasta.
<P>
Siksi vaadimme edelleen kansanäänestyksen järjestämistä EU:n jäsenvaltioissa myös tästä sopimuksesta. Sitä ei ole mitään syytä pelätä, jos suurin osa eurooppalaisista kannattaa EU:ta, kuten tuoreimmat mielipidekyselyt näyttävät osoittavan. Jos sopimus on hyvä, on todennäköistä, että suurin osa väestöstä tukee sitä.
<SPEAKER ID="043" NAME="Irena Belohorská" AFFILIATION="NI">
- (SK) Arvoisa liittokansleri, minäkin haluan yhtyä teille esitettyihin kiitoksiin. Arvostan muiden lailla aikaansaamaanne sopua EU:n tulevaisuudesta.
<P>
Perustuslakisopimus ehkä allekirjoitettiin Roomassa valtioiden ja hallitusten päämiesten ylistyksen saattelemana, mutta pian sen jälkeen havaittiin, että päämiehet olivat ainoastaan tehneet mukavan lomamatkan tarkoituksenaan allekirjoittaa täysin merkityksetön paperinpala. Yleinen mielipide ei tukenut sopimuksen allekirjoittamista, kuten myöhemmin kävi ilmi menestykseltään kehnolla ratifioinnin ja kansanäänestysten kaudella eri jäsenvaltioissa.
<P>
Tuolloin paljastuivat kaikki EU:n yleiset heikkoudet. Menestyksenne neuvotteluissa ja taitonne löytää kompromisseja ansaitsevat suuren arvon ainoastaan tästä syystä.
<P>
Arvoisa liittokansleri, fanfaarien olisi tänään soitava teille. Allekirjoituksen jälkeen toimintaamme parlamentin jäseninä motivoi näkemys yhteistyöstä, ei 15 vanhan ja 12 uuden jäsenvaltion välinen kinastelu. Onnistumme varmasti kitkemään sopimuksesta jokaisen epäselvän kohdan. Haluan lopuksi toivottaa teille onnistunutta lomaa, koska te jos kuka ansaitsette sen.
<SPEAKER ID="044" NAME="Timothy Kirkhope" AFFILIATION="PPE-DE">
(EN) Arvoisa puhemies, arvoisa liittokansleri, arvoisa komission puheenjohtaja Barroso, en aio harjoitella saksankielen taitojani tänään, sillä muut ovat onnistuneet siinä huomattavasti paremmin kuin mihin minä koskaan pystyisin. Nyt kun Saksan puheenjohtajakausi lähenee loppuaan, haluan ensiksi kiittää liittokansleria hänen onnistuneista toimistaan ilmastonmuutosasian eteenpäin viemiseksi kuuden viime kuukauden aikana. Maaliskuussa aikaansaatu Eurooppa-neuvoston sopimus kasvihuonekaasupäästöjen vähentämisestä 30 prosenttia vuoden 1990 tasosta vuoteen 2020 mennessä oli historiallinen, ja etenkin me Britannian konservatiivipuolueen jäsenet tuemme aloitetta vahvasti.
<P>
Olemme saaneet kuulla useita eri tulkintoja viime viikonloppuna järjestetyn Eurooppa-neuvoston huippukokouksen tuloksista. Yhdistyneessä kuningaskunnassa tuloksiin ei luonnollisesti ole suhtauduttu laajalti myönteisesti. Pääministeri Blair, jonka virkakausi Downing Street 10:ssä päättyy tänään, väittää, että uudistettu sopimusluonnos ei juurikaan muistuta sitä edeltänyttä perustuslakisopimustekstiä. Useat muut valtioiden ja hallitusten päämiehet ovat kuitenkin kiistäneet hänen sanansa, muun muassa Irlannin Taoiseachin puhemies ja Suomen eurooppaministeri. Viimeksi mainittu totesi itse asiassa, että alkuperäisestä toimielinpaketista ei ole muutettu mitään. Kun pääministerimme siis toteaa, ettei näitä kahta pystytä juurikaan vertailemaan, mielestäni briteille voidaan antaa anteeksi, jos he suhtautuvat epäillen siihen, mitä Yhdistyneen kuningaskunnan hallitus on tosiasiassa allekirjoittanut. Pääministeri Blair lupasi briteille kansanäänestyksen viimeisenä vaalilupauksenaan, ja mielestäni hänen seuraajansa Gordon Brownin on nyt pidettävä tämä lupaus.
<P>
Arvoisa liittokansleri, haluaisin vielä selvennettävän myös sitä seikkaa, että tiedotusvälineissä on yleisesti raportoitu, että vapaan ja vääristymättömän kilpailun edistäminen EU:ssa olisi estetty hallitustenvälisen konferenssin toimeksiannossa. Olen kuitenkin kuullut myös, että sopimustekstiin on liitetty pöytäkirja, jossa selvennetään, että EU on täysin sitoutunut kilpailun ja vapaiden markkinoiden edistämiseen. On raportoitu Saksan valtiovarainministerin pitäneen tärkeänä tätä muutosta. Hänen todetaan sanoneen, että hän suhtautuu asiaan tietyllä skeptisyydellä ja katsoo, että tilanteen jatkuminen entiseen malliin on riskialtista. Useiden brittien mielestä sisämarkkinat ja aidosti kilpailukykyinen talous ovat olennaisia asioita, jotka saavat heidät tukemaan Yhdistyneen kuningaskunnan EU:n jäsenyyttä, ja he olisivat oikeutetusti huolissaan, jos näitä asioita pyrittäisiin romuttamaan. Olisin kiitollinen, jos liittokansleri voisi hälventää pelkoni tämän asian suhteen.
<SPEAKER ID="045" NAME="Harlem Désir" AFFILIATION="PSE">
(FR) Arvoisa puhemies, olisi todellakin vaikeaa olla kiittämättä liittokansleria, enkä pyrikään siihen. Arvoisa liittokansleri Merkel, onnittelen teitä vaikka suhtaudunkin entistä epäilevämmin tulevaan sopimukseen. Olihan kuitenkin niin, että perussopimusten muuttaminen oli pysähtynyt, EU oli joutunut umpikujaan, sen yhtenäisyys oli koetuksella, mutta te annoitte sille uuden mahdollisuuden.
<P>
Brysselissä 23. kesäkuuta tehty sopimus on monimutkainen kompromissi, johon päästiin neuvoston kovan työn tuloksena, sillä neuvostossa vallitsevaa ilmapiiriä leimaavat pikemminkin joidenkin maiden väliset kansalliset jännitteet kuin aito eurooppalainen henki. Kompromissiin päästiin naurettavan EU:n symboleista luopumisen ja perusoikeuskirjan järkyttävän poisjättämisen ansiosta. Sopimus saatiin kuitenkin aikaan juuri nyt, kun EU:n on tarpeen lujittaa yhtenäisyyttään, vakuuttaa haluaan kehittyä edelleen kansalaisten odotuksia vastaavaksi yhteisöksi sekä vastata maailmanlaajuisiin ja Euroopanlaajuisiin haasteisiin. Tulevalle hallitustenväliselle konferenssille on siis annettava kaikki mahdollisuudet.
<P>
Pystymme antamaan lopullisen tuomion varsinaisesta sopimuksesta vasta, kun näemme tekstin lopullisessa muodossaan. Epäilyksiä on edelleen, mutta toimeksiantoon on onneksi ainakin sisällytetty toimielinuudistukset, jotka sisältyivät perustuslakisopimusluonnoksen ensimmäiseen osaan ja joita ei juurikaan ole kyseenalaistettu edes niissä maissa, joissa kansanäänestyksestä saatiin kielteinen tulos. Tarkoitan Euroopan parlamentin vallan lisäämistä, yhteistä ulko- ja turvallisuuspolitiikkaa, enemmistöpäätöksiä koskevia uusia sääntöjä ja siirtymistä yksimielisyyteen useissa asioissa. Siksi toivon, että saatavan/nyt syntyneen tuloksen ansiosta voimme vakiinnuttaa perustuslakisopimusluonnoksella aikaansaadun edistyksen.
<P>
Haluan kuitenkin korostaa kahta ryhmällemme tärkeätä seikkaa, jotka liittyvät EU:n sosiaaliseen ulottuvuuteen. Toisaalta laadittiin artikla monialaisesta sosiaalilausekkeesta ja toisaalta artikla, joka tarjoaa oikeusperustan yleishyödyllisiä taloudellisia palveluja koskevan direktiivin antamiselle. Näiden kahden seikan osalta hallitustenvälisen konferenssin toimeksianto on epämääräinen. Aiomme valppaasti varmistaa, etteivät perusoikeuskirjan hylkäämisen jälkeen hallitustenväliseen konferenssiin kokoontuvat jäsenvaltiot edelleen heikennä mahdollisuuksia saada aikaan edistystä EU:n perustamissopimusten sosiaalisen ulottuvuuden alalla.
<SPEAKER ID="046" NAME="Andrew Duff" AFFILIATION="ALDE">
(EN) Arvoisa neuvoston puheenjohtaja, kiitos siitä, että olette tuonut Eurooppa-neuvoston käsiteltäväksi aidosti poliittisia asioita. Kolmen päivän kuluttua luovutte puheenjohtajuudesta ja saatte mahdollisuuden edistää Saksan politiikkaa Euroopan laajuisesti ja suurella itsevarmuudella. Voitteko vakuuttaa meille, että Saksa pyrkii jatkossakin estämään sellaisen EU:n synnyn, jossa jäsenvaltiot osallistuvat ainoastaan itseään hyödyttävään politiikkaan, kuten Tony Blair on valitettavasti tehnyt? Mielestäni nyt on viisasta toteuttaa käytännössä ne tiiviimpää yhteistyötä koskevat muutokset, jotka mainitaan perustamissopimuksessa.
<P>
Mainitsitte afrikkalaisen sanonnan, jonka mukaan yksin kulkee nopeammin, mutta muiden kanssa pääsee pidemmälle. Ongelmana on, että jos noudatamme Yhdistyneen kuningaskunnan hallituksen lähestymistapaa, emme pääse puusta pitkälle. Viitoittakaa tietä, hypätkää pois oravanpyörästä, niin ujommat ja konservatiivisemmatkin kumppanit seuraavat esimerkkiänne.
<SPEAKER ID="047" NAME="Mirosław Mariusz Piotrowski" AFFILIATION="UEN">
- (PL) Arvoisa puhemies, arvoisa liittokansleri, haluan aluksi kommentoida jäsen Schulzin puheenvuoroa. Hän loukkasi saarnassaan Puolan demokraattisesti valittua hallitusta, jonka kantaa näissä neuvotteluissa tukee jopa maan oppositio ja joka siten nauttii Puolan kansan enemmistön luottamusta. Jäsen Schulz loukkasi puolalaisia, eikä parlamentti voi hyväksyä sitä.
<P>
Puheenjohtajavaltio Saksasta haluan sanoa, että sen tavoitteena oli selvästi alusta saakka Euroopan yhteisön asioiden järjestäminen. Valitettavasti se keskittyi ensi sijassa herättämään henkiin perustuslakisopimuksen, joka oli jo hylätty Ranskan ja Alankomaiden kansanäänestyksissä. Tästä huolimatta Saksa onnistui ennen kaikkea vakuuttamaan 27 jäsenvaltion päämiehet siitä, että sopimuksen vesitetty versio oli allekirjoittamisen arvoinen.
<P>
Huolta on kuitenkin aiheuttanut tapa, jolla neuvotteluja käydään, sillä se muistuttaa sellaisten valtioiden kiristämistä, jotka eivät jaa enemmistön mielipidettä. Toivottavasti tällainen toiminta ei yleisty EU:n jäsenvaltioiden välisissä suhteissa. Haluan käyttää tilanteen hyväkseni kysyäkseni liittokansleri Merkeliltä, mikä perustuslakisopimuksen oikeudellinen asema on Saksassa, jonka liittopresidentti ei ole sitä allekirjoittanut, ja onko totta, että kun ääniä lasketaan Saksan Bundesratissa, siellä käytetään eräänlaista tasavertaisen äänivallan järjestelmää eli juuri sitä järjestelmää, jota huippukokouksen aikana kovasti vastustettiin.
<SPEAKER ID="048" NAME="Jim Allister" AFFILIATION="NI">
(EN) Arvoisa puhemies, totesitte, että uudessa sopimuksessa on säilytetty perustuslakisopimuksen ydinsisältö. Myös liittokansleri Merkel oli tätä mieltä tänään. Komission jäsen Wallström totesi, että ehdotus on pääosin sama kuin vanha perustuslakisopimus, ja EU:n hallitukset ovat ilmoittaneet sisällön olevan 99-prosenttisesti sama. Arvoisa puhemies, te ja muut olette kaikki oikeassa.
<P>
Yhden hallituksen päämies - siis entinen päämies Tony Blair - kuitenkin väittää, että nämä ovat kaksi täysin eri sopimusta. Miksi? Siksi, että hän saisi huijattua Yhdistyneen kuningaskunnan kansalaiset luopumaan heille lupaamastaan kansanäänestyksestä, sillä hän tietää, ettei sitä voi voittaa. Yhdistyneen kuningaskunnan hallituksen häpeämätön hajottamispolitiikka ei kuitenkaan huijaa brittejä, sillä tiedämme, että jos sopimus näyttää ja kuulostaa perustuslailta ja jos se vaikuttaisi meihin kansalaisiin perustuslain tavoin ja kiristäisi entisestään Brysselin keskushallinnon niskaotetta meistä, silloin kyse tosiaankin on perustuslaista, kutsuttiinpa sitä vilpillisesti miksi tahansa. Siksi Yhdistyneen kuningaskunnan kansalaiset edelleen vaativat kansanäänestyksen järjestämistä. Kaikki muu olisi huijausta.
<SPEAKER ID="049" NAME="József Szájer" AFFILIATION="PPE-DE">
(EN) Arvoisa puhemies, minulla on mukanani kuutio, jossa on EU:n lipun kuva kaikkine 12 tähtineen. Se valmistettiin Saksassa, sen keksi unkarilainen ja se käsittää 27 osaa. Toin sen muistuttaakseni meitä siitä, kuinka hankalaa uusi sopimus on laatia. Kuution tavoin senkin olisi sisällettävä symbolit, silläkin pitäisi olla viesti ja sen pitäisi olla Euroopan yhdentymishankkeen avain ja perusta. Mutta sekin koostuu 27 osasta. Onnittelen puheenjohtajavaltio Saksaa siis näin, kokoamalla kaikki 27 osaa jälleen yhteen. Osat eivät kaikki ole samanlaisia, vaan niitä on suuria ja pieniä. Kuutio ei ole aina kaunis, sillä siinä voidaan nähdä jakolinjat. Tätä voitaisiin tästä lähtien kuitenkin pitää hyvänä peruskivenä.
<P>
Lisään vielä, että kuution pakkaukseen olisi merkittävä "särkyvää". Kaikkien Euroopan parlamentin ja neuvoston jäsenten on pidettävä huoli siitä, että kuutio pysyy kasassa. Olen erittäin tyytyväinen siihen, että EU yrittää vihdoin saada aikaiseksi jotain sellaista, missä se ei ole onnistunut useisiin vuosiin. Tässä mielessä EU on vahvempi, sillä me kaikki tarvitsemme jonkinlaisen peruskiven. Tarvitsemme yhteisen ulkopolitiikan sekä yhteistä toimintaa ilmastonmuutoksen torjumiseksi ja ihmisoikeuksien ja vähemmistöjen oikeuksien takaamiseksi ilman kaksinaismoraalia. Tässä mielessä arvostan suuresti sitä, ettei uudistetusta sopimuksesta ole poistettu viittausta vähemmistöihin. Pahoittelen kuitenkin myös tekstistä pois jätettyjä asioita, erityisesti EU:n symboleita, tähtiä ja lippua koskevaa viittausta, joka haluttiin jättää pois, tai viittausta kristillisyyteen. Näitä ei olisi pitänyt jättää pois tekstistä.
<P>
Pitäkäämme kuutio koossa. Sitä on käsiteltävä varoen, sillä se särkyy helposti.
<P>
(Suosionosoituksia)
<SPEAKER ID="050" NAME="Puhemies">
Hyvä jäsen Szájer, kiitos. Kun tapasimme ensimmäisen kerran, annoitte minulle pätkän piikkilankaa, johon oli kiinnitetty Unkarin lippu, osoituksena siitä, että Eurooppa oli yhdentynyt jälleen. Se oli hyvin kaunis symboli, enkä ole unohtanut sitä.
<SPEAKER ID="051" NAME="Jo Leinen" AFFILIATION="PSE">
(DE) Arvoisa puhemies, haluaisin jatkaa siitä, mihin edellinen puhuja jäi. Ehkäpä meidän olisi nyt käytettävä lippua useammin ja soitettava hymniä useammin osoittaaksemme, etteivät nämä asiat katoa, sillä ne ovat todellisia.
<P>
Olemme kaikin tavoin pyrkineet pitämään ydinsisällön ennallaan. Näin myös kävi, ja mielestäni se on yksi osoitus onnistumisesta. Enemmän kuitenkin menetettiin kuin ainoastaan nimi ja symbolit. On joka tapauksessa selvää, että uudistettu sopimus eroaa perustuslakisopimuksesta, sillä näkemys poliittisesta unionista, ei pelkästään valtioiden Euroopasta vaan kansalaisten Euroopasta, on ajautunut jälleen ulottumattomiin, emmekä voi vielä pitkiin aikoihin alkaa suunnitella uutta eurooppalaista perustuslakia. Tässä asiassa EU:n vastustajat voittivat ja eurooppamieliset federalistit hävisivät. Tämä on tehtävä selväksi.
<P>
Mielestäni yksinkertaistettu sopimus on edelleen valitettavasti sekin hyvin monimutkainen. Helppotajuisuus on kärsinyt. Kansalaiset eivät pysty identifioitumaan yhtä helposti tähän uuteen tuotteeseen kuin he pystyivät perustuslakisopimukseen. Kolmanneksi minua huolestuttaa se, että jäsenvaltioiden välinen epäluottamus ja myös joidenkin jäsenvaltioiden epäluottamus EU:ta ja sen toimielimiä kohtaan on kasvanut. Kaikki haluavat olla mukana, mutta kaikki eivät halua osallistua. Seuraamme tarkkaan sitä, syntyykö eri vauhdilla etenevien ryhmittymien lisäksi myös eri luokkaan kuuluvia ryhmiä. Jotkut selvästikin haluavat jäädä toisen luokan jäsenvaltioiksi. Jos ne haluavat sitä, annetaan niille siihen mahdollisuus. Ne eivät saa estää muiden jäsenvaltioiden etenemistä. Tämä tärkeä vaihe vie meitä eteenpäin. Uudistusprosessi ei kuitenkaan ole päättynyt, ja parlamentti pystyy uudistetun sopimuksen ansiosta nyt ensimmäisen kerran tekemään omia ehdotuksiaan tulevista muutoksista. Palaamme epäilemättä seuraavalla toimikaudella kaikkiin niihin aiheisiin, jotka jäivät tällä kertaa käsittelemättä, ja tuemme EU:n tulevaa kehitystä tästä EU:n kansalaisten edustuslaitoksesta käsin.
<SPEAKER ID="052" NAME="Gerardo Galeote" AFFILIATION="PPE-DE">
(ES) Arvoisa puhemies, on epäilemättä onniteltava liittokansleri Merkeliä ja ennen kaikkea Euroopan komission puheenjohtajaa, joka on onnistunut toistamiseen nyt, kun rahoituskehys on hyväksytty, sillä näin vältimme tietynlaisen kriisin uhan.
<P>
Useat parlamentin jäsenet ehkä toivoivat enempää, mutta on tunnustettava, että sopimus on täysin johdonmukainen yhteisömenettelyn kanssa. Olen vakuuttunut siitä, että pystymme toimimaan oikein hyvin vuoteen 2014 saakka, tai poikkeustilanteessa vielä kolme vuotta sitäkin pidempään, Nizzassa hyväksytyn päätöksentekomenettelyn ansiosta. Haluan huomauttaa, että tuo menettely hyväksyttiin juuri laajentumista silmällä pitäen.
<P>
Lisäksi toivon, että toimielinpaketin viimeistelemiseksi Euroopan parlamentissa vielä vapaana olevat 20 paikkaa täytetään luonnollisesti vuoden 2009 vaaleissa täysin suhteellisuusperiaatetta noudattaen eli niin, että se tapahtuu täysin demokraattisesti.
<P>
Oikeus- ja sisäasioissa on saatu aikaan paljon edistystä, ja pohdinkin, voitaisiinko hallitustenvälisessä konferenssissa noudattaa samaa linjaa ja antaa Euroopan terrorisminvastaiselle koordinaattorille todellinen toimenkuva ja velvollisuudet. Mielestäni tämä toimi on selvästi tarpeellinen, ja sillä vastataan EU:n kansalaisten erityisiin huolenaiheisiin, kuten kävi ilmi tuoreimmasta Eurobarometri-kyselystä.
<P>
Olen itse asiassa varma siitä, että Euroopan komission yksiköt varmistavat, että terroristiryhmä ETAsta käytetään sen oikeaa nimitystä.
<P>
Lisäksi minua ilahduttaa päätelmien viimeisessä kohdassa oleva maininta Pohjois-Irlannin rauhanprosessista. Olen kuitenkin yllättynyt siitä, ettei tekstissä mainita millään lailla EU:n kansalaisiin ja etenkin Espanjan kansalaisiin kohdistuvaa uhkaa, joka aiheutuu ETAn tulitauon keskeytymisestä. EU:n toimielinten on käytettävä jokainen avautuva mahdollisuus ilmaistakseen solidaarisuutensa niitä ihmisiä kohtaan, joiden vapaus ja elämä ovat vaarassa päivittäin.
<SPEAKER ID="053" NAME="Andrzej Jan Szejna" AFFILIATION="PSE">
(PL) Arvoisa puhemies, arvoisa liittokansleri, Euroopan parlamentin sosialidemokraattiseen ryhmään kuuluvan Puolan vasemmiston valtuuskunnan johtajana minulla on ilo hyväksyä Eurooppa-neuvoston huippukokouksessa aikaansaatu kompromissi, joka koskee hallitustenvälisen konferenssin toimeksiantoa ja koolle kutsumista. Hyväksytyn toimeksiannon ansiosta uudistetussa sopimuksessa saadaan säilytettyä tärkeimmät perustuslakisopimukseen sisältyneet toimielimiä koskevat näkökohdat. Näitä ovat perusoikeuskirja, Euroopan parlamentin laajemmat valtuudet, EU:n diplomaattipäällikön nimittäminen ja muistio[perustuslaissa ei ole tällaista muistiota] Euroopan energiapolitiikasta.
<P>
Olen tyytyväinen siihen, että Puolan hallitus on vihdoin antanut periksi yhtäläisen äänivallan järjestelmästä, jota muut EU:n jäsenvaltiot vastustivat, ja hyväksynyt kompromissin. Se oli viisas päätös. Puolan hallitus käytti neuvotteluissa kuitenkin toiseen maailmansotaan viittaavia sanakäänteitä, mikä pilaa Puolan kuvaa muun maailman silmissä ja vaarantaa Puolan ja Saksan suhteet, jotka ovat tähän mennessä olleet hyvät.
<P>
Puolan yhteiskunnan käsitys EU:ssa tehtävästä yhteistyöstä eroaa Puolan hallituksen käsityksestä. Puolalaisista 80 prosenttia tukee EU:n yhdentymistä, ja tämä Puolan yleinen mielipide myötävaikutti varmasti kompromissin löytymiseen huippukokouksessa.
<P>
Tämänpäiväisessä tapaamisessaan sosialistiryhmän kanssa liittokansleri totesi, että hänelle suhteet Puolaan ovat aivan yhtä tärkeät kuin suhteet Ranskaan ja että väärinymmärrykset kuuluvat historiaan. Kiitän häntä näistä sanoista. Kehotan Puolan hallitusta tekemään aktiivista yhteistyötä muiden jäsenvaltioiden kanssa sopimuksen lopullisen version valmistelussa niin, että sopimus saadaan pantua täytäntöön ennen Euroopan parlamentin vuoden 2009 vaaleja.
<P>
(Suosionosoituksia)
<SPEAKER ID="054" NAME="Gunnar Hökmark" AFFILIATION="PPE-DE">
(SV) Haluan kiittää ja onnitella puheenjohtajavaltio Saksaa sen komission tuella aikaansaamistaan saavutuksista. Saksa on työllään valanut perustan uudistetulle sopimukselle. Kiitän ja onnittelen puheenjohtajavaltio Saksaa sekä tähänastisista saavutuksista että siitä, mitä kaikkea tältä pohjalta on tulevaisuudessa mahdollista saavuttaa.
<P>
Uudistettu sopimus ei ole varsinainen päämäärä. Se tuli tarpeelliseksi eurooppalaisessa yhteistyössä saavutettujen onnistumisten ansiosta. Näitä ovat laajentuminen, jonka myötä jäsenvaltioita on nyt enemmän ja EU on vahvempi mutta jonka vuoksi myös kansallisia kantoja on enemmän yhteensovitettavana, sisämarkkinat, joiden myötä Eurooppa on vahvistunut globaalina talousmahtina, sekä poliittinen yhdentyminen ja ulkopolitiikka, jonka myötä EU on saanut enemmän kansainvälistä vastuuta. Koko tämä kehitys on vaikuttanut siihen, että uudistettua sopimusta tarvitaan entistä kipeämmin.
<P>
Nyt avautuvat mahdollisuudet saavat meidät ymmärtämään kuitenkin myös sen, etteivät sopimukset varsinaisesti ole itsetarkoitus vaan toimet, joita niiden perusteella voidaan toteuttaa. Meidän on nyt mahdollista käsitellä kolmea asiaa, jotka ovat erityisesti historiallisen taustamme kannalta tärkeämpiä kuin muut. Ensimmäinen näistä on ilmasto ja sellaisen energiapolitiikan tarve, jonka ansiosta EU:n jäsenvaltiot voivat toimia yhtenäisesti eheyden ja turvallisuuden takaamiseksi. Toinen asia on EU:n tuleva laajentuminen. Siitä on jälleen kerran tullut päivänpolttava puheenaihe, jonka käsittelemiseen jäsenvaltioiden hallitusten ja komission on panostettava. Juuri laajentumiset ovat lujittaneet EU:ta ja antaneet sille uusia tehtäviä sekä tarjonneet meille ainutlaatuisen mahdollisuuden rauhaan ja vaurauteen.
<P>
Tällä alalla myös sisämarkkinat ovat olleet keskeisessä asemassa. Haluan siksi korostaa, että vapaan ja avoimen kilpailun kyseenalaistaminen ei kohdistu ainoastaan talouteen, vaan siinä joutuvat kyseenalaisiksi myös jäsenvaltioiden, kansalaisten ja yritysten tasavertaiset mahdollisuudet kaikkialla EU:ssa. Nämä asiat kyseenalaistava asettaa loppujen lopuksi kyseenalaiseksi myös EU:n kyvyn yhdistää ihmisiä ja kansakuntia. Siksi haluan esittää komissiolle, puheenjohtajavaltio Saksalle ja tuleville puheenjohtajavaltioille selkeän ja kiireellisen pyynnön: tehkää täysin selväksi, että turvallisen, vapaan ja avoimen kilpailun on koskettava kaikkia EU:ssa. Kilpailu synnyttää vaurautta, vapautta ja uusia onnistumisia.
<SPEAKER ID="055" NAME="Edite Estrela" AFFILIATION="PSE">
(PT) Arvoisa puhemies, arvoisa liittokansleri Merkel, minäkin kiitän teitä tavasta, jolla hoiditte neuvoston puheenjohtajajan tehtävää, mutta myös viimeisimmässä neuvoston kokouksessa aikaansaamistanne mainioista tuloksista. Olen portugalilainen enkä valitettavasti puhu saksaa, mutta osaan kuitenkin sanoa...
<P>
(DE) Kiitos, arvoisa liittokansleri Merkel.
<P>
(PT) Eurooppa-neuvosto teki kaikkensa ja saavutti realistisen kompromissin, kuten Jacques Delors totesi. Tehtävä ei ollut helppo. Ongelmien moninaisuus ja intressien erilaisuus synnyttävät kansallista itsekkyyttä. Sopimukseen päästiin, koska jotkut eurooppalaiset johtajat toimivat päättäväisesti ja vastuullisesti sekä neuvottelivat taitavasti, vaikka näin eivät kaikki toimineetkaan, kuten hyvin tiedämme. Maalilinja on kuitenkin vielä kaukana kivisen tien päässä. Tällaisissa monimutkaisissa prosesseissa, joissa soppaa sekoittaa usea kokki, on helppo kompastua pilkkuun tai yksittäiseen sanaan.
<P>
Kuten Portugalin pääministeri José Sócrates on todennut, meillä on toimeksianto, muttei sopimusta. Jotta sopimus saadaan aikaan, kaikkien on tehtävä yhteistyötä - niin neuvoston, komission kuin Euroopan parlamentinkin. Yhteistoimet ovat keskeisen tärkeitä. Kun otetaan huomioon monimutkainen kansainvälinen ympäristö ja puheenjohtajavaltio Saksan jättämä perintö, olen varma, että puheenjohtajavaltio Portugali tekee kaikkensa suoriutuakseen sille uskotusta tehtävästä.
<SPEAKER ID="058" NAME="Margie Sudre" AFFILIATION="PPE-DE">
(FR) Arvoisa puhemies, arvoisa liittokansleri Merkel, arvoisa komission puheenjohtaja Barroso, hyvät parlamentin jäsenet, Eurooppa-neuvosto pisti päätöksen pohdinta-ajalle, mikä tarkoittaa, että EU on vihdoin löytänyt lääkkeen lamaannukseen, josta se on kärsinyt kahden vuoden ajan. Ilman 27 jäsenvaltion sopimusta EU ei pelkästään olisi jäänyt pysähdyksiin, vaan se olisi mahdollisesti joutunut todelliseen kriisiin, mikä olisi enteillyt yhteisen hankkeemme murentumista pala palalta.
<P>
Sopimusluonnoksen laadinnasta vastaavan hallitustenvälisen konferenssin toimeksianto ei välttämättä ole paras mahdollinen, mutta se on tulosta vaikeasta kompromissista, jonka hyväksyivät jäsenvaltiot, joiden erimielisyyksista pelättiin tulleen ylitsepääsemättömiä.
<P>
Arvoisa liittokansleri Merkel, haluan onnitella puheenjohtajavaltio Saksaa ja etenkin teitä taidoistanne ja terävänäköisyydestänne neuvottelujen aikana.
<P>
Olen ylpeä myös Ranskan ja sen presidentin Nicolas Sarkozyn suoriutumisesta. Oli presidenttimme aloite laatia yksinkertaistettu sopimus, jonka tarkoituksena on löytää EU:lle ulospääsy umpikujasta, ja hän on osoittanut valtavasti poliittista tahtoa.
<P>
Pahoittelemme ehkä sitä, etteivät kaikki kumppanimme ole omaksuneet yhteisöhenkeä, mutta työskentely saadaan epäilemättä päätökseen ajan kanssa. On vain oltava kärsivällinen. Nyt odotan tätä Lissabonin sopimusta, jonka allekirjoittaminen lokakuussa symbolisoi erinomaisella tavalla varsin ikävän aikakauden päättymistä Euroopan yhdentymisessä.
<SPEAKER ID="059" NAME="Zbigniew Zaleski" AFFILIATION="PPE-DE">
(PL) Arvoisa puhemies, EU tarvitsee viisasta ja tasapainoista johtajuutta, mutta sitäkin enemmän se tarvitsee tärkeillä aloilla yhteisiä toimia, jotka perustuvat EU:n tukipilariksi muodostuneisiin, yleisesti hyväksyttyihin arvoihin. Jos EU:hun suhtauduttaisiin ainoastaan sisämarkkinoina, sen ensisijaisena tavoitteena olisi silloin voiton tekeminen, eikä se enää olisi EU vaan markkinapaikka. Jos EU:n on tarkoitus olla jossain määrin kulttuurinen ja poliittinen organismi, silloin "lisää Eurooppaa", kuten komission puheenjohtaja Barrosso usein sanoo, edistää jokaisen jäsenvaltion hyvinvointia.
<P>
Haluan kuitenkin mainita yhden seikan: mielestäni Puolan kehittämä ja ehdottama yhtäläisen äänivallan järjestelmä ei olisi pahitteeksi todelliselle demokratialle ja yhteisöllemme sekä kansalaisten tasavertaisuudelle. Kahden enemmistön järjestelmä saatettaisiin tulkita merkiksi siitä, ettei EU aio laajentua muutamaan seuraavaan vuosikymmeneen.
<P>
(DE) Haluan lopuksi esittää toiveen meille kaikille ja etenkin neuvoston puheenjohtajalle, joka halusi ymmärtää Euroopan molempia osia: toivottavasti seuraajanne noudattaa esimerkkiänne ja neuvottelee yhtä tehokkaasti kuin te. Neuvottelut voivat onnistua ainoastaan, kun ensisijaiseksi tavoitteeksi asetetaan jokaisen Euroopan kansakunnan hyvinvointi ja oikeudet, todellinen yhteisöllisyys ja kansalaisten tasavertaisuus.
<SPEAKER ID="061" NAME="Angela Merkel">
neuvoston puheenjohtaja. (DE) Arvoisa puhemies, tämä on mielenkiintoinen tilanne Euroopan parlamentissa, kun kaikki johtajat ovat edelleen paikalla. Kiitänkin teitä keskustelusta.
<P>
Haluan vain käsitellä lyhyesti kahta aihetta. Ensin keskityn sisämarkkinoita ja kilpailua koskevaan kysymykseen, joka on aiheuttanut parlamentissa paljon huolta. Keskustelimme neuvostossa siitä, kuuluuko kilpailu tavoitteisiimme. Mielestäni kilpailu ei ole päämäärä vaan väline. Tästä syystä poistimme sen "Tavoitteet" otsikon alta, mutta olemme tehneet sisämarkkinoita ja kilpailua koskevassa pöytäkirjassa täysin selväksi, että aiomme pitää tämän välineen ja sen merkityksen ennallaan. Asia on tehty aivan selväksi myös komissiolle. Mikään ei siis ole muuttunut. Työllisyys ja vauraus ovat tavoitteitamme, mutta kilpailu sellaisenaan ei kuulu tavoitteisiimme: se on väline.
<P>
Toiseksi on puhuttu paljon äänestysjärjestelmästä. Selkeyden nimissä haluan toistaa jälleen kerran täällä, että mikä tahansa painotusvaihtoehto, myös neliöjuurijärjestelmä, on mahdollinen, jos se valitaan ainoaksi äänestysmuodoksi. Jos olisimme aloittaneet aivan alusta, olisimme voineet keskustella niistä kaikista. Käytössä on kuitenkin kaksinkertainen enemmistö, ja tämän kaksinkertaisen enemmistön mukana tulee painotus asukasluvun ja yksi maa, yksi ääni -periaatteen välillä. Äänestysjärjestelmä on hyväksyttävissä vain tämän kaksinkertaisuuden ansiosta, ja nyt olemme luultavasti löytäneet tien, jota pitkin pääsemme takaisin todellisten kansainvälisen maailman ongelmien pariin ja joka on samalla hyvin oikeudenmukainen.
<P>
Haluan päättää puheenvuoroni vilpittömiin kiitoksiin. Voin kertoa hallituksemme puolesta, että meillä oli tänään kokous, jossa arvioimme tilannetta ja jossa kaikki hallituksen jäsenet olivat ylpeitä siitä, että olemme hoitaneet tämän puheenjohtajakauden innolla ja suurella sydämellä. Työhömme ovat osallistuneet yhtä lailla sosialidemokraatit kuin kristillisdemokraatitkin.
<P>
(Suosionosoituksia)
<P>
Toiseksi haluan esittää vilpittömät kiitokset komissiolle, José Manuel Barrosolle ja kaikille komission jäsenille. Olemme työskennelleet yhdessä tiiviisti ja hyvin, ja meillä on ollut ystävällisiä mutta tiukkoja keskusteluja, jotka ovat usein jatkuneet yöhön asti. Pääsimme kuitenkin sopimukseen, ja uskon, että komissio ja neuvosto ovat tämän puheenjohtajakauden jälkeen entistä vahvempia. Hyvä José Manuel, olen nauttinut henkilökohtaisesta yhteistyöstä kanssasi ja samoin olen nauttinut työskentelystä koko komission ja sen henkilöstön kanssa. Paljon kiitoksia.
<P>
Osoitan kiitokseni myös Euroopan parlamentille. On mukava keskustella tässä parlamentissa, tuntea Euroopan henki ja suoriutua monista vaikeista tehtävistä tämän myötätuulen siivittämänä. Mukana on myös idealismia, jota on täällä kenties enemmän kuin muualla. Yksi asia on nimittäin selvä: missä ei ole enää idealismia, siellä on pelkkää nationalismia ja takertumista omiin saavutettuihin etuihin. Tällainen ei vie meitä mihinkään, ja esitänkin vilpittömät kiitokseni koko Euroopan parlamentille ja etenkin niille, jotka olivat aina tukenamme. Jään miltei kaipaamaan tätä yhteistyötä, mutta voinhan aina palata tänne vierailijana. Paljon kiitoksia!
<P>
(Suosionosoituksia)
<SPEAKER ID="062" NAME="José Manuel Barroso">
komission puheenjohtaja. (PT) Arvoisa puhemies, arvoisa liittokansleri, hyvät parlamentin jäsenet, minulla ei ole enää mitään lisättävää siihen, mitä liittokansleri Merkel jo sanoi kilpailusta. Haluan vain tehdä selväksi, että keskustelujen tuloksena päätettiin jättää säilyttämättä perustuslakisopimuksessa käytetty nimenomainen ilmaus, mutta emme muuttaneet millään tavalla kilpailun periaatteita, joita koko yhteisön säännöstö ilmentää. Tarkoitan ajatusta siitä, että kilpailu on sisämarkkinoiden keskeinen väline, jolla on olennainen merkitys kansalaisten hyvinvoinnin kannalta. Tätä näkökohtaa on selkeytetty, ja tässä mielessä voimme mielestäni olla varsin tyytyväisiä tämän Eurooppa-neuvoston tuloksiin.
<P>
Haluan korostaa pikaisesti vielä yhtä näkökohtaa. Tämän Eurooppa-neuvoston tulokset, jotka olivat todellakin erittäin myönteisiä, merkitsevät, että vastuumme on nyt entistäkin suurempi. Pohtikaamme hetki, missä olisimme tänään, ellemme olisi päässeet tähän tavoitteeseen. Ennen Eurooppa-neuvostoa pyrin uupumatta kiinnittämään huomiota suureen vastuuseemme uskottavuudesta. Miten me eurooppalaiset saatoimme väittää muulle maailmalle olevamme vakavissamme, kun puhuimme energian toimitusvarmuudesta ja ilmastonmuutoksen torjunnasta ja kun pyrimme parantamaan työllisyyttä, jos emme itse pystyneet ratkaisemaan toimielinkysymystä?
<P>
Tämä tavoite on nyt saavutettu, mutta kuten on jo korostettu, meillä on valtuutus, mikä onkin erinomaista, muttei edelleenkään perustuslakisopimusta. Tämän vuoksi meidän kaikkien on nyt osoitettava yhtäläistä vastuullisuutta, jotta voimme saada Portugalin puheenjohtajakaudella - mahdollisuuksien mukaan jo lokakuussa järjestettävässä Eurooppa-neuvoston ylimääräisessä kokouksessa - aikaan perussopimuksen, jolla ratkaistaan Euroopan unionille niin tärkeä toimielinkysymys. Tämän sopimuksen avulla meidän on voitava jatkaa ohjelmamme toteuttamista kansalaistemme hyväksi, parantaa työttömyyttä ja investoida innovaatiotoimintaan entistä enemmän. Muistutan teitä siitä, että innovaatiotoiminnan on oltava painopisteenä paitsi teoriassa myös käytännössä, ja tämä koskee kaikkia muitakin uuden Lissabonin strategian mukaisia tavoitteita.
<P>
Onkin olemassa suunnaton potentiaali, joka koskee tulosten saavuttamista Euroopan unionin ja sen kansalaisten hyväksi. Juuri tämän vuoksi Euroopan unionin on saatava toimielimet, joiden avulla se voi toimia. Olen täysin varma siitä, että meillä on nyt paremmat mahdollisuudet saavuttaa nämä tavoitteet kuin vielä jonkin aikaa sitten. Haluankin kiittää vielä kerran puheenjohtajavaltio Saksaa ja kaikkia niitä, jotka auttoivat tämän tuloksen saavuttamisessa.
<P>
Ei liene liioiteltua painottaa edelleen, että toimielimet eli Euroopan parlamentti, neuvosto ja komissio tekivät erinomaista yhteistyötä ja että tämä on ensimmäinen kerta, kun sopimus on muodostettu alusta loppuun 27 jäsenvaltion kesken. Mukana ovat siis olleet sekä vanhimmat että uusimmat jäsenvaltiot. Neuvottelut olivat toisinaan hankalia, mutta sopimukseen todella päästiin, mitä on syytä pitää erittäin myönteisenä.
<SPEAKER ID="063" NAME="Puhemies">
Kiitoksia, arvoisa komission puheenjohtaja. Kokemus on osoittanut, että kaikki kolme toimielintä ovat aina edenneet samaan suuntaan Euroopan hyväksi. Poliittisten ryhmien puheenjohtajat tapaavat huomenna Lissabonissa ja keskustelevat tulevan puheenjohtajavaltion kanssa siitä, miten asioissa on syytä edetä. Kiitän teitä kaikkia osallistumisestanne.
<P>
Keskustelu on päättynyt.
<P>
Kirjalliset lausumat (työjärjestyksen 142 artikla)
<SPEAKER ID="064" NAME="Magda Kósáné Kovács " LANGUAGE="HU">
Viime viikolla saavutettiin poliittinen sopimus hallitustenvälisen konferenssin koolle kutsumisesta ja uudistetun perussopimuksen perusperiaatteista. Kyseessä on pitkälle viety kompromissi, jonka kaikki voivat kuitenkin hyväksyä. Uudistetulla perussopimuksella Euroopan unioni on saatu takaisin raiteilleen, ja sen avulla on ehkäisty vakavamman ja pitkällisemmän kriisin syntyminen Euroopan unionissa.
<P>
Uudistettu perussopimus on välttämätön, jos haluamme Euroopan unionin ja sen toimielinten olevan toimintakykyisiä. Se on välttämätön myös tulevan laajentumisen kannalta. Päätöksentekoprosessissa sovellettavalla kaksinkertaisen enemmistön periaatteella tasapainotetaan sopivasti suurten ja pienten maiden etuja. Euroopan parlamentti on näiden uudistusten kiistaton voittaja, sillä lainsäädäntövallan laajentumisen myötä sen poliittisesta painoarvosta tulee tasaveroinen neuvoston kanssa.
<P>
Perustuslakisopimuksen kannattajat eivät voi kuitenkaan unohtaa, että symboleilla on valtava merkitys. Yhdentymisen kannattajien tarkoituksena ei ollut eurooppalaisen supervaltion luominen, vaan he halusivat lujittaa yhteistä - tai ylikansallista, jos tätä sanaa halutaan käyttää - tahtoa lainsäädäntö- ja päätöksentekoprosessissa.
<P>
Esimerkkiä näytti yhdeksän jäsenvaltiota, niiden joukossa Unkari, jotka edustivat perustuslain tärkeimpiä arvoja. Näillä arvoilla tarkoitan esimerkiksi Euroopan unionin perusoikeuskirjan säilyttämistä ja vähemmistöjen oikeuksien turvaamista.
<P>
Neuvostossa raivonneet poliittiset myrskyt ovat antaneet meille lisäksi erittäin tärkeän opetuksen siitä, että 27 jäsenvaltion Euroopan unionin päätöksenteossa tulee tilanteita, joissa Keski- ja Itä-Euroopan jäsenvaltioiden kannat voidaan maiden vielä sulattamattoman historian vuoksi yhtenäistää vain suostumalla vakaviin kompromisseihin. Juuri tämän vuoksi Keski- ja Itä-Euroopan jäsenvaltioiden on tullut aika aloittaa historiallisten haavojensa käsittely yhdessä Euroopan unionin kanssa. Tämä on ainoa tapa varmistaa, ettei uhrimielialaan perustuva politiikka pääse vallalle alueella eikä yksittäisissä maissa.
<SPEAKER ID="065" NAME="Richard Corbett " AFFILIATION="PSE">
kirjallinen. - (EN) Paketilla, josta 27 hallitusta pääsi sopimukseen viime viikonloppuna, pelastettiin monia perustuslakisopimukseen sisältyneistä toimielinten käytännön uudistuksista. Siitä jätettiin kuitenkin myös pois useita keskeisiä näkökohtia. Näillä tarkoitan luopumista perustuslain käsitteestä sekä ulkoministerin virasta ja asemasta, sitä, ettei Euroopan unionin perusoikeuskirjaan viitata sopimuksessa näkyvästi ja täysimääräisesti ja ettei sitä panna täytäntöön Yhdistyneen kuningaskunnan tuomioistuimissa, symbolien (lipun ja hymnin) poistamista, oikeudellista terminologiaa koskevien muutosten hylkäämistä (asetuksista ja direktiiveistä olisi pitänyt tulla lakeja ja puitelakeja), neuvoston uusien ääntenpainotusten lykkäämistä ja muuttamista sekä lukuisia erivapauksia, joita myönnettiin yksittäisille jäsenvaltioille, kuten Yhdistyneelle kuningaskunnalle.
<P>
Euroopan parlamentti pitää näitä suurina uhrauksina, mutta ne ovat välttämättömiä, jotta voidaan varmistaa paketin ratifiointi kaikissa 27 jäsenvaltiossa.
<SPEAKER ID="066" NAME="Pedro Guerreiro " AFFILIATION="GUE/NGL">
kirjallinen. - (PT) Perussopimusten tarkistamista koskeva hallitustenvälisen konferenssin (HVK) valtuutus, joka määritettiin Eurooppa-neuvoston viimeisimmässä kokouksessa puheenjohtajavaltio Saksan johdolla, vahvistaa sen, mitä olemme arvostelleet jo pitkään. Ne, jotka eivät hyväksyneet Ranskan ja Alankomaiden kansanäänestysten tuloksia - kansanäänestyksissähän torjuttiin niin kutsutun Euroopan perustuslain sisältö - alkoivat miltei välittömästi suunnitella tapoja kiertää näiden kahden kansakunnan riippumattomasti ilmaistu tahto.
<P>
HVK:n valtuutus puhuu puolestaan. Kyse on jo torjutun sopimusehdotuksen keskeisen sisällön elvyttämisestä ja sen naamioimisesta niin kutsutuksi uudistetuksi perussopimukseksi. Erityisesti kansanäänestyksissä esiin nousseet ristiriitaisuudet halutaan voittaa ja välttää. Perustuslaillinen luonne halutaan sysätä syrjään, jotta hanke voitaisiin peittää paremmin.
<P>
Ne, jotka toistavat toistamasta päästyään, että uusi perussopimusehdotus on demokratiaa pullollaan, ovat loppujen lopuksi samoja ihmisiä, jotka pohtivat jälleen kerran, miten välttää sitovat kansalliset kansanäänestykset ennen uuden perussopimusehdotuksen ratifiointia. Tämä on sitäkin vakavampaa, kun otetaan huomioon, että kyseessä on yritys toistaa torjutun perustuslakisopimuksen sisältämä laadullinen hyppäys ja edistää näin yhteistä federalistista, uusliberalistista ja militaristista hanketta.
<P>
Voimme vahvistaa, että tätä prosessia on kaksin verroin vaikeampi hyväksyä.
<SPEAKER ID="067" NAME="Tobias Pflüger " AFFILIATION="GUE/NGL">
kirjallinen. - (EN) Saksan puheenjohtajakausi oli katastrofi. Menestykseksi leimatulla niin kutsutulla uudistetulla perussopimuksella ei viitoiteta tietä sosiaaliselle, demokraattiselle ja rauhanomaiselle EU:lle. Päinvastoin, EU on nyt entistäkin jakautuneempi. Tältä osin pahinta olivat saksalaispoliitikkojen, kuten PSE-ryhmän puheenjohtajan Martin Schulzin, uhkaukset Puolaa ja Yhdistynyttä kuningaskuntaa vastaan. Lisäksi EU:n militarisointia on vauhditettu eikä uudesta ilmastonmuutoksen vastaisesta toimintalinjasta ole esitetty sitoumuksia. Mistä tahansa EU:n perussopimuksesta on päätettävä kansanäänestyksellä kaikissa jäsenvaltioissa. Ei voida hyväksyä, että puhumme jatkuvasti kansalaisten osallistumisen lisäämisestä Euroopan unionia koskevissa asioissa, kun jätämme heidät samaan aikaan päätöksenteon ulkopuolelle EU:n tärkeimmissä asioissa. Toiveeni on, että kuulisimme vihdoin niitä, jotka torjuivat perustuslakisopimuksen sen uusliberalististen ja militarististen piirteiden vuoksi. Nyt on kuitenkin käymässä päinvastoin: perustuslakisopimuksen sisältö yritetään saada hyväksyttyä takaoven kautta nimeämällä hanke uudistetuksi perussopimukseksi ja sulkemalla pois kansanäänestysten mahdollisuus. Tämä on estettävä, jos haluamme EU:n perustuvan demokraattisiin periaatteisiin.
