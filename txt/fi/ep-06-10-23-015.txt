<CHAPTER ID="015">
Minuutin puheenvuorot poliittisesti tärkeistä asioista
<SPEAKER ID="039" NAME="Puhemies">
Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="040" NAME="Vytautas Landsbergis" AFFILIATION="PPE-DE">
- (LT) Euroopan fasismi syntyi 1800-luvun lopulla Venäjällä. Iskulause oli selkeä ja ytimekäs: "Kukistakaa juutalaiset! Pelastakaa Venäjä!". Nyt, yli sata vuotta myöhemmin, Venäjän poliittista kulttuuria voidaan luonnehtia samanlaisin vihamielisin iskulausein: "Kukistakaa georgialaiset! Pelastakaa Venäjä!".
<P>
Sanoista on tullut ase Venäjän presidentille, ulko- ja puolustusministereille sekä Venäjän duumalle. Alempiarvoiset upseerit ja fasistiset häirikköjoukot kannattavat vainoja. Siinä ei ole mitään uutta, koska muita tummempi-ihoisten ihmisten murhista Venäjän kaupunkien kaduilla on tullut arkipäivää.
<P>
Euroopan unionin olisi käytettävä omaa iskulausettaan: "Pelastakaa Venäjä! Lopettakaa venäläinen natsismi!". Venäjän hallituksen ja demokraattisten voimien edustajat olisikin kutsuttava keskustelemaan siitä, miten Euroopan unioni voi auttaa nykyistä Venäjää välttämään kaikkialle leviävän muukalaisvihan vitsauksen meidän suotuisalla avustuksellamme yhteistä lainsäädäntöympäristöä koskevassa konferenssissamme.
<SPEAKER ID="041" NAME="Magda Kósáné Kovács" AFFILIATION="PSE">
(HU) Vuoden 2006 Nobelin rauhanpalkinto myönnettiin Muhammad Yunusille, bangladeshilaiselle taloustieteilijälle ja hänen Grameen-pankilleen.
<P>
Nobel-komitean päätös oli ilahduttava, ja se on myös avannut tietä ja antanut toivoa niille, jotka taistelevat inhimillisen ja rauhanomaisen maailman puolesta. Monet meistä ovat sitä mieltä, että köyhyys ja sosiaalinen syrjäytyminen ovat sotien ja tuhoisien selkkausten pohjimmaisia syitä. Jotkut ihmiset ovat muukalaisia omassa maassaan ja he ovat menettäneet kaikki ihmiskontaktinsa sekä tilaisuuden tuntea olevansa maailmassa kotonaan. Muhammad Yunusin mikroluottojärjestelmä ei ole pelkästään hyväntekeväisyyttä, jolla yleensä kevennetään rikkaiden huonoa omaatuntoa. Se on pikemminkin järjestelmä, josta lainataan rahaa ja jolla mahdollistetaan yhteistyö sekä näin palautetaan ihmisten usko tulevaisuuden mahdollisuuksiin.
<P>
Meidän parlamentin jäsenten pitäisi nähdä tämänvuotinen rauhanpalkinto haasteena ja tehtävänä. Bangladeshin olojen kaltaista köyhyyttä voi esiintyä myös Euroopassa. Meidän on hyvä miettiä uudelleen ja uudelleen pienten askelten avaamia mahdollisuuksia, olivatpa ne sitten luotonantoa, yrittäjyyttä tai tietämyksen lisäämistä, sillä pienet askelet voivat olla suuria harppauksia kohti ihmisarvoisuutta.
<SPEAKER ID="042" NAME="Graham Watson" AFFILIATION="ALDE">
(EN) Arvoisa puhemies, haluan esittää teille pikemminkin kysymyksen. Olen tietoinen siitä, että puhemies Borrell Fontelles kirjoitti komission puheenjohtajalle Barrosolle ja neuvoston puheenjohtajalle Vanhaselle kirjeen pyytäen näitä ilmoittamaan parlamentille 23. lokakuuta mennessä Bulgariasta ja Romaniasta tulevien kahden uuden komission jäsenen nimet ja salkut. Haluaisinkin tiedustella, olemmeko saaneet tästä asiasta mitään tietoa ja voimmeko odottaa saavamme tiedon heidän nimistään ja salkuistaan tällä viikolla.
<SPEAKER ID="043" NAME="Puhemies">
Minulla ei ole itselläni ole pyytämiänne tietoja. Yritän selvittää asian puhemiehen toimistosta.
<SPEAKER ID="044" NAME="Claude Turmes" AFFILIATION="Verts/ALE">
(FR) Arvoisa puhemies, Luxemburgin ja Ranskan välisellä rautatieosuudella tapahtui kaksi viikkoa sitten kolari, jossa kuoli kuusi ihmistä ja kaksitoista loukkaantui. Haluankin esittää osanottoni uhrien perheille. Tämänkaltaisen onnettomuuden jälkeen meidän on vietävä asioita eteenpäin.
<P>
Yksi rajatylittävien rautateiden ongelmista on se, että eri maiden turvallisuusjärjestelmät eroavat suuresti toisistaan. Luxemburgilla on erilainen järjestelmä kuin Belgialla, jolla puolestaan on erilainen järjestelmä kuin Ranskalla, jonka järjestelmä taas eroaa Saksan järjestelmästä. Luxemburgin rautateillä toimii siis maan oman järjestelmän lisäksi kolme muunlaista järjestelmää.
<P>
Tämän kolarin jälkeen olisi parasta lisätä investointeja eurooppalaiseen ERTMS-turvallisuusjärjestelmään. Toivon, että Euroopan komissio tekee Luxemburgin kaupungista ja laajemmasta Luxemburgin alueesta kokeilualueen, jolla otetaan käyttöön uusia järjestelmiä ja järjestelyjä.
<P>
Olen myös sitä mieltä, että lippulaivaksi muodostuneen suurnopeusjunan, joka alkaa kulkea Pariisin ja Luxemburgin välillä ensi vuodesta alkaen, on ehdottomasti...
<P>
(Puhemies keskeytti puhujan.)
<SPEAKER ID="045" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, Turkissa aloitettiin kolme viikkoa sitten oikeudenkäynti niitä kolmea ihmistä vastaan, jotka ovat vastuussa amerikkalaisen kirjailijan Noam Chomskyn kirjan kääntämisestä Turkin kielelle. Turkin rikoslain 301 pykälän nojalla kustantajaa, kääntäjää ja kustantamoa syytetään yleisen pahennuksen aiheuttamisesta ja vihan lietsonnasta turkkilaisia vastaan sekä demokratian ja Turkin parlamentin halventamisesta.
<P>
Muistan keskustelleemme syyskuun täysistunnossa 301 pykälästä ja siitä, että Turkissa pitäisi vihdoinkin alkaa noudattaa joitakin Euroopan unionin perusarvoja, jos se toivoo saavansa haikailemansa eurooppalaisen imagon. Kuukautta myöhemmin havaitsemme, ettei mikään ole muuttunut eikä Turkki ole lainkaan lieventänyt jyrkkiä asenteitaan.
<P>
Arvoisa puhemies, kysynkin teiltä, pitäisikö meidän edelleenkin seurata tätä absurdia teatteria vaiko ehkä vahvistaa demokratiapuheitamme tuomitsemalla tämä uusi oikeudenkäynti, joka loukkaa sananvapautta ja ihmisoikeuksia.
<SPEAKER ID="046" NAME="Janusz Wojciechowski" AFFILIATION="UEN">
(PL) Arvoisa puhemies, Italiassa oli eilen mielenosoituksia, joissa vastustettiin maan pakkotyöleirejä. Annan mielenosoittajille täyden tukeni, mutta haluan myös huomauttaa, että oma ryhmäni, Unioni kansakuntien Euroopan puolesta -ryhmä pyysi syyskuun alussa keskustelua ulkomaisten työntekijöiden tilanteesta Euroopan unionin jäsenvaltioissa. Tämä ei ole ainoastaan Italian ongelma; se koskee myös muita maita, toisia enemmän kuin toisia. Parlamenttimme ei voi vaieta tässä asiassa. Meidän on lähetettävä selkeä viesti. Meidän on erityisesti pyydettävä, etteivät jäsenvaltiot antaisi törkeiden ihmisoikeusrikkomusten tapahtua. Kansalaiset odottavat meiltä tätä, joten parlamentilla on sitäkin suurempi syy avata suunsa. Pyydänkin jälleen kerran, että UEN-ryhmän pyytämä keskustelu toteutettaisiin.
<SPEAKER ID="047" NAME="Georgios Karatzaferis" AFFILIATION="IND/DEM">
(EL) Arvoisa puhemies, puhemies Borrellin on määrä vierailla ensi viikolla Ateenassa virallisen ohjelman yhteydessä. Haluaisinkin pyytää puhemiestä varaamaan hieman aikaa, puolisen tuntiakin riittää, ja menemään parlamentista Parthenonille toteamaan, kuinka eräät kaikkien aikojen suurimman taiteilijan Phidiaksen kauneimmista luomuksista ovat kadonneet. Britit ovat vieneet ne. Ne ovat British Museumissa. On käsittämätöntä, että nämä Parthenonin työt, jotka ovat kuitenkin yksi maailman seitsemästä ihmeestä, sijaitsevat Parthenonin ulkopuolella.
<P>
Haluankin pyytää puhemies Borrellia vierailemaan tässä vastemielisessä paikassa nähdäkseen sen ja yrittääkseen vaikuttaa kanssamme siihen, että englantilaiset palauttaisivat nämä veistokset, joita he niin halventavasti kutsuvat "marmoreiksi". Ne ovat Parthenonin veistoksia. Toistan: yksi maailman seitsemästä ihmeestä, joka on "raiskattu" ja jonka osia on viety komistamaan nykyisin British Museumia.
<P>
Vetoan kaikkiin sivistyneisiin ihmisiin, jotta veistokset palautettaisiin niiden tekopaikkaan, Akropoliille, jossa jokaisen sivistyneen ihmisen pitäisi käydä.
<SPEAKER ID="048" NAME="Ryszard Czarnecki" AFFILIATION="NI">
(PL) Arvoisa puhemies, parin viime vuoden aikana Euroopan parlamentin puhemiehen Borrellin ja monien parlamentin puolalaisten jäsenten välille on syntynyt vakavia erimielisyyksiä, sillä suurin osa parlamentin puolalaisista jäsenistä arvostelee puhemiehen näkemystä maastamme. Tänään minun kuitenkin täytyy kiittää puhemiestä hänen omaksumastaan kannasta hiljattain pidetyssä Lahden huippukokouksessa, ja tiedän puhuvani monien muidenkin parlamentin puolalaisten jäsenten puolesta. Ranskalaisen Libération-päivälehden mukaan Borrell oli yksi niistä viidestä EU-johtajasta, joka uskalsi arvostella Venäjää. Hänen kanssaan yhteisessä rintamassa olivat Puolan presidentti sekä Ruotsin, Tanskan ja Latvian pääministerit. Haluan kiittää Borrellia hänen toteamuksestaan, että unioni ei lähde kauppaamaan ihmisiä saadakseen energiaa. Haluan kiittää häntä myös siitä, että hän kyseenalaisti sen, onko Venäjä enää demokratia. Euroopassa muistetaan nämä puhemies Borrellin lausunnot, ja Keski- ja Itä-Euroopan maat muistavat hänen rohkeutensa. Haluankin kiittää puhemiestä hänen äidinkielellään: gracias, Señor Presidente.
<SPEAKER ID="049" NAME="Michael Gahler" AFFILIATION="PPE-DE">
(DE) Arvoisa puhemies, haluan ilmoittaa parlamentille, että Etiopian viranomaiset karkottivat viime torstaina kaksi EU:n lähetystön diplomaattia. Tämä tapahtui lähetystön henkilöstöön kuuluvan etiopialaisen Yalemzewd Bekelen pidätyksen yhteydessä. Viranomaiset syyttävät häntä Etiopian hallituksen aktiivisesta vastustamisesta, ja hän onkin yrittänyt paeta Keniaan.
<P>
Tapasin Glenys Kinnockin kanssa Bekelen ja kyseiset kaksi diplomaattia muutama viikko sitten Addis Abebassa, ja Bekeleä pidetään parhaillaan Moyalen vankilassa. Olemmekin suuresti huolestuneita hänen vankilassa saamastaan kohtelusta. Tapauksesta on myös ilmoitettu kidutusta käsittelevälle YK:n erityisedustajalle.
<P>
Kehotan komissiota toimimaan nopeasti ja ottamaan vakavasti velvollisuuteensa huolehtia työntekijästään ja tarjota Bekelelle oikeudellista neuvontaa. EU:n troikan pitäisi myös matkustaa Addis Abebasta Moyaleen varmistuakseen siitä, ettei Bekeleä ole vahingoitettu fyysisesti, ja pyytää Etiopian viranomaisia selvittämään, mitä syytteitä häntä vastaan on nostettu. Puhemiehemme pitäisi myös kirjoittaa kirje etiopialaiselle kollegalleen.
<SPEAKER ID="050" NAME="Csaba Sándor Tabajdi" AFFILIATION="PSE">
(HU) Tänään on Unkarin vuoden 1956 vallankumouksen vuosipäivä. Se ei ole juhlapäivä ainoastaan Unkarissa vaan se on myös kansainvälinen juhlapäivä: 56 valtioiden tai hallitusten päämiestä on matkustanut Unkariin juhlistaakseen päivää kanssamme. Tapahtuma on merkitykseltään verrattavissa Prahan kevään 1968 tapahtumiin ja Puolan solidaarisuusliikkeeseen, sillä ilman näitä kolmea historiallista tapahtumaa neuvostokommunismin kukistuminen ja Keski-Euroopan maiden poliittisten järjestelmien muutokset vuosina 1989 ja 1990 eivät olisi olleet mahdollisia. Vuoden 1956 vallankumous Unkarissa on kuitenkin ainutlaatuinen, sillä kumpikaan muista vastarintaliikkeistä ei ryhtynyt aseelliseen taisteluun neuvostoarmeijaa vastaan, eikä mikään muu maa ole missään vaiheessa vetäytynyt Varsovan liitosta ja julistautunut puolueettomaksi. Vuoden 1956 sankarit uskoivat yhdessä, että pieni kansakunta pystyisi lyömään totalitaarisen suurvallan. Vuonna 1956 pyyntömme kuului: "Takaisin Eurooppaan!", ja vuonna 2004 tämä perintö lunastettiin Unkarin liittyessä Euroopan unioniin.
<SPEAKER ID="051" NAME="Sarah Ludford" AFFILIATION="ALDE">
(EN) Arvoisa puhemies, haluan pyytää parlamentin puheenjohtajistoa sekä kaikkien eri ryhmien jäseniä painostamaan jatkossakin EU:ta sekä Yhdistyneen kuningaskunnan viranomaisia, että nämä yrittäisivät suostutella Pakistanin presidenttiä Musharrafia käyttämään kiireellisesti valtuuksiaan, jotta Mirza Tahir Hussain armahdettaisiin tai jotta hänen rangaistustaan ainakin lievennettäisiin.
<P>
Hussainilla on sekä Ison-Britannian että Pakistanin kansalaisuus, ja hän on ollut kuolemaantuomittujen osastolla 18 vuotta tuomittuna murhasta, johon hän on aina väittänyt olevansa syytön. Hänet tuomittiinkin ainoastaan islamilaisissa Sharia-tuomioistuimissa sen jälkeen, kun tavanomaiset maalliset tuomioistuimet olivat vapauttaneet hänet syytteistä. Kuulimme viime viikolla, että hänen teloituspäiväänsä oli lykätty kahdella kuukaudella, jotta teloitus tapahtuisi vasta sen päivämäärään jälkeen, jolloin Yhdistyneen kuningaskunnan kruununperillinen Walesin prinssi tulee viralliselle vierailulle Pakistaniin.
<P>
Kehotan kuitenkin kaikkia yrittämään sinnikkäästi vakuuttaa presidentti Musharraf siitä, että hänen on käytettävä perustuslain mukaista ehdotonta valtaansa ratkaistakseen tilanteen oikeudenmukaisesti pelkän teloituksen lykkäämisen sijasta.
<SPEAKER ID="052" NAME="Willy Meyer Pleite" AFFILIATION="GUE/NGL">
(ES) Arvoisa puhemies, kehotan komissiota ja neuvostoa - eli Euroopan unionia - tuomaan Argentiinan viranomaisille julki huolensa ratkaisevien todistajien kohtalosta niissä meneillään olevissa oikeudenkäynneissä, joiden tavoitteena on saada diktatuurin aikaiset teot rankaistua ja asettaa vastuuseen kaikki laittomiin toimiin syyllistyneet.
<P>
Eräs tällainen tapaus on Jorge Julio Lópezin katoaminen. Hän oli ratkaisevassa asemassa buenosairesilaista poliisia Miguel Etchecolatzia vastaan nostetussa jutussa. Etchecolatz puolestaan toimi kiduttajana Argentiinan historian synkimmällä aikakaudella eli diktatuurin aikana.. Todistajana ollut López on ollut kateissa viime syyskuusta alkaen, mikä on aiheuttanut suurta pelkoa niiden monien todistajien keskuudessa, joiden on jatkettava todistamista totuuden paljastumiseksi ja sen varmistamiseksi, ettei yksikään rikos jää rankaisematta.
<P>
Kehotankin Euroopan unionia ottamaan tämän tapauksen esiin Argentiinan viranomaisten kanssa.
<SPEAKER ID="053" NAME="Gerard Batten" AFFILIATION="IND/DEM">
(EN) Arvoisa puhemies, ruoppaaja Bowbelle törmäsi 20. elokuuta 1989 Thames-joella huviristeilijä Marchionessiin, ja 51 ihmistä menetti henkensä. Kyseinen murhenäytelmä sai hallituksen määräämään tiukempia turvallisuusvaatimuksia Thames-joella purjehtiville aluksille.
<P>
Nämä turvallisuusäännökset ovat nyt vaarassa muuttua lievemmiksi yksinomaan siksi, että hallitus aikoo saattaa Euroopan unionin direktiivin 96/50/EY osaksi kansallista lainsäädäntöään. Yhdistyneen kuningaskunnan nykyiset vaatimukset korvataan paljon lievemmillä vaatimuksilla yhdenmukaistetun eurooppalaisen laivurinkirjan mukaisesti. Tämä on kuitenkin tarpeetonta, koska samaisen direktiivin 3 artiklan 2 kohdassa sallitaan jäsenvaltioiden poiketa direktiivistä kansallisilla väylillä ja myöntää laivurinkirjoja omien ehtojensa mukaisesti.
<P>
Vetoankin kaikkiin Euroopan parlamentin brittiläisjäseniin, että he kirjoittaisivat ministeri Stephen Ladymanille ja pyytäisivät häntä käyttämään direktiivin sallimaa poikkeusta Thames-joella, jotta turvallisuusvaatimuksia voitaisiin tiukentaa.
<SPEAKER ID="054" NAME="Jim Higgins" AFFILIATION="PPE-DE">
(EN) Arvoisa puhemies, jos ilmaliikennettä koskevasta Avoin taivas -sopimuksesta päästään yksimielisyyteen Yhdysvaltojen ja Euroopan välillä, siitä koituu lukuisia etuja: enemmän reittejä, enemmän kilpailua ja halvemmat lentoliput - joka suhteessa parannuksia matkustajille ja kuluttajille. Nyt on saatu poistettua huomattava este eli eurooppalaisten kieltäytyminen vaihtamasta matkustajatietoja Yhdysvaltojen kanssa. Vielä on kuitenkin toinenkin este, joka liittyy lentoyhtiöiden omistajuuteen. Asia aiheuttaa suuria ongelmia, ja se on saanut vastustusta kongressissa.
<P>
Samaan aikaan Irlannin liikenneministeri Cullen yrittää saada komission suostumaan kahdenvälisen sopimuksen tekemiseen Irlannin ja Yhdysvaltojen välillä. Minä vastustan sitä kahdesta syystä. Se heikentää ensinnäkin luottamusta maailmalla Avoin taivas -sopimukseen, ja toiseksi se aiheuttaa peruuttamatonta haittaa Irlannissa sijaitsevalle Shannonin lentokentälle, joka on toiminut välilaskupaikkana Atlantin ylittävillä lentomatkoilla. Irlannin ja Yhdysvaltojen välillä ei pitäisi tehdä minkäänlaista kahdenvälistä sopimusta ennen kuin maailmanlaajuisesta sopimuksesta on päästy täyteen yksimielisyyteen. Komission pitäisi siis hylätä se.
<SPEAKER ID="055" NAME="Yannick Vaugrenard" AFFILIATION="PSE">
(FR) Arvoisa puhemies, siirtolaisvirtoja on jo jonkin aikaa pidetty ilmeisen sietämättömänä uhkana. Tällaisia puheita on viljelty äärioikeistossa, joka sekoittaa rikoksen ja maahanmuuton jatkuvasti toisiinsa ja lisää kannatustaan tämän teeman ansiosta.
<P>
Siirtolaiset ovat kuitenkin ennen kaikkea uhreja: he ovat uhreja mafiankaltaisille verkostoille, jotka rikastuvat tuomalla maahan tulevaisuutta havittelevia naisia ja miehiä; he ovat uhreja myös eurooppalaisille liikemiehille, jotka menestyvät halpaa työvoimaa orjuuttamalla, ja slummialueiden vuokranantajille, jotka antavat vuokralle asuinkelvottomia asuntoja kohtuuttomaan hintaan.
<P>
Näiden asioiden vuoksi meidän täytyy ottaa käyttöön kaikki yhteisön käytössä olevat välineet toimintakeinot näiden verkostojen toiminnan estämiseksi. Meidän täytyy tarkistaa lainsäädäntöä, jonka mukaan turvapaikkahakemukset on tarkistettava ensimmäisessä jäsenvaltiossa, johon turvapaikanhakijat saapuvat, koska tämä vaatimus koituu kohtuuttomaksi rasitteeksi Etelä- ja Itä-Euroopan maille. Meidän ei myöskään pidä enää hyväksyä täpötäysiä ja epäinhimillisiä väliaikaisleirejä.
<P>
Meidän on lisäksi oltava riittävän puolueettomia ja rohkeita todetaksemme, että Eurooppaan tarvitaan laillisia maahanmuuttajia väestövajeen korjaamiseksi. Poistukaamme siis poliittiselta mukavuusvyöhykkeeltämme, älkäämmekä enää antako pintapuolisia aatteellisia julkilausumia, vaan todetkaamme selkeästi, että maahanmuutto voi olla Euroopalle myös onneksi.
<SPEAKER ID="056" NAME="Georgios Papastamkos" AFFILIATION="PPE-DE">
(EL) Arvoisa puhemies, kun arvioimme Kaakkois-Euroopan maita koskevaa unionin politiikkaa erityisesti Länsi-Balkanin kannalta havaitsemme, että siinä on saavutettu sekä myönteisiä että kielteisiä tuloksia.
<P>
Unionin lisälaajentumista koskevaan strategiaan kohdistunut kritiikki, joka koskee myös Länsi-Balkania, on herättänyt tunteen siitä, että Länsi-Balkanin mahdollisuudet tulla kuulluksi EU:n toimielimissä ovat heikentyneet.
<P>
Me olemme mielestäni parlamentaarisen diplomatian puitteissa velvollisia tekemään unionin strategiasta yhtenäisempää, läpinäkyvämpää ja tehokkaampaa, jotta EU:n politiikan eteläinen ulottuvuus saisi lisää näkyvyyttä.
<SPEAKER ID="057" NAME="Marie-Noëlle Lienemann" AFFILIATION="PSE">
. - (FR) Arvoisa puhemies, hyvät kollegat, EADS-konserni on teollisten hankkeidensa kuten Airbusin ansiosta yksi Euroopan suurista lippulaivoista, teollinen lippulaiva, joka symboloi tulevaisuuden teknologioitamme ja valmiuksiamme. Yhtiö on kuitenkin suurissa vaikeuksissa. En jää vatvomaan niitä - lähinnä yhtiön johtamistapaan - liittyviä syitä, jotka saattavat antaa aihetta tai tarjota selityksen joihinkin yhtiön nykyisiin vaikeuksiin - jotka puolestaan vaativat tehokkaita apukeinoja.
<P>
Korostan sen sijaan Airbusin johtoryhmän lausuntoja, joissa meille selitetään, että ollakseen kilpailukykyinen yhtiön täytyy todennäköisesti siirtää toimipaikkansa tai sijoittaa joitakin toiminnoistaan niin kutsutulle dollarialueelle pelkästään siitä syystä, että euron ja dollarin välinen vaihtokurssi asettaa tämän yhden Euroopan unionin tärkeimmistä huippusektoreista epäedulliseen asemaan. Kun Trichet'ltä on kysytty asiasta, hän on vain todennut ykskantaan: "Ei minun tarvitse selittää omaa kantaani vaihtokurssiin!"
<P>
Arvoisa puhemies, hyvät kollegat, eikö teidän mielestänne EU:n rahapolitiikkaa pitäisi kiireellisesti muuttaa?
<P>
(Puhemies keskeytti puhujan.)
<SPEAKER ID="058" NAME="András Gyürk" AFFILIATION="PPE-DE">
(HU) Unkarissa syttyi 50 vuotta sitten vallankumous. Ensimmäinen kamppailu tässä neuvostosorron alta vapautumiseksi aloitetussa taistossa käytiin Unkarin yleisradion pääkonttorissa. Kapinalliset tiesivät, että järjestelmä rakentui voimakeinojen ohella ennen kaikkea valheiden varaan. Noita valheita symboloi kommunistisen puolueen äänitorvi eli yleisradio. Taistelu päättyi vallankumouksellisten voittoon, joten yleisradio pystyi lähettämään aalloille ne sanat, jotka muodostuivat myöhemmin iskulauseeksi: "Valehtelimme öisin, valehtelimme päivisin, valehtelimme jokaisella aallonpituudella".
<P>
Voimakeinot ja valheet: niiden avulla kommunismi pysyi hengissä Unkarissa, ja ne olivat myös muissa neuvostoblokin maissa vallitsevan sorron perusta. Unkarin vallankumous kukistettiin maahan vyöryneillä massiivisilla panssarivaunukolonnilla, mutta tänään kuitenkin tiedämme, etteivät Budapestin, Prahan ja Gdanskin tapahtumat olleet turhia eivätkä niiden uhrit menettäneet henkeään turhaan. Niiden ansiosta Eurooppa on tänään vapaa ja yhtenäinen.
<P>
Meidän täytyy muistaa nämä tapahtumat varmistaaksemme, ettei mantereellemme enää koskaan nouse voimakeinoihin ja valheisiin rakentuvaa järjestelmää. Juuri siksi olen kollegoideni kanssa tehnyt aloitteen siitä, että Unkarin vallankumouksen kukistamisen vuosipäivä - 4. marraskuuta - julistetaan Euroopan kommunismin uhrien muistopäiväksi.
<SPEAKER ID="059" NAME="Panagiotis Beglitis" AFFILIATION="PSE">
(EL) Arvoisa puhemies, YK:n pääsihteeri Kofi Annan esitti yleiskokouksen käsiteltäväksi 29. elokuuta riippumattoman asiantuntijan, Paulo Sérgio Pinheiron tutkimuksen lapsiin kohdistuvasta väkivallasta.
<P>
Tutkimuksessa käsitellään väkivaltaa ja lasten hyväksikäyttöä maailmassa mitä synkimmin sanakääntein ja nostetaan esiin lasten oikeuksien törkeitä loukkauksia. Tämä tutkimus ravistelee hereille koko ihmiskunnan kollektiivisen omantunnon ja vaatii ryhtymään toimiin inhimillisten perusperiaatteiden ja -arvojen puolustamiseksi.
<P>
Olen sitä mieltä, ja käytän hyväkseni komission jäsenen Frattinin läsnäoloa täällä todetakseni, että tästä YK:n tutkimuksesta pitäisi keskustella Euroopan unionin toimielimissä, ja erityisesti Euroopan parlamentissa, samaan aikaan kun käsitellään Euroopan komissiolta hiljattain valmistunutta tiedonantoa lasten oikeuksia koskevasta eurooppalaisesta strategiasta.
<P>
Euroopan unionin on oltava lasten oikeuksien suojaamista koskevan yhteisen ja kaikkia jäsenvaltioita sitovan säännöstön eturintamassa.
<SPEAKER ID="060" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, olemme kuulleet tiedotusvälineistä reportaaseja siitä, että Yhdistyneessä kuningaskunnassa vainotaan erästä lentoyhtiön työntekijää, joka on vaarassa saada potkut vain siksi, että hän on kantanut kaulassaan ketjua, jossa riippuu viiden sentin kolikon kokoinen risti.
<P>
Me puhumme demokratiasta, vapaudesta ja oikeudesta periaatteina, jotka on vakiinnutettava myös ehdokasmaissa. Haluamme antaa eurooppalaisille ja kaikille tällä planeetalla eläville turvallisuudentunteen siitä, että heitä ei vainota sananvapauden harjoittamisen vuoksi - riippumatta siitä, ilmaistaanko tämä vapaus sanoin tai ulkoisin pukinein - ja ennen kaikkea, että heitä ei vainota uskontonsa vuoksi.
<P>
Kotimaassani 80 prosenttia ihmisistä on kastettu ja käyttää ristiä läpi koko elämänsä. Miten voimme vaatia uskonnonvapauden kunnioittamista ehdokasmailta, jos emme itse suojele mahdollisuutta osoittaa uskontoa näinkin pienin elein? Toivon, että komission jäsen ryhtyy toimiin...
<P>
(Puhemies keskeytti puhujan.)
<SPEAKER ID="061" NAME="Renate Sommer" AFFILIATION="PPE-DE">
(DE) Arvoisa puhemies, haluan kiinnittää parlamentin huomion tapaukseen, joka sattui useita päiviä sitten puolalaisten rajavartioiden ja saksalaisen risteilijäaluksen Adler Danian välillä. Aluksen saapuessa puolalaiseen Swinemünden satamaan kolme siviiliasuista puolalaista tullivirkailijaa yritti ilman mitään kirjallista lupaa takavarikoida aluksen koko viinavaraston. Kapteeni reagoi tähän kääntämällä Adler Danian ympäri ja ohjaamalla sen kiireesti takaisin Saksaan puolalaisen rajavartioston pikaveneen kiitäessä sen kannoilla ampuen lisäksi valoraketteja aluksen suuntaan.
<P>
On uskomatonta, että tällaista voi tapahtua, mutta saamani kirjeet ihmisiltä, joilla on henkilökohtaisia kokemuksia tällaisista asioista, osoittavat, että kyseessä ei valitettavasti ole vain yksittäinen tapaus. Monien uusien ja vanhojen EU:n jäsenvaltioiden välisillä sekä myös EU:n ja sen ulkopuolisten maiden välisillä rajoilla esiintyy jatkuvasti ongelmia, jotka ilmenevät muun muassa maksujen mielivaltaisena perintänä ja yrityksinä pakottaa matkustajat maksamaan niitä kieltämällä heiltä muuten pääsy siihen maahan, johon he ovat menossa. Vaadin, että tämän asian ratkaisemiseksi ryhdytään toimiin.
<SPEAKER ID="062" NAME="Diamanto Manolakou" AFFILIATION="GUE/NGL">
(EL) Arvoisa puhemies, amerikkalaisen strategia-analyysi- ja tutkimusyhtiön raportin mukaan kyproksenkreikkalaisia ja kreikkalaisia sotilaita, jotka katosivat Turkin armeijan tunkeuduttua Pohjois-Kyprokseen, käytettiin koekaniineina Turkin armeijan omistamissa teollisuuslaboratorioissa vuosina 1984-1988.
<P>
Koska Turkin miehitys Kyproksen pohjoisosassa jatkuu eikä Turkki ole koskaan antanut mitään tietoja tai yksityiskohtia kadonneista ihmisistä ja koska kadonneiden ihmisten omaiset ovat joutuneet kärsimään jo kolmen vuosikymmenen ajan, pyydän parlamenttia tekemään aloitteen, jossa Turkkia pyydetään toimittamaan kaikki tietonsa kadonneista ihmisistä riippumatta siitä, miten hirvittäviä tiedot voivat olla, jotta tämä kärsimys saadaan päättymään.
<SPEAKER ID="063" NAME="Ioannis Gklavakis" AFFILIATION="PPE-DE">
(EL) Arvoisa puhemies, hyvät kollegat, käytän puheenvuoron, koska haluan kertoa olevani tyytymätön ja huolissani Euroopan tulevaisuudesta. Olen aina luullut, että yksi Euroopan unionin tärkeimmistä tavoitteista on lasten suojelu, heidän koulutuksensa ja terveytensä turvaaminen sekä sen varmistaminen, että he varttuvat ihmisten ympäröimänä.
<P>
Haluan kertoa olevani erityisen suutuksissani siitä, että Hollantiin on perustettu pedofiilipuolue, jonka perustavoitteina on laillistaa aikuisten ja yli 12-vuotiaiden lasten seksuaalinen kanssakäyminen sekä lapsipornografian hallussapito henkilökohtaiseen käyttöön. Tämän puolueen perustaminen järkyttää Euroopan unionin perustaa. Euroopan väestö vanhenee, perheinstituutio heikkenee päivä päivältä ja moraali, tavat sekä perinteet ovat katoamassa.
<P>
Vaadin, että ryhdymme kaikki vastustamaan sitä. Ehdotan, että Euroopan parlamentti antaa puheenjohtajavaltio Suomen käsiteltäväksi pyynnön pedofiilipuolueen lakkauttamisesta. Mikäli haluamme Euroopan unionin, jolla on tulevaisuus ja mahdollisuuksia, meidän on ennen kaikkea suojeltava lapsiamme.
<SPEAKER ID="064" NAME="Rodi Kratsa-Tsagaropoulou" AFFILIATION="PPE-DE">
(EL) Arvoisa puhemies, hyvät kollegat, olen juuri palannut vierailulta Libanoniin optimistisena alueen uudesta tilanteesta mutta myös paremmin tietoisena niistä haasteista, joita se meille asettaa. ELÄMÄ on palautumassa ennalleen maan eteläosissa. Taloja on korjattu ja ihmiset ovat palaamassa asumaan koteihinsa tai sukulaistensa luo hallituksen ja avunantajien auttaessa maan jälleenrakennusta, jossa Hizbollahilla on merkittävä osa.
<P>
Libanonin armeijan ja UNIFILin joukkojen läsnäolo tuo turvallisuutta ja tyytyväisyyttä kansalaisten keskuuteen, ja totisesti näkyvyyttä ja arvostusta Euroopan unionille. Päätöslauselma 1701 ei näytä olevan vaarantumassa, vaikka vakaus järkkyy helposti, ja meidän täytyy suojella sitä koko alueen rauhan vuoksi aivan kuten meidän täytyy tukea Libanonin hallitusta, jotta se voisi tehdä tarvittavia taloudellisia, yhteiskunnallisia sekä poliittiseen järjestelmään liittyviä uudistuksia.
<P>
Kansalaisten oikeuksien puolustamisen ohella haluan korostaa myös, että meidän on suojeltava kulttuuriaarteita...
<P>
(Puhemies keskeytti puhujan.)
<SPEAKER ID="065" NAME="Francisco José Millán Mon" AFFILIATION="PPE-DE">
(ES) Arvoisa puhemies, haluan lähettää parlamentin puheenjohtajiston välityksellä osanotto- ja solidaarisuusviestin niille Galician kunnille, erityisesti Pontevedran maakunnassa, jotka kärsivät viikonlopun suurtulvien jälkeisestä vaikeasta tilanteesta.
<P>
Myrsky on aiheuttanut vakavia tuhoja. Monet kodit, yritykset ja liikenneväylät sekä maatalous ja karja ovat kärsineet suurista vahingoista. Valitettavasti myöskään loukkaantuneilta ja kuolonuhreilta ei ole vältytty.
<P>
Kuten kaikki tiedämme, Galician autonominen alue kärsi viime elokuussa lukuisten tulipalojen aiheuttamasta suurkatastrofista, josta keskusteltiin tässä parlamentissa syyskuussa. Asetuimme tuolloin Euroopan solidaarisuusrahaston varojen käyttöönoton kannalle.
<P>
Viime päivien runsaiden sateiden aiheuttamat vakavat ongelmat liittyvät elokuisiin tulipaloihin, kuten Galician lehdet ovat tänään huomauttaneet. Sen lisäksi, että metsäalueet ovat kadonneet, tulvat ovat kuljettaneet mukanaan tonneittain tuhkaa, mikä on lisännyt tulvien raivokkuutta. Tämä on vielä yksi osoitus siitä, miten vakavasti Galicia on kärsinyt kesän suuronnettomuudesta.
<P>
Monissa Galician kunnissa vietetään valitettavasti taas kerran suruaikaa.
<SPEAKER ID="066" NAME="Mairead McGuinness" AFFILIATION="PPE-DE">
(EN) Arvoisa puhemies, kävimme viime viikolla erittäin hyödyllistä vuoropuhelua EAGLESiksi kutsutun ryhmän kanssa. Ryhmä koostuu eri maiden tiedemiehistä, jotka ovat kiinnostuneita auttamaan kehitysmaita, ja minun mielestäni meidän on laajennettava tämä vuoropuhelu koskemaan koko parlamenttia. Olemme todistamassa laajamittaista tieteellistä apartheidia: teollisuusmaissa on liian paljon tiedemiehiä ja insinöörejä mutta kehitysmaissa heitä ei ole lainkaan, ja tämä laajentaa kuilua rikkaiden ja köyhien välillä.
<P>
Viestini on hyvin yksinkertainen eikä sen esittäminen vie edes minuuttia: Euroopan unioni ja komissio ovat velvollisia työskentelemään yhdessä tiedeyhteisön kanssa, jotta se suostuisi käyttämään osan työnsä tuloksista kehitysmaita auttaviin hankkeisiin, olipa sitten kyse eläinten hyvinvoinnista, ihmisten terveydestä tai maataloustuotannosta. Tämä ongelma on tällä hetkellä jäänyt vaille huomiota, ja köyhät kärsivät. Tämä on asia, joka parlamentin täytyy ottaa huomioon tarkastelemalla tieteen merkittävää asemaa kehitysmaissa.
<SPEAKER ID="067" NAME="Toomas Savi" AFFILIATION="ALDE">
(ET) Anna Politkovskajan murha järkytti muutama viikko sitten koko maailmaa. Ihmisoikeuksien ja sananvapauden polkeminen Tšetšeniassa, jonka Anna Politkovskaja yritti saada kaikkien tietoon, vaiennettiin gangsterien käyttämin menetelmin.
<P>
Viikko sitten jouduimme keskustelemaan Georgian kriisistä, jonka Venäjä aloitti poliittisin voimakeinoin määräämällä taloudellisia pakotteita ja kuljetus- ja postisaarron Georgiaa vastaan, estämällä georgialaisten tavaroiden tuonnin ja sulkemalla Venäjän ja Georgian välisen rajan sekä aloittamalla georgialaisten karkotukset Venäjältä.
<P>
Tänään meidän täytyy olla valmiita estämään kaikenlaisten sotilaallisten voimakeinojen käyttäminen Abhasian ja Etelä-Ossetian irtautumispyrkimyksissä.
<P>
Euroopan unioni ja parlamentti eivät voi yksinkertaisesti jäädä seuraamaan sivusta Georgian tilanteen kehittymistä. Meidän täytyy käyttää kaikki mahdolliset vaihtoehdot - EU:n naapuruuspolitiikan, rajavalvontatehtävien organisoinnin, vapaan kaupankäynnin helpottamisen ja viisumijärjestelmien yksinkertaistamisen tarjoamien toimenpiteiden koko kirjo - säilyttääksemme rauhan Etelä-Kaukasuksella.
<SPEAKER ID="068" NAME="Jacky Henin" AFFILIATION="GUE/NGL">
(FR) Arvoisa puhemies, Airbusin strategiset ja teolliset valinnat eivät vaikuta ainoastaan kymmeniä tuhansien työntekijöiden kohtaloon vaan myös siihen tulevaisuuteen, joka aukeaa merkittävälle osalle eurooppalaista ilmailuteollisuutta. Airbusin työntekijöiden ja alihankkijoiden osaamiseen, työhön ja investointeihin on ehdottomasti suhtauduttava kunnioittavasti, ja heitä on estettävä joutumasta tilanteeseen, josta heillä ei ole paluuta. Airbusin työntekijöiden ei pitäisi missään tapauksessa joutua maksamaan johtajien ja osakkeenomistajien tekemistä virheistä ja laiminlyönneistä. Työntekijöiden osaaminen on todellinen rikkaus Airbusille. Airbus menee alamäkeä niiden liberaalien toimintaperiaatteiden vuoksi, joita yhtiössä on toteutettu, ja yhtiö saadaan takaisin raiteilleen ainoastaan palaamalla EADS:n julkiseen omistajuuteen ja rahoitukseen EU:ssa.
<P>
Olen myös iloinen huomatessani, että monet ihmiset niin Saksassa kuin Espanjassa ovat korottaneet äänensä, jotta työntekijät saisivat täydet valtuudet osallistua Airbusin johdon toimintaan.
<P>
Tehköön komission jäsen Mandelson oman osuutensa, jotta amerikkalaiset eivät enää vastustaisi takaisinmaksettavien ennakoiden järjestelmää ja jotta Euroopan keskuspankki ja komissio puuttuisivat vihdoin asiaan vastatakseen heikosta dollarista aiheutuviin seurauksiin.
<SPEAKER ID="069" NAME="Jörg Leichtfried" AFFILIATION="PSE">
(DE) Arvoisa puhemies, hyvät kollegat, puheenvuoroni koskee kulkukoirien ongelmaa Korfussa. Itävallan eläinsuojeluyhdistys on jo useita vuosia tukenut monia Korfussa toteutettuja hankkeita, vaikka paikallisviranomaiset estävät sitä jatkuvasti tekemästä työtään tehokkaasti. Ulkomaisilta eläinlääkäreiltä riistetään oikeus hoitaa eläimiä, eläimiä varten jo rakennettuja suojia estetään aloittamasta toimintansa ja vaikka matkatoimisto TUI rahoitti hanketta, kulkukoiria ei ole lupa lähettää saksalaisiin ja itävaltalaisiin perheisiin, vaan ne kohtaavat julman kuoleman Korfussa.
<P>
Vetoan neuvostoon ja parlamentin jäseniin, että tälle asialle tehtäisiin jotain, ja vaadin erityisesti, että merentakainen apu sallittaisiin ja tunnustettaisiin, jotta ongelma voitaisiin ratkaista mahdollisimman pikaisesti ja eläinten hyväksi.
<SPEAKER ID="070" NAME="Marianne Mikko" AFFILIATION="PSE">
(ET) Hyvät kollegat, 50 vuotta sitten tähän aikaan illasta Budapestin opiskelijat ja intellektuellit esittivät 16 vaatimusta Unkarin nukkehallitukselle. Vaatimukset hylättiin, viranomaiset avasivat tulen kansanjoukkoa vastaan ja kansannousu alkoi.
<P>
Unkarilaiset uskoivat saavansa apua lännestä. Euroopan yhtenäisyys tuntui heistä luonnolliselta. Odotettua apua ei kuitenkaan saatu, ei edes virallisten julkilausumien muodossa. Samaan aikaan kehittymässä oleva Suezin kriisi rajoitti jossain määrin lännen toimintakykyä, mutta todellinen syy tähän pidättyvyyteen oli Euroopan jakaminen vaikutuspiireihin Jaltalla.
<P>
Neuvostoliittolaiset pidättivät 13 000 ihmistä, joista 350 teloitettiin. Unkarista tuli varoittava esimerkki muille vapautta janoaville kansakunnille.
<P>
Neuvostoliittoa ei ole enää olemassa, mutta Jaltan henki elää meissä, kun pelkäämme nousta puolustamaan Moldovaa, Georgiaa ja muita maita, joiden Venäjä katsoo olevan osa omaa vaikutuspiirään. Unkarin kansannousun uhrien muistamiseksi ehdotan, että voitamme pelkomme ja otamme yhteisen kannan demokratian ja vapauden puolustamiseen.
<SPEAKER ID="071" NAME="Andrzej Jan Szejna" AFFILIATION="PSE">
(PL) Arvoisa puhemies, mahdollisimman tehokkaiden, turvallisten ja kilpailukykyisten energian yhteismarkkinoiden luominen on Euroopan unionille keskeinen tavoite. On kuitenkin tärkeä muistaa, että unionin energiapolitiikan vaikutus ulottuu energiasektorin ulkopuolelle ja että energiapolitiikan kolme poliittista tavoitetta ovat energiahuollon turvaaminen, kilpailukyvyn varmistaminen ja ilmaston suojeleminen etenkin ilmastonmuutoksen vastaisilla toimilla. Kuten tiedämme, energian sisämarkkinat on luotu epäsuorasti jäsenvaltioiden lainsäädäntöä yhdenmukaistamalla ja suoraan vapauttamalla kansalliset energiamarkkinat. EU tarvitsee kuitenkin sekä yhteisiä sisämarkkinoita että ulkopuolisia kumppaneita varten yhtenäisen strategian ja laaja-alaista yhteistyötä. Siksi olen iloinen siitä, että hiljattain pidetyssä Lahden huippukokouksessa, jossa Euroopan unionin maat yrittivät ensimmäistä kertaa moneen vuoteen puhua yhteisellä äänellä Venäjän kanssa tehtävästä energiayhteistyöstä, yksittäiset jäsenvaltiot eivät antaneet johtaa itseään harhaan, vaikka niiden lupailtiin mahdollisesti hyötyvän erityissuhteista Venäjään.
<SPEAKER ID="072" NAME="Czesław Adam Siekierski" AFFILIATION="PPE-DE">
(PL) Arvoisa puhemies, olen osallistunut tämän kuukauden aikana kahteen tärkeään kokoukseen. Toinen oli Euroopan komission järjestämä konferenssi yhteisen maatalouspolitiikan yksinkertaistamisesta ja toinen oli COPA/COGECAn tuella järjestetty EU:n maanviljelijöiden konferenssi. Niissä toistettiin moneen kertaan, että EU tarvitsee maataloutta ja maanviljelijöidensä tulevaisuutta varten selkeästi määritellyn strategian. Mitä se sitten on saamassa? Muutaman vuoden välein tehtailtavia jatkuvia uudistusaaltoja. Maanviljelijät tarvitsevat vakautta kyetäkseen suunnittelemaan tuotantoaan ja investointejaan. Meidän olisi hyvä muistaa, että jos EU:n maataloudelta kielletään kaikki tuet, sen on hyvin vaikea kilpailla muista maista tuotujen tuotteiden kanssa. EU on jo nyt alakynnessä, koska maanviljelijöillemme asetetut vaatimukset ovat paljon tiukempia ja heidän tuotanto-olonsa usein vaikeampia. Meidän velvollisuutenamme on näin ollen valistaa kansalaisia ja myös joitakin tämän parlamentin jäseniä siitä, miksi meillä on yhteinen maatalouspolitiikka, mitä hyötyä siitä on ja miksi kuluttajien on maksettava sen kustannukset.
<SPEAKER ID="073" NAME="Marios Matsakis" AFFILIATION="ALDE">
(EN) Arvoisa puhemies, Behiç Aşçi on turkkilainen lakimies, joka on ollut syömälakossa 202 päivää ja on nyt kuoleman kielissä. Hän ei itse ole vanki, mutta hän vastustaa turkkilaisviranomaisten epäinhimillisiä toimia näiden määrätessä lähinnä poliittisia vankeja eristykseen niin kutsutuissa F-tyypin vankiloissa. Tällaisissa vankiloissa on tähän mennessä kuollut jo 122 syömälakkolaista, ja silti Turkin hallitus kieltäytyy jääräpäisesti edes keskustelemaan asiasta.
<P>
Jopa useita vuosia kestävä eritys on yksi pahimmista psykologisen kidutuksen muodoista, ja Turkin kansalaisyhteiskunta asianajaja- ja lääkäriliittoja myöten on vaatinut sen poistamista.
<P>
Arvoisa puhemies, pyydän teitä ihmisoikeuksien kunnioittamisen nimissä ja Aşçin hengen pelastamiseksi ottamaan pikaisesti yhteyttä Turkin pääministeriin tähdentääksenne hänelle, että eristys F-tyypin vankiloissa sotii vastoin Turkin toiveita liittymisestä EU:hun ja että sen on loputtava välittömästi.
<SPEAKER ID="074" NAME="Árpád Duka-Zólyomi" AFFILIATION="PPE-DE">
(HU) Muistelemme tänään 50 vuoden takaisia tapahtumia, Unkarin vallankumousta vuonna 1956, kansan vallankumousta. Nuo tapahtumat horjuttivat kommunistista järjestelmää, jonka oli ajateltu olevan järkkymätön. Mistä unkarilaiset sitten taistelivat? Vapaudesta ja itsenäisyydestä. Me Unkarin ulkopuolella asuneet unkarilaiset seurasimme myös tätä sankarillista taistelua Neuvostoliiton musertavaa valtaa vastaan huolestuneina ja tarkkaavaisina. Vallankumouksen jälkeiset vuodet olivat synkkiä ja julmia ankarien kostotoimien vuosia. Vallankumouksen avoimia kannattajia rankaistiin ankarasti erityisesti Transilvaniassa mutta myös Slovakiassa. Muistelemme syvällä kunnioituksella uhreja, sankarillisia vapaustaistelijoita, jotka eivät taistelleet turhaan. Epäinhimillinen järjestelmä kaatui 34 vuotta myöhemmin, ja tänään kuulumme Euroopan yhteisöön, joka perustuu demokratiaan, oikeusvaltioon sekä ihmisten ja kansalaisten oikeuksiin. Juuri näiden arvojen puolesta vuoden 1956 vallankumoukseen osallistujat taistelivat ja sankarivainajat antoivat henkensä.
<SPEAKER ID="075" NAME="Laima Liucija Andrikien" AFFILIATION="PPE-DE">
(EN) Arvoisa puhemies, puheenjohtajavaltio Suomen viime viikolla Lahdessa järjestämä huippukokous oli merkittävä askel EU:n ja Venäjän välisissä suhteissa. Pitkästä aikaa EU kykeni puhumaan yhdellä äänellä, ja erityisen tärkeää oli se, että EU kokosi rivinsä puhuessaan EU:n energiapolitiikasta.
<P>
Koska tarve lisätä energiahuoltoa ja energiaturvaa on unionin yhteisen edun mukaista, haluan korostaa, että eräissä Itämeren alueella toteutettavissa hankkeissa on jätetty huomioimatta joidenkin jäsenvaltioiden energiahuollon turvaamista koskevat intressit. Näin on varsinkin Pohjois-Euroopan kaasuputkihankkeessa, jolle annettiin vuonna 2000 Euroopan laajuisen energiaverkon asema.
<P>
Ehdotan, että vaadimme hankkeeseen jo osallistuvia maita - Saksaa ja Venäjää - kutsumaan naapurimaat, EU:n jäsenvaltiot, mukaan verkkoon ja tarjoamaan niille tilaisuuden todelliseen kumppanuuteen.
<SPEAKER ID="076" NAME="Puhemies">
Kohdan käsittely on päättynyt.
