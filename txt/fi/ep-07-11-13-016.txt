<CHAPTER ID="016">
Euromede (keskustelu) 
<SPEAKER ID="251" NAME="Puhemies">
(FR) Esityslistalla on seuraavana neuvoston ja komission julkilausumat maahanmuuttoa käsittelevän Euromed-ministerikokouksen valmisteluista.
<P>
Ennen kuin annan puheenvuoron neuvostolle ja sen jälkeen komissiolle, pyydän jäseniä noudattamaan tiukasti puheaikaansa, sillä olemme nyt käyttäneet pienen liikkumavaramme. On totta, että edellinen keskustelu oli tärkeä. Teoriassa selviydymme hyvin, jos jokainen pitää silmällä puheaikansa pituutta.
<SPEAKER ID="252" NAME="José Magalhães" LANGUAGE="PT">
Arvoisa puhemies, hyvä komission varapuheenjohtaja, hyvät naiset ja herrat, ensimmäinen maahanmuuttoa käsittelevä Euromed-ministerikokous pidetään Santa Euláliassa Portugalin Alvargessa 18.-19. marraskuuta. Näin sanottuna se kuulostaa varsin arkiselta lausunnolta, mutta niin ei ole. Olemme onnistuneet järjestämään kyseisen korkean tason ministerikokouksen sen jälkeen, kun valtioidemme ja hallitustemme päämiehet määrittelivät sen painopistealaksi marraskuussa 2005. Se tapahtui lähes kaksi vuotta sitten Barcelonan prosessin huippukokouksen 10-vuotisjuhlan yhteydessä, kun maahanmuuttoon liittyvien asioiden kasvavamerkitys Euro-Välimeri-kumppanuuden puitteissa tunnustettiin. Kuten jotkut teistä varmasti muistavat, sitä seurasivat tilaisuudet Rabatissa ja Tripolissa, joissa vahvistimme yhteisen poliittisen toimintasuunnitelmamme.
<P>
Teimme sen realistisesti ja selkeästi neuvoston mielipiteen mukaan. Välimeren alueen molemmilla puolilla on nyt suurehkot siirtolaisyhteisöt, joilla on tärkeä merkitys yhteiskunnissamme. Meillä on velvollisuus antaa uusi sysäys kumppanuudelle, joka voi hyötyä näiden elinvoimaisten yhteisöjen olemassaolosta. Maahanmuuttoasioiden monimutkaisuus ja merkitys tarkoittavat, että kaikkien täytyy suoriutua niistä sekä lähtö-, läpikulku- että kohdemaissa. Algarven ensimmäisessä kokouksessa neuvosto on sitä mieltä, että keskustelussa pitäisi keskittyä vain kaikkein kiireellisimpiin aiheisiin ja ottaa niihin vähitellen etenevä lähestymistapa.
<P>
Toimintasuunnitelman pääkohtia ovat Tampereen ministerikokouksessa sovitut aihealueet, eli maahanmuutto ja kehitys, laillinen maahanmuutto ja taistelu laitonta siirtolaisuutta vastaan. Kyseiset alueet kattavat maahanmuuttajien rahalähetyksiä koskevien puitteiden kaltaiset tärkeät aiheet sekä mikroluoton tyyppisen uuden haasteen ja laillisen maahanmuuton mahdollisuudet, joita olemme luomassa Euroopan unioniin sekä Välimeren molemmille puolille, varapuheenjohtaja Franco Frattinin aikaisemmin toisessa yhteydessä mainitseman asiakirjojen turvallisuuden, joka on erityisen tärkeä aihe - matka-asiakirjojen turvallisuus on ratkaisevan tärkeä aihe, jotta maahanmuuttovirran voidaan antaa kehittyä turvatuissa olosuhteissa - sekä tarvittaessa erittäin tärkeän paluuolosuhteita koskevan kysymyksen, kun se on mahdollista.
<P>
Uskon, että viime viikkoina tehty valmistelutyö voi johtaa myönteiseen lopputulokseen, mikä enteilee hyvää Algarvessa järjestettävälle keskustelulle. Molemmat osapuolet haluavat selkeän päättäväisesti löytää myönteisen ratkaisun ja konkreettiset toimenpiteet sekä sopia ja ottaa käyttöön kyseiset toimenpiteet. Tältä osin neuvosto tiedottaa Euroopan parlamentille uskostaan siihen, että kokouksessa saavutetaan sopimus konkreettisista toimenpiteistä, jotka mahdollistavat kumppanuutemme edistymisen.
<P>
Toivomme, että nämä ponnistelut johtavat lopulliseen lausuntoon, joka saa ministereiden hyväksynnän Algarvessa huolellisen valmisteluprosessin ansiosta. Lausunnossa on yksiselitteisesti määriteltävä tärkeimmät painopistealat ja päätettävä myös erityishankkeista, jotka pannaan täytäntöön lyhyellä aikavälillä. Olemme sen vuoksi sitä mieltä, että tämä aloite kehittää myönteisiä puitteita ja osoittautuu innostavaksi ja merkittäväksi hetkeksi Euro-Välimeri-kumppanuudellemme. Se on neuvoston velvollisuus ja samalla tulos, jota haluamme, ja sen täysin saavutettavissamme.
<SPEAKER ID="253" NAME="Franco Frattini">
komission varapuheenjohtaja. -(IT) Arvoisa puhemies, maahanmuuton hallinnan parantaminen Välimeren alueella on varmasti yksi Euroopan unionin ja sen Euromed-kumppaneiden painopistealoista. Liian monet ihmiset hukkuvat, emmekä me hyödy riittävästi niistä mahdollisuuksista, jota hyvin hallittu maahanmuutto voi saada aikaan.
<P>
Juuri mainitussa vuoden 2005 huippukokouksessa Euromedin valtioiden ja hallitusten päämiehet hyväksyivät työohjelman, joka asetti tavoitteet yhteistyölle maahanmuuttoon, oikeuteen, turvallisuuteen ja sosiaaliseen integraatioon liittyvissä asioissa. Nyt, puheenjohtajavaltio Portugalin erinomaisen aloitteen ansiosta maahanmuutosta vastaavilla ministereillä on mahdollisuus ottaa seuraavat askeleet yhteistyön konkretisoimisessa. Se näyttää olevan suuri virstanpylväs. Pidän myönteisenä sitä, että puheenjohtajavaltio korostaa konferenssin konkreettisia toiminnallisia tuloksia, sillä kansalaisemme haluavat nähdä erittäin konkreettisia tuloksia.
<P>
Kyseisen kokouksen kolme aihetta ovat hyvin tasapainossa ja täysin linjassa maailmanlaajuisen lähestymistavan kanssa. Ensinnäkin laillinen maahanmuutto: elämme maailmassa, jossa liikkuvuus lisääntyy ja jossa hyvin hallittu maahanmuutto on kaikkien kumppaneidemme etujen mukaista. Euroopan unioni tarvitsee siirtolaisuutta, jossa lakia noudatetaan täysimääräisesti. Monien Euroopan unionin jäsenvaltioiden työntekijöiden tarve on jo ilmeistä esimerkiksi maataloudessa, terveydenhuollossa ja matkailussa. Euroopan unionin täytyy kuitenkin pystyä hallitsemaan maahanmuuttoa ja integroimaan maahanmuuttajat. Meidän täytyy sovittaa taidot yhteen aiempaa paremmin ja valmistella maahanmuuttajia heidän elämäänsä Euroopan unionissa sekä heidän mahdollista paluutaan varten, mikäli maahanmuutto on väliaikaista tai kiertävää. Mikään maahanmuuttostrategia ei ole mahdollista, ellei Euroopan unionissa asuvia ja työskenteleviä maahanmuuttajia koskeva osallistava politiikka ole täysimääräisesti lain mukainen.
<P>
Keskustelemme siitä, kuinka meidän pitäisi käyttää Euroopan kotouttamisrahastoa, joka on ensimmäistä kertaa käytettävissä Euroopan unionissa, kiitos komission puolitoista vuotta sitten tekemän ehdotuksen, jota neuvosto ja parlamentti kannattivat. Meidän täytyy tehdä Euroopasta houkuttelevampi laillisille maahanmuuttajille. Viimeisin ehdotuksemme Euroopan ”blue cardista” koulutetuille maahanmuuttajille on ensimmäinen esimerkki ja oleellinen Euromedin kontekstissa.
<P>
Kouluttamattomia ja kausittaisia siirtolaisia sekä palkkiota saavia harjoittelijoita koskevat ensi vuoden lainsäädännölliset aloitteet ovat tulossa. Ehdotukset näitä asioita koskevien keskustelujen aloittamisesta Euromed-kumppaneidemme välillä näyttävät minusta loogisilta ja oikein ajoitetuilta.
<P>
Seuraava kohta on siirtolaisuus ja kehitys. Menestyäksemme maahanmuuton hallinnassa meidän täytyy keskittyä myös siirtolaisuuden tärkeimpiin syihin, kuten taloudelliseen eriarvoisuuteen, uramahdollisuuksien puutteeseen, epävakauteen, heikkoon hallintoon ja niin edelleen. Hyvä yhteistyö kumppanuusmaidemme kanssa sekä työllisyystarpeita, ammattitaitoisten henkilöiden puutetta sekä valmiuksia lisääviä vaatimuksia koskeva yksityiskohtainen tietämys tilanteesta paikan päällä ovat oleellisia tässä pyrkimyksessä. Tämän vuoksi ministerit keskustelevat komission kanssa siirtolaisten maksulähetyksiä koskevista konkreettisista ehdotuksista ja siitä, kuinka niistä voitaisiin tehdä tuottavampia kehitykselle. Tämä keskustelu on erittäin tervetullutta.
<P>
Keskustelun kolmas aihe on laiton siirtolaisuus, sillä kattaaksemme koko asian meidän täytyy myös käsitellä laitonta siirtolaisuutta ja suojella Euroopan ulkorajoja.
<P>
Euromed-kumppanimme ovat lähtö-, läpikulku- ja kohdemaita. Meidän täytyy pyrkiä rakentamaan yhteistyötä estääksemme ihmisten hukkumisen mereen. Euromed-konferenssissa keskustelemme ministereiden kanssa yhteistyöstä ja Frontexin mahdollisesta uudesta roolista etsintä- ja pelastustoimenpiteissä, ei vain partioinnissa tai laittomien siirtolaisten palauttamisessa. Näin toimiessamme meidän täytyy varmistaa, että otamme huomioon velvollisuutemme kansainvälisen suojelun ja ihmisoikeuksien osalta. Me tukisimme kehitystä, jonka mukaan Frontexista tulee väline kolmansien maiden tukemiseen heidän yrityksissään hallita paremmin siirtolaisuutta ja valvoa rajojaan noudattaen täysin kansainvälisiä velvollisuuksia.
<P>
Odotamme ministerikokousta. Siirtolaisuus on meille kaikille elintärkeä aihe ja se synnyttää voimakkaita tunteita jäsenvaltioissa ja yhteisön tasolla. Tilanne ei ole erilainen kumppanuusmaissamme. Yhteistyö on kuitenkin ainoa keino edetä. Väittäisin, ettei yhteistyö yksinään enää riitä. Tarvitsemme samoihin tavoitteisiin perustuvaa kumppanuutta ja kaikkien osapuolten tasa-arvoisuutta. Tarvitsemme poliittisia paketteja, joihin kuuluu toimenpiteitä rehellisten ihmisten liikkumisen parantamiseksi ja kansallisen ja eurooppalaisen lainsäädännön kunnioittamiseksi sekä lähtömaissa paikallisten kasvulukujen lisäämiseksi.
<P>
Lopuksi uskon, että ministerit onnistuvat määrittämään yhteistyön konkreettiset alueet. Komissio on valmis tukemaan toimeenpanoprosessia myös taloudellisesti. Olemme sitoutuneet kannattamaan kyseisiä toimenpiteitä MEDA-ohjelman sekä eurooppalaisen naapuruuden ja kumppanuuden välineen ja uusien aiheeseen liittyvien ohjelmien kautta.
<SPEAKER ID="254" NAME="Francisco José Millán Mon">
PPE-DE-ryhmän puolesta. - (ES) Arvoisa puhemies, kannatan ehdottomasti tapaamista Välimeren kumppaneidemme kanssa. Olisin kuitenkin toivonut, että ulkoministerit olisivat olleet paikalla niin kuin Eurooppa-Afrikka-tapaamisessa Rabatissa. Miksi? Halusin heidän painottavan täällä sitä tosiasiaa, että maahanmuuton on oltava pääasia suhteessamme eteläisen Välimeren maiden kanssa.
<P>
Kyseessä ovat naapurimaat, joissa on valtavat tuloerot. Monet heidän kansalaisistaan ovat nyt siirtymässä kohti Välimeren pohjoisosia ja heidän siirtymisensä muodostaa suuren kehitysyhteistyökysymyksen, kuten on jo todettu. Näissä maissa väestön määrä kasvaa huomattavasti, ja se on nyt hakeutumassa Eurooppaan paremman elämän toivossa. Kärsimme laittomasta siirtolaisuudesta, joka on peräisin näistä maista, jotka puolestaan ovat läpikulkumaita Saharan eteläpuolisesta Afrikasta tuleville siirtolaisille.
<P>
Se tarkoittaa, että vakinaisten asukkaiden osallistaminen ja siirtolaisuuden, kehityksen ja laittoman siirtolaisuuden välinen yhteys ovat erittäin tärkeitä asioita. Algarven ministerikokouksella onkin paljon töitä tehtävänään.
<P>
Keskustelimme hiljattain maahanmuutosta tässä parlamentissa: viittaan Bogdan Klichin ja Javier Moreno Sánchezin mietintöihin. Toivon, että niitä käsitellään asianmukaisesti keskustelun yhteydessä.
<P>
Haluan vain tehdä muutaman niihin liittyvän huomion. Ensimmäisenä on tarve varmistaa, että eteläiset maat tekevät tiivistä yhteistyötä kanssamme valvoakseen siirtolaistulvaa ja rohkaistakseen heitä sillä, mitä itse kutsun ”myönteiseksi ehdollisuudeksi”. Siirtolaisuutta koskevaa ilmiötä on paljon helpompi hallita, jos siihen on olemassa poliittista tahtoa. Tuloksia voidaan saavuttaa, jos naapurit todella haluavat niin.
<P>
Toiseksi, laiton siirtolaisuus on edelleen erittäin ajankohtainen aihe. Meidän täytyy estää laittomia siirtolaisia saapumasta meritse, sillä he riskeeraavat oman henkensä. Mukana on myös jopa lapsia, jotka ovat ihmisten hengillä häikäilemättömästi kauppaa tekevien henkilöiden toiminnan uhreja. Välimeren maita pitää vaatia allekirjoittamaan ja ratifioimaan kansainvälisen järjestäytyneen rikollisuuden vastaisen Yhdistyneiden Kansakuntien yleissopimuksen kaksi ihmiskauppaan liittyvää pöytäkirjaa.
<P>
Kolmanneksi minun täytyy toistaa tarve laatia takaisinottosopimukset. Kyseinen sopimus on tehty Venäjän, Ukrainan ja Moldovan kanssa, joten miksi sitä ei ole tehty vielä Marokon kanssa niin monen vuoden jälkeen? Mitä tapahtuu Algerian kanssa?
<P>
Toivotan Euromed-konferenssiin kaikkea menestystä, arvoisa puhemies. Toivon, että osallistujat varmistavat erityissitoumukset ja kunnolliset sopimukset, jotka pannaan todellakin täytäntöön, eivätkä ne päädy vain yhteisten toiveiden vastakkainasetteluksi, joita ei myöhemmin toteuteta käytännössä.
<SPEAKER ID="255" NAME="Javier Moreno Sánchez">
PSE-ryhmän puolesta. - (ES) Arvoisat puhemies, komission varapuheenjohtaja, neuvoston puheenjohtaja, naiset ja herrat, tiedemiehet väittävät, että lähes kaksi miljoonaa vuotta sitten ilmastonmuutos johti ensimmäiseen laajamittaiseen maahanmuuttoon Afrikasta Eurooppaan. Meidän aikanamme, vaikka ilmastonmuutoksella voi olla jotain vaikutusta asiaan, köyhyys sekä vapauden ja mahdollisuuksien puute ovat edelleen suurimmat syyt siihen, miksi iso joukko siirtolaisia vaarantaa henkensä meidän maanosassamme odottavan paremman tulevaisuuden vuoksi.
<P>
Meidän eurooppalaisten haaste on tehdä siirtolaisuudesta aito osa kehitystä sekä lähtö- että kohdemaille, ja antaa kehityksen vaikuttaa laittoman siirtolaisuuden vähentämiseen. Sen vuoksi meidän täytyy työskennellä lähtö- ja läpikulkumaiden kanssa työvoiman todellisen liikkuvuuden hyväksi niin, että työntekijöillä on oikeuksia ja velvollisuuksia, eikä niin, että heistä tulee pelkkiä orjia.
<P>
Haluan sen vuoksi toistaa, että tarvitsemme keskustelua, yhteistyötä ja solidaarisuutta rakentaaksemme yhteisen elintilan Välimeren alueen pohjoisten ja eteläisten maiden välille. Kannatamme siksi täydestä sydämestämme Euromed-huippukokousta Rabatin ja Tripolin ministerikokousten mukaisesti. Lähtö- ja läpikulkumaiden sekä siirtolaisia vastaanottavien Euroopan valtioiden välisen keskustelun on oltava vakiintunutta, jotta voidaan luoda peruskivi aidolle kehitykseen perustuvalle yhteistyölle.
<P>
Hyvät naiset ja herrat, haluaisin tarkastella useita aihealueita, joita voitaisiin tarkastella huippukokouksen aikana. Maahanmuuttajien on tultava Eurooppaan ja työskenneltävä siellä täysimääräisesti lakia noudattaen. Se tarkoittaa, että ”blue cardia” koskevan direktiivin kaltaiset aloitteet ovat tarpeellinen, mutta ei yksinään riittävä askel. Sopivan direktiivin avulla on lisättävä toimenpiteitä vähemmän koulutettujen maahanmuuttajien ja heidän perheidensä kiertomuuton parantamiseksi, aidon kiertomuuton, joka estää koulutuksen valumista ulkomaille ja sallii palaavien siirtolaisten jatkaa tärkeitä hankkeita kotimaassaan niin, että heillä on siihen asianmukaiset sosiaaliset ja taloudelliset olosuhteet.
<P>
Euromed-alueen on oltava olla hyvinvoinnin, vapauden ja kehityksen alue. Meidän täytyy jatkaa tutkimuksia, niin kuin Espanja tekee parhaillaan monien kyseessä olevien maiden kanssa, selvittääksemme mahdollisuudet vuokrata ja kouluttaa työntekijöitä lähtömaassa luomalla sinne työpajakouluja ja ammatillisen koulutuksen mahdollisuuksia.
<P>
Hyvät naiset ja herrat, lähettäkäämme tiedotuskampanjoiden avulla selkeä viesti mahdollisuudesta lähteä siirtolaiseksi ja työskennellä laillisesti Euroopassa ja varoitus laittoman siirtolaisuuden turhista riskeistä, millä voidaan estää tuhansien nuorten ihmisten joutuminen mafian käsiin ja heidän henkensä vaarantuminen ränsistyneissä veneissä tai kanooteissa.
<P>
Lopuksi haluaisin, että kokouksessa kiinnitettäisiin erityistä huomiota kaikkein heikoimmassa asemassa oleviin siirtolaisiin, nimittäin naisiin ja erityisesti vailla huoltajaa oleviin lapsiin.
<SPEAKER ID="256" NAME="Marco Pannella">
ALDE-ryhmän puolesta.-(IT) Arvoisa puhemies, hyvät naiset ja herrat, näistä asioista keskustellaan kokouksessa, joka pidetään täällä parlamentissa 6.-8. joulukuuta ALDE-ryhmän aloitteesta ja yhdessä monikansallisten radikaalien ryhmän kanssa. Mielestäni tarvitsemme uuden tavan edetä asiassa.
<P>
Olen ehkä julkea, mutta vetoan henkilökohtaisesti teihin, hyvät puheenjohtajavaltion naiset ja herrat ja komission jäsen Franco Frattini ja jopa teihin arvoisa puhemies, jotta ette antaisi toimielintenne päästää asian ydintä käsistään. Käsiteltävänä oleva aihe, kunnioitettava uusi aloite nimeltään naapuruuspolitiikka, hidastuu varmasti byrokratian rattaissa, niin kuin moni muukin asia: Lissabonin strategia ja Barcelonan prosessi ja kaikki muut. Puheenjohtaja Prodi sanoi paljon julkistaessaan naapuruuspolitiikan. Hän puhui kaikesta muusta, mutta ei toimielimistä. Ei, ongelma on jossain muualla!
<P>
Te, arvoisa Franco Frattini, sanoitte, että meidän täytyy tehdä enemmän omalla työalueellamme. Se ei ole perinteinen ongelma; me olemme riittävästi ajan tasalla. Välimeren toisella puolella on kuitenkin tarvetta yritteliäisyydelle samalla tavoin kuin Israel on omistautunut aavikkoalueilleen pitkän ajan kuluessa. Aikani on melkein lopussa, joten kehotan teitä todellakin huomioimaan tapaamisen päivämäärän ja pitämään mielessä, että ongelma ja kiistakohta on kumppanuus; jäsenyys on haaste. Euroopan unionia itseään ei olisi syntynyt, jos se olisi rajoitettu kumppanuuteen, niin kuin jotkut silloin halusivat. Ongelma on, että meidän Euroopallamme on rajat. Sulttaani Hassan II osoitti ratkaisun vuonna 1987; noudatetaan sitä Euroopan sokeudesta huolimatta.
<SPEAKER ID="257" NAME="Hélène Flautre" LANGUAGE="FR">
Arvoisa puhemies, kuten kaikki ovat todenneet, mukaan lukien tänä aamuna puhuneet henkilöt, siirtolaisuus on painopisteala sekä Euroopan unionille että Euromed-suhteille. Se on suuri asia niille ihmisille, jotka usein joutuvat jättämään kotimaansa, jonka ovat tuhonneet köyhyys, aavikoituminen, tulvat, sodat ja niin edelleen.
<P>
Onko Euromed-ministerikokous tehtävänsä tasalla? Mikään ei voisi olla epävarmempaa. Valmistelevissa asiakirjoissa on toivoton todellisuuspohjan puute. Sen ei pitäisi yllättää ketään, sillä tiedämme, ettei mitään itse paikalla olevista järjestöistä, ei yhtäkään niistä - mukaan lukien ne, jotka kohtaavat oikeasti joka päivä niitä siirtolaisia koskevan tilanteen, jotka ovat joko matkalla, vaeltelemassa päämäärättömästi tai joiden henki on vaarassa Välimerellä seilatessa - ole otettu mukaan valmisteluihin, ei edes Yhdistyneiden Kansakuntien pakolaisasiain päävaltuutetun toimistoa.
<P>
Etukäteen tehtävät johtopäätökset merkitsevät sitä, ettei välitetä turvapaikkaoikeudesta, siirtolaisten laittomasta pidättämisestä ja heidän oikeuksiensa kunnioittamisesta riippumatta siitä, ovatko ne oikeutettuja, väkivallasta, joka kohdistuu erityisesti naispuolisiin maahanmuuttajiin, alaikäisten oikeuksista sekä siirtolaisille sekä heidän perheilleen annetun avun kriminalisoinnista. Piittaamattomuus on täydellistä niiden unionin kansainvälisten sitoumusten ja sopimusten täyttämisen osalta, jotka täytyy panna toimeen tai ratifioida: joillekin se on Geneven sopimus, ja toisille, mikä tarkoittaa kaikkia Euroopan unionin jäsenvaltioita, se on sopimus siirtotyöläisten ja heidän perheidensä oikeuksien suojelemisesta.
<P>
Mihin todella haluamme päästä tällä Euro-Välimeri-politiikalla, josta niin selkeästi puuttuvat kansakuntien jaettuihin oikeuksiin ja velvollisuuksiin liittyvät vaatimukset? Missä vaara piilee? Vaara piilee valittujen laillisten maahanmuuttojen muodostamassa savuverhossa, jonka taakse olemme linnoittautuneet, sekä kaikkien muiden oikeuksien massiivisessa rikkomisessa. Jos tarkoituksena on säästää herkempiä sieluja luopumalla todella kunnianhimoisesta politiikasta, konferenssi tekee todellakin parhaansa haaskatakseen aikaa. Se tarjoaisi alusta asti ennakko-oikeutuksen lisätä Italian ja Libyan välisen sopimuksen kaltaisia salaa allekirjoitettuja sopimuksia, joilla rikotaan maasta poistamisesta pidättäytymistä koskevaa periaatetta täysin rangaistuksitta.
<P>
Ei ole liian myöhäistä toimia. Kutsukaa mukaan pakolaisasiain päävaltuutetun toimisto ja kansalaisjärjestöjen edustajat, aloittakaa alusta eteläisen Välimeren maiden esittämällä alkuperäisellä asiakirjalla, joka on paljon kunnianhimoisempi, ja konferenssista saattaa sittenkin tulla myönteinen ja merkityksellinen virstanpylväs.
<SPEAKER ID="258" NAME="Luisa Morgantini">
GUE/NGL-ryhmän puolesta.-(IT) Arvoisa puhemies, hyvät naiset ja herrat, tuleva Euromed-ministerikokous on epäilemättä tärkeä, monimutkainen ja kiireellinen ottaen huomioon tragediat, joita todistamme merialueillamme päivittäin. Olen kuitenkin sitä mieltä, että on sääli, ettei mukaan ole otettu kansalaisjärjestöjä, joilla on itse asiassa erittäin paljon kokemusta maahanmuuttoasioissa, esimerkiksi mikrorahoitukseen liittyvissä hankkeissa.
<P>
Viime viikonloppuna järjestettiin Volterrassa parlamentin jäsenten, siirtymään joutuneiden henkilöiden, pakolaisten ja kansalaisjärjestöjen tapaaminen, jossa esittelimme turvapaikkaoikeutta ja pakolaisten oikeuksia koskevan peruskirjan. Se on aihe, jonka uskon puuttuvan ministerikokouksesta. Siinä yhteydessä teimme selvän eron pakolaisten ja siirtolaisten välillä vahvistaen molempien ryhmien oikeudet: ensimmäiset vahvistetaan Geneven sopimuksessa vuodelta 1951 ja jälkimmäiset kansainvälisessä sopimuksessa siirtotyöntekijöiden ja heidän perheidensä oikeuksista, ja uskon, että ne on ratifioitu vain viidessä niistä 37 maasta, jotka ottivat osaa Barcelonan prosessiin.
<P>
Toivon sen vuoksi, että komissio ja neuvosto pyrkivät osoittamaan, mitä esteitä on olemassa sekä kiirehtimään ratifiointia.
<SPEAKER ID="259" NAME="Gerard Batten">
IND/DEM-ryhmän puolesta.-(EN) Kiitos, arvoisa puhemies. José Magalhães totesi, että 18.-19. marraskuuta järjestettävä Euromed-kokous on ensimmäinen, jossa käsitellään maahanmuuttoa.
<P>
Eurooppaan suuntautuva laiton siirtolaisuus on todellakin valtava ongelma monille Euroopan maille ja se aiheuttaa erityisiä ongelmia niille maille, joilla on rantaviivaa lähellä Pohjois-Afrikkaa. Yhdistyneellä kuningaskunnalla on myös erityisiä ongelmia siirtolaisten kanssa. Laiton - ja laillinen - siirtolaisuus Yhdistyneeseen kuningaskuntaan on nyt valvomatonta, rajoittamatonta ja syrjimätöntä sanan varsinaisessa merkityksessä. Yhdistyneellä kuningaskunnalla on valtava ongelma laittoman siirtolaisuuden kanssa, mutta tällä hetkellä suurimman ongelman aiheuttaa Euroopan unionista suuntautuva laillinen siirtolaisuus. Yhdistyneeseen kuningaskuntaan suuntautuva siirtolaisuuden vuosittainen lukumäärä, jos ylipäänsä kukaan voi sellaista laskea, on noin 500 000-600 000 henkilöä ja vuosittainen asukkaiden nettovaihtuvuus on noin 200 000 henkilöä, mikä lisää miljoona ihmistä asukasmäärään joka viiden vuoden välein. Yhdistynyt kuningaskunta on yksi maailman tiheimmin asutetuista valtioista ja Englanti yksinään on tiheimmin asutettujen maiden ryhmän kärkisijoilla. Yhdistyneeseen kuningaskuntaan suuntautuva siirtolaisuus on tällä tasolla yksinkertaisesti kestämätöntä. Se asettaa infrastruktuurille ja julkisille palveluille sietämättömät rasitteet. Yhdistyneeseen kuningaskuntaan suuntautuvan siirtolaisuuden valvomiseksi olisi mahdollista ryhtyä hyvin yksinkertaisiin toimiin. Mikään näistä toimista ei kuitenkaan ole mahdollinen, sillä me olemme Euroopan unionin jäseniä, ja sen mukaan ne kaikki olisivat laittomia. Yhdistyneelle kuningaskunnalle ainoa ratkaisu siirtolaisuuden valvomiseksi olisi yksinkertaisesti Euroopan unionista irtautuminen.
<SPEAKER ID="260" NAME="Dimitar Stoyanov">
ITS-ryhmän puolesta.-(BG) Ryhmämme vieraili Euroopan eteläisimmässä pisteessä Lampedusan saarella, johon on sijoitettu maahanmuuttokeskus. Tapasimme siellä ryhmän ihmisiä, joiden vene oli uponnut ja matkustajia oli kuollut. Vaikka he olivat menettäneet ystäviään, nämä laittomat siirtolaiset olivat melko tasapainoisessa tilassa ja syy siihen oli mielestäni Euroopan yhteisön liian suvaitseva asenne laittomia siirtolaisia kohtaan. Heitä suvaitaan niin hyvin, että päästyään Euroopan unionin rannikolle he ovat mielestään saaneet tehtävänsä menestyksekkäästi päätökseen.
<P>
Sen vuoksi pitää ottaa käyttöön toimenpiteet, joiden avulla laittomille siirtolaisille kerrotaan jo ennen heidän lähtöään, että hukkumisen vaara on aivan liian suuri. Ja vaikka niin ei tapahtuisi ja vaikka siirtolaiset pääsisivät Euroopan unionin maaperälle, pitää olla erittäin selvää, etteivät he jää sinne.
<P>
Sillä jos välitämme ihmisistä, jotka menettävät henkensä yrittäessään laitonta maahanmuuttoa, meidän pitää huolehtia siitä, ettei ole olemassa ihmisiä, jotka yrittävät sitä. Kiitos!
<SPEAKER ID="261" NAME="Patrick Gaubert" AFFILIATION="PPE-DE">
(FR) Arvoisapuhemies, hyvät naiset ja herrat, haluan ensin esittää omani ja meidän tukemme komission jäsenelle Franco Frattinille ja kertoa ponnekkasati hänelle, että häneen kohdistuneet hyökkäykset Italiassa romaneita koskevaan asiaan liittyen ovat täysin vääriä.
<P>
Tiedämme kaikki, millaisia arvoja komission jäsen Franco Frattini puolustaa. Ne liittyvät ihmisoikeuksien puolustamiseen. Ne ovat Euroopan unionin arvoja ja niiden suhteen olette, arvoisa komission jäsen, nuhteeton.
<P>
Palatakseni Euromediin, kannatan Algarvessa pidettävän siirtolaisuutta koskevan Euro-Välimeri-ministerikokouksen kokoontumista, sillä se on ensimmäinen laatuaan. Se on ensimmäinen, jossa paneudutaan ainoastaan siirtolaisuuteen liittyviin kysymyksiin Euro-Välimeri-alueella.
<P>
Siirtolaisuus on keskeinen asia, jonka pitää olla Euro-Välimeri-alueen keskustelujemme, kumppanuutemme ja yhteistyön ytimessä ollen jatkona Rabatin ja Tripolin konferensseille.
<P>
Se on aihe, jonka parissa jäsenvaltiot eivät voi yksinään toimia. Jos haluamme siirtolaispolitiikastamme tehokkaampaa, tarvitsemme tukea ja yhteistyötä kumppanimailtamme, jotka ovat usein samalla lähtömaita tai läpikulkumaita.
<P>
Meidän täytyy tehdä töitä heidän kanssaan saavuttaaksemme yksimielisyyden palauttamispolitiikassa, lisätäksemme takaisinottosopimusten lukumäärää sekä pannaksemme yhdessä täytäntöön älykkään yhteisen kehityksen politiikkaa, jotta kyseisten maiden kansalaiset voivat jäädä kotimaahansa ja osallistua sen kasvun edistämiseen.
<P>
Siirtolaisuuteen liittyviin kysymyksiin kuuluu myös turvallisuusulottuvuus, mutta niillä on myös inhimillisyyttä koskeva ulottuvuus, jota ei saa jättää huomioimatta. Haluaisin sen vuoksi nähdä, että perusihmisoikeuksien kunnioittaminen otetaan yhdeksi konferenssin aiheista. Toivon, että tapaaminen antaa mahdollisuuden avoimelle ja realistiselle ajatustenvaihdolle, jotta voimme yhdessä löytää asianmukaisimmat ratkaisut kaikille osapuolille.
<SPEAKER ID="262" NAME="Béatrice Patrie" AFFILIATION="PSE">
(FR) Arvoisat puhemies, ministeri, komission jäsen, naiset ja herrat, minä myös olen iloinen siitä, että maahanmuutto on valittu seuraavan Euromed-alueen ulkoministereiden kokouksen aiheeksi.
<P>
Mielestäni olemme epäonnistuneet tähän saakka Euroopan siirtolaisuuspolitiikan aikaansaamisessa. Tiedämme sen olevan vaikea kysymys, sillä se vaikuttaa jäsenvaltioiden itsemääräämisoikeuteen, ja ne ovat erittäin halukkaita soveltamaan tällä alalla tiukasti toissijaisuusperiaatetta. Tiedämme myös, että maahanmuutto tai maastamuutto on kiistanalainen aihe suhteissamme etelän kumppanimaidemme kanssa, sillä ne syyttävät meitä usein ongelman käsittelemisestä puhtaasti turvallisuusasiana. Kiitän komission jäsentä Franco Frattinia siitä, että hän on ottanut asiassa paljon globaalimman lähestymistavan, joka sisältää taloudellisen ja sosiaalisen ulottuvuuden yhdistettynä siirtolaisvirtoihin.
<P>
Laillinen ja laiton siirtolaisuus ovat saman kolikon kaksi puolta, eikä ole mahdollista taistella laitonta siirtolaisuutta vastaan ilman, että samaan aikaan perustetaan kanavia Eurooppaan suuntautuvalle lailliselle siirtolaisuudelle. Kannatan sen vuoksi ”blue cardia” koskevaa suunnitelmaa, joka vastaa Amerikan green card -järjestelmää. Olen myös iloinen siitä, että neuvoston suosittelemissa laillisen siirtolaisuuden kanavissa otetaan ilmeisesti huomioon Euroopan taloudelliset vaatimukset ja että ne vastaavat etelän maiden todellisia tarpeita.
<P>
Viisumien myöntämisestä olen sitä mieltä, että unionin pitäisi tehdä siitä paljon yksinkertaisempi prosessi erityisesti opiskelijoille, tutkijoille ja kansalaisyhteiskuntaan kuuluville. Uskon, että erityisesti Algerian ja Marokon kanssa laadittavilla takaisinottosopimuksilla pitäisi taata, että kaikkia palauttamisprosesseja pitäisi valvoa sellaisen järjestelmän avulla, jolla taataan siirtolaisten oikeudet. Lopuksi, ottaen huomioon uuden Saharan eteläpuolisesta Afrikasta alkaneen siirtolaisaallon, kannatan voimakkaasti sitä ajatusta, ettei Euroopan pidä käyttää Barcelonan prosessia siirtääkseen vastuuta siirtolaisvirtojen hallinnasta takaisin Välimeren alueen rajoille, koska niillä ei ole valmiuksia käsitellä ongelmaa omilla rajoillaan.
<SPEAKER ID="263" NAME="Cem Özdemir" AFFILIATION="Verts/ALE">
(DE) Arvoisa puhemies, siirtolaisuus on yksi Euroopan unionin painopistealoista. Euromed-alue on siinä suhteessa meille strategisesti tärkeä alue. Siirtolaisuutta käsittelevä Euromed-ministerikokous on ensimmäinen laatuaan, sillä se keskittyy ainoastaan tähän asiaan ja ottaa mukaan kaikki Euromed-kumppanit. On sen vuoksi valitettavaa, ettei kansalaisjärjestöjä kuultu ennen konferenssin järjestämistä.
<P>
On yhtä valitettavaa, että turvapaikkaa koskeva näkökulma poistettiin ministerikokouksen erityisesti ottaen erityisesti huomioon pakolaisten toivottoman tilanteen monissa eteläisen ja itäisen Välimeren maissa johtuen asianmukaisen, heitä suojaavan lainsäädännön puutteesta. Kuten tiedämme, yhdessäkään niistä maista ei ole turvapaikkalainsäädäntöä. Vain muutamat niistä tunnustavat Yhdistyneiden Kansakuntien pakolaisasioiden päävaltuutetun. Libya, Syyria, Libanon ja Jordania eivät ole ratifioineet pakolaisten asemaa koskevaa Geneven sopimusta.
<P>
Edelleen on valitettavaa, että Barcelonan prosessin jäsenet puhuvat maahanmuuttajien oikeuksista mutta ovat hiljaa, kun tulee puhe laittomien siirtolaisten oikeuksista. Totuus on, että myös laittomilla siirtolaisilla on oikeudet erityisesti silloin, kun on kysymys palkkojen täytäntöönpanokelpoisuudesta, heidän lastensa pääsystä koulutukseen tai perusterveydenhuollosta erityisesti naispuolisille siirtolaisille, joita varten on voimassa erityiset suojelumääräykset.
<P>
Jos haluamme tehdä yhteistyötä pyrkimyksissämme taistella laitonta siirtolaisuutta vastaan, emme saa kieltää tai laiminlyödä erästä näkökulmaa: maahanmuuttajien ja pakolaisten oikeuksia.
<SPEAKER ID="264" NAME="Miroslav Mikolášik" AFFILIATION="PPE-DE">
(SK) Valmistautuessaan Euromed-ministerikokoukseen, joka pidetään 18.-19. marraskuuta, unionin on tärkeää huomata, että Euromedin parlamentaarinen tapaaminen on ainoa kanava, jossa Euroopan parlamentin jäsenet edustavat Euroopan unionia eteläisen Välimeren alueen kansallisten parlamenttien jäsenten rinnalla Israel ja Palestiina mukaan lukien.
<P>
Olen iloinen voidessani osallistua Euromedin poliittisen osaston työhön, jolla uskon olevan keskeinen asema Barcelonan prosessin yhteydessä. Tämän tapaamisen aihetta ei olisi voitu valita paremmin. Siirtolaisuuden ongelma asettaa monia haasteita, kuten kehitys, jossa siirtolaiset tarvitsevat tietoa mikrolainamahdollisuudesta sekä muista mahdollisista lainoista, Euroopan unioniin suuntautuvaa laillista maahanmuuttoa koskeva näkökulma, mutta myös polttavan ajankohtainen laitonta siirtolaisuutta koskeva aihe, joka vaatii pikaisesti ratkaisun.
<P>
Kannatan sitä, että Euroopan unioni on syventänyt suhteitaan joidenkin sellaisten Välimeren maiden kanssa, jotka osoittavat poliittista tahtoa ja ottavat askeleita kohti muutosta. Itse asiassa assosiaatiosopimuksia on jo allekirjoitettu joidenkin niiden kanssa. Laittoman siirtolaisuuden osalta on tärkeää löytää ratkaisu vaikeaan tilanteeseen, jonka on aiheuttanut tuhansien epämieluisten siirtolaisten saapuminen, sillä heillä on vakava vaikutus erityisesti Maltan ja Italian, mutta myös joidenkin muiden Euroopan unionin jäsenvaltioiden turvallisuustilanteeseen.Kotimaani on myös kokenut sekä laillisten että laittomien siirtolaisten tulvan. Kannatan sitä, että Euroopan unioni toivottaa tervetulleeksi koulutetut siirtolaiset, joiden taitoja, kuten komission jäsen Franco Frattini sanoi, tarvitaan ja joita voidaan hyödyntää Euroopan unionin maataloudessa, terveydenhuollossa ja matkailussa, mutta heidän on oltava koulutettuja jo siinä vaiheessa, kun heidät päästetään unioniin; kouluttamattomia siirtolaisia ei pitäisi lähtökohtaisesti hyväksyä ja uskon, että blue card -järjestelmä auttaa osaltaan ratkaisemaan tämän ongelman.
<SPEAKER ID="266" NAME="Hubert Pirker" AFFILIATION="PPE-DE">
(DE) Arvoisat puhemies, komission varapuheenjohtaja ja neuvoston puheenjohtaja, siirtolaisuutta koskeva kysymys osoittaa erittäin selvästi, kuinka lähellä Afrikka on Eurooppaa. Se, mitä Afrikassa tapahtuu, vaikuttaa suoraan Eurooppaan.
<P>
Siirtolaistulvat Välimeren eteläpuolen kriisialueilta päätyvät Etelä-Euroopan Välimeren alueen maihin, mikä tarkoittaa tietenkin sitä, että ne vaikuttavat suoraan koko Eurooppaan.
<P>
Afrikassa on runsaasti lahjakkaita ihmisiä. Meidän ja Afrikan täytyy olla viisaita ja käyttää näitä mahdollisuuksia Afrikassa ja Afrikan hyväksi. Tavoittelemamme kumppanuussuhde Afrikan kanssa tarjoaa suuren mahdollisuuden. Euroopan unionin tarjous, jota yritämme laajentaa, on erittäin haastava. Se vaihtelee annetusta avusta omin neuvoin selviämiseen turvallisuuden, kaupan ja hyvän hallinnon aloilla ja vakauttamisohjelmiin, joihin kuuluu apu rikollisuuden torjunnassa, harjoittelu- ja työpaikkojen luomisessa, mikroluottojen tarjoamisessa sekä tietokampanjoissa, joissa kerrotaan mahdollisuuksista lailliseen siirtolaisuuteen, sekä kaikista laittoman siirtolaisuuden seurauksista ja tavoista, joilla sitä torjutaan.
<P>
Euroopan unionin täytyy kuitenkin seuraavassa huippukokouksessa esittää myös vaatimuksia. Yksi niistä on takaisinottosopimukset kaikkien Välimeren alueen eteläisten maiden kanssa ennen kuin käynnistämme kaikki toimintaohjelmamme, koska kaikki näkökulmat liittyvät toisiinsa ja koska me haluamme kumppanuutta.
<P>
Olen komission jäsenen Franco Frattinin kanssa samaa mieltä siinä, että me puhumme nyt kumppanuudesta emmekä enää yhteistyöstä. Kyse on kumppanuudesta ja monitahoisten kokonaispakettien tarjoamisesta. Euroopan parlamentti on tähän valmis, komissio ja parlamentti tukevat sitä ja Afrikkaa pitää pyytää käyttämään näitä tarjouksia hyväkseen Pohjois-Afrikan vakauttamiseksi sekä Euroopan unionin kansalaisten turvallisuuden takaamiseksi.
<SPEAKER ID="267" NAME="Zuzana Roithová" AFFILIATION="PPE-DE">
(CS) Komissio ja parlamentti ovat jo näyttäneet vihreää valoa ennakoivalle ja ennen kaikkea yhteiselle maahanmuuttopolitiikalle riippumatta siitä, kuinka epäsuosittuna sitä pidettäisiin. Varakkaalle ja ikääntyvälle Euroopalle maahanmuutto on todellakin todellisuutta. Tiedämme, että laiton siirtolaisuus voi vähentää useiden maiden bruttokansantuotetta jopa kaksikymmentä prosenttia samalla, kun niiden taloudellinen kasvu on rajallista koulutettujen työntekijöiden vähentymisen vuoksi. On tullut aika lisätä kansainvälistä koordinaatiota ja sopia järkevistä yhteisistä säännöistä.
<P>
Uskon, että ensi viikolla Algarvessa järjestettävä Euromed-ministerikokous etenee tähän suuntaan ja että siellä ei vain keskustella vaan myös sovitaan toimenpiteistä, joilla edistetään onnistunutta maahanmuuton hallintaa ja ehdotetaan edelleen toimenpiteitä, joilla voidaan helpottaa siirtolaisuuden vaikutuksia läpikulkumaihin. Meidän täytyy sopia kansainvälisistä velvoitteista kolmansien maiden kanssa suojellaksemme niiden siirtolaisten henkeä, jotka vaarantavat itsensä pakenemalla meritse.
<P>
Läpikulkualueena Välimeren maihin tulee suhteettoman suuri tulva siirtolaisia, jotka ovat matkalla Euroopan unioniin, ja ne tarvitsevat sen vuoksi erikoistoimenpiteitä. Voimme vakuuttaa tulevalle konferenssille, että parlamentti suhtautuu tähän asiaan erittäin vakavasti. Päätavoitteemme on varmistaa asianmukaiset säilöönottoalueet kolmansista maista tuleville siirtolaisille ja taistella niitä syitä vastaan, jotka aiheuttavat massiivista maahanmuuttoa. Meidän täytyy suojella siirtolaisten henkeä ja arvokkuutta.
<P>
Haluaisin myös kannustaa Euromediä selventämään, että koulutettujen maahanmuuttajien sääntelyyn luotu ”blue card” ei ole uhka eurooppalaisille. Päinvastoin, se on globalisaation meille tarjoama mahdollisuus. Ammattiyhdistysten blue cardiin kohdistuva vastustus on vastuuton, populistinen ele, johon liittyy muukalaisvihaa. Kyseessä ei ole laillinen vaan laiton siirtolaisuus, joka aiheuttaa polkumyyntiä Euroopan työmarkkinoilla.
<P>
Komission jäsen Franco Frattini haluaa Euroopan houkuttelevan koulutettua työvoimaa. Meidän täytyy kosiskella heitä tänne Yhdysvalloista, jossa vuosittainen maahantulo on 55 prosenttia verrattuna Euroopan niukkaan viiden prosentin maahantuloon nykyisin. Uskon, että tämä on oikea strategia ja että se vastaa Euroopan unionin asemaa maailmanlaajuisissa puitteissa. Laillinen ja laiton siirtolaisuus ovat yhteydessä toisiinsa. Yhtenäisen, turvallisen ja yhteisen maahanmuuttopolitiikan onnistuminen on koe Euroopan unionin kypsyydelle.
<SPEAKER ID="268" NAME="José Magalhães" LANGUAGE="PT">
Arvoisat puhemies, varapuheenjohtaja, naiset ja herrat, neuvosto tulkitsee tämän keskustelun vahvasti niin, että Euro-Välimeri-kumppanuutta on kehitettävä ja vahvistettava ja että on oikein järjestää ministerikokous Santa Euláliassa. Tämän yhteistyön, kumppanuuden - joka on uusi sana ja käsite - on perustuttava konkreettisiin hankkeisiin, jotta se voi onnistua. On monia hyviä syitä ja tämän parlamentin jäsenten erittäin ilmaisuvoimaisesti esittämiä monia dramaattisia tilanteita, joiden takia vallitsevaa tilannetta on muutettava. Se voi tapahtua ainoastaan silloin, jos meillä on pitkän aikavälin näkemys ja toimimme nopeasti.
<P>
Meillä on kokonaisnäkemys, globaali lähestymistapa, toimintasuunnitelmat ja kunnianhimoisia lainsäädäntöehdotuksia, jotka varapuheenjohtaja Franco Frattini mainitsi täällä tänään. Meidän täytyy toimia konkreettisesti erityisesti kolmen ensimmäiseksi mainitun alan osalta. Ensinnäkin siirtolaisuuden ja kehityksen alalla meidän täytyy kehittää erityisiä toimenpiteitä. Ministerikokous aikoo tehdä näin rahasiirtojen ja mikroluottojen suhteen. Sen vuoksi meidän täytyy koota yhteen kaikki toimijat (jota päätöstä parlamentin, komission tai neuvoston jäsenet eivät voi tehdä), kuten pankit, Maailmanpankki, Euroopan investointipankki, maahanmuuttajien järjestöt ja kansalaisyhteiskunta, jotta voitaisiin löytää erityisiä tapoja rohkaista rahoituspalvelujen käyttöön ja vahvistaa niiden tehokkuutta kehittämällä erityisesti vaihtoehtoisia tapoja rahansiirtoon ja ottamalla käyttöön uutta tekniikkaa, joiden avulla voimme myös todella saavuttaa tavoitteemme. Meillä ei varmasti ole mitään ongelmaa perustaa Euro-Välimeri-alueen verkkosivusto, jossa on täydellinen tietopaketti rahalähetyksistä sekä kuluista kilpailun herättämiseksi ja näiden kulujen pienentämiseksi, mikä on keskeinen tavoite, joka yhdistää meidät kumppaneihimme.
<P>
Me tarvitsemme myös erityisiä aloitteita laillisen maahanmuuton alalla. Me haluaisimme perustaa työryhmän, johon kuuluu Euromed-kumppaneiden edustajia ja muita työmarkkinaosapuolia. Heidän tehtävänään olisi tutkia syvällisemmin työtilannetta ja työmarkkinoiden tarpeita, kehittää koulutustoimenpiteitä siirtotyöntekijöille ennen heidän maahanmuuttoaan, tutkia mahdollisuuksia tehdä Euroopan unionin portaalista sellainen, että kaikki kumppanit pääsevät sinne maahanmuuton ja työllisyyden aloilla sekä luoda työnhaun hallinta- ja tietokeskuksia Euromed-maissa tietenkin kansallisten mahdollisuuksien mukaan.
<P>
Me tarvitsemme myös erikoishankkeita laittoman siirtolaisuuden alalla. Ottaen huomioon, että monet Euromed-kumppanit ovat samalla siirtolaistulvien kohde- ja läpikulkumaita, on tärkeää, että me vahvistamme institutionaalisia valmiuksia laittoman siirtolaisuuden torjunnassa. Meidän täytyy sen vuoksi kehittää myös seuraavanlaisia erityistoimenpiteitä: Ensinnäkin, meidän pitäisi kehittää asiakirjojen turvallisuutta, koska vain se voi mahdollistaa henkilöiden ja maahanmuuttovirtojen asianmukaisen tunnistamisen, luoda enemmän luottamusta ja parantaa liikkumisen helppoutta. Toiseksi, meidän pitäisi kehittää Euromed-kumppaneille mahdollisuus päästä Frontexin koulutuskursseille, jotta he voivat lisätä tietämystään laittoman siirtolaisuuden torjunnassa kaikkien niiden kansainvälisten välineiden, erityisesti niiden merellä tapahtuvaan etsintään ja pelastukseen liittyvien välineiden mukaisesti, joihin olemme sitoutuneet. Se voisi olla ensimmäinen konkreettinen askel kohti osallistumista yhteiseen toimintaan Frontexin koordinoimana. Tarvitsemme myös aloitteita vapaaehtoiseen paluuseen ja takaisinottoon. Avoin keskustelu tästä asiasta olisi hyödyllistä, jotta voitaisiin pohtia tiedotuskampanjoita, tunnistusprosesseja, avustettuja vapaaehtoisen paluun prosesseja ja neuvotteluja takaisinottosopimuksista lähtömaiden kanssa. Näistä ja monista muista asioista keskustellaan Santa Euláliassa Algarvessa.
<P>
Arvoisa puhemies, hyvät naiset ja herrat, on varmasti olemassa monia mielipiteitä, mutta yksi asia on takuuvarma, ja jätän tämän keskustelun esittämällä tämän näkemyksen: tällä tiellä ei ole mitään muuta vaihtoehtoa kuin keskustelu ja tehokas kumppanuus. Se on ainoa tapa muuttaa vallitsevaa tilannetta, ja olemme kaikki täysin samaa mieltä siitä, että on elintärkeää muuttaa sitä. Santa Eulália voi olla erittäin tärkeä etappi siinä suhteessa. .
<SPEAKER ID="269" NAME="Franco Frattini">
komission varapuheenjohtaja. -(IT) Arvoisa puhemies, hyvät naiset ja herrat, tämä keskustelu on nostanut esiin monia käytännön ehdotuksia sekä joitakin mielenkiintoisia ajatuksia.
<P>
Uskon, että eräs strategiapolitiikan kohdista on se, kuinka voimme edetä yhteistyöstä aitoon kumppanuuteen, jotta voimme lopulta saavuttaa todella yhteisen Euro-Välimeri-alueen jäsenyyden. Marco Pannellan ajatus on todella mielenkiintoinen, ja on selvää, että sellainen strategia vaatii meidän puoleltamme pitkäaikaista pohdintaa. Vasta silloin, kun meillä on aito ja yhtenäinen Euro-Välimeri-alue, saavutamme yhteisen kuuluvuuden tunteen, joka kannustaa meitä työskentelemään nyt asetettujen, jaettujen tavoitteiden puolesta. Meidän täytyi ensin saada 27 jäsenvaltiota sopimaan asiasta; nyt keskustelemme etelärannalla olevien kumppaneidemme kanssa. Tie eteenpäin on suunniteltu.
<P>
Toinen erittäin käytännönläheinen ajatus, jonka aion varmasti ottaa esiin Euromed-kokouksessa, on vetoomus kaikille kokoukseen osallistujille sen puolesta, että heidän maansa ratifioivat olemassa olevat kansainväliset sopimukset. Ennen kuin voimme haaveilla uusista säännöistä, muistakaamme, että vain erittäin harvat maat ovat ratifioineet ja panneet täytäntöön muutamat erittäin tärkeät kansainväliset sopimukset. Tarkoitan muiden muassa yleissopimusta ihmiskaupan vastaisesta toiminnasta. Jos on olemassa yksi asia, johon liittyvä sopimus tulee ratifioida välittömästi, se on kansainvälinen ihmiskauppa ja ihmisten salakuljetus.
<P>
Kolmas ajatus tuli Patrick Gaubertilta, jolle olen erityisen kiitollinen, koska hän painotti tämän tärkeän keskustelun inhimillistä ulottuvuutta. Me emme keskustele täällä laista tai hallinnollisista asioista; me keskustelemme naisista, miehistä ja lapsista, jotka - kuten muut ovat sanoneet - vaarantavat ja usein menettävät henkensä. Kysymys on sen vuoksi solidaarisuudesta. Uskon, että solidaarisuuden osoittaminen kärsiviä ihmisiä kohtaan on keskeinen asia rakennettaessa suhteita, jotka perustuvat aidosti samoihin oikeuksiin meidän ja kumppaneidemme välillä.
<P>
Neljäs ajatus, jonka vien mukanani tästä keskustelusta, on tapa siirtyä eteenpäin, suoraan sanottuna siis lopullisista asiakirjoista näkyvään toimintaan. Olemme laatineet lukemattoman määrän asiakirjoja ja ollakseni rehellinen, olemme panneet alulle muutaman merkittävän käytännön aloitteen. Meidän täytyy nyt rakentaa näiden aloitteiden varaan päättäen esimerkiksi siitä, kuinka kehitysapurahastoja käytettäisiin parhaiten. Tietenkin, jos meillä Euroopan unionissa on käytettävissämme rahastoja auttaaksemme paikallista kehitystä, meillä täytyy myös olla tietous siitä, miten niitä voi parhaiten hyödyntää. Kuten joku sanoi, meillä täytyy esimerkiksi olla tapoja antaa myönteisiä kannustimia niille kumppaneille ja maille, jotka tekevät aktiivisesti yhteistyötä yhteisen strategiamme eteen.
<P>
Ottaen huomioon, että meillä on yhteinen strategia, joka on tunnettu Barcelonasta lähtien Euro-Välimeri-strategiana, ja ottaen huomioon, että jotkin maat soveltavat sitä laajemmin kuin jotkin toiset, mielestäni niille maille pitäisi antaa jokin kannustin, jokin myönteinen tunnustus. Sellainen on mielestäni mielekäs tapa esimerkiksi korruption poistamiseksi. Korruptio on yksi laittoman siirtolaisuuden perussyistä. Jos lähtö- ja läpikulkumaissa olisi vähemmän korruptiota, monet ihmiskauppiaat pysäytettäisiin matkalla Eurooppaan ja meillä olisi enemmän yhteistyötä; mutta tämä on vain yksi esimerkki.
<P>
Lopuksi, meidän täytyy pohtia uskottavan ja lujan kannan ottamista laittomaan menettelytapaan. José Magalhães painotti asiaa ja olen täysin samaa mieltä: me emme ole uskottavia, ellemme näytä, että laitonta menettelytapaa ei voi hyväksyä eikä palkita. Meidän täytyy olla erittäin selkeitä tässä asiassa. Jotkut ovat sivunneet takaisinottosopimuksia tämän asian yhteydessä. Takaisinottosopimukset antavat politiikallemme uskottavuutta, sillä ihmiset, jotka eivät noudata lakiamme, on lähetettävä takaisin kaikkia heidän henkilökohtaisia oikeuksiaan kunnioittaen.
<P>
Tässä on kuitenkin poliittinen näkökohta: lähtömaat, jotka ottavat takaisin kansalaisensa, eivät voi toimia Euroopan unionin rajavartijoina. Sanon sen yksinkertaisemmin: ne eivät ole valmiita tekemään yhteistyötä kanssamme vain turvallisuusperustein.
<P>
Siitä johtuen eräs asia, jonka nostan keskustelun aiheeksi tässä kokouksessa, eli se, kuinka viisumeihin ja henkilöiden liikkumiseen liittyvää politiikkaamme voisi käyttää poliittisena kannustimena kyseisille maille esimerkiksi opiskelijoiden ja liikemiesten parempaa liikkumista ajatellen. Käyttäkäämme Euroopan viisumipolitiikkaa helpottaaksemme kyseistä liikkumisen vapautta, jotta voimme samalla lähettää myönteisen poliittisen viestin valtioille, joiden kanssa pyrimme tekemään takaisinottosopimuksen. Me teimme niin Länsi-Balkanin maiden kanssa, ja mielestäni nyt on tullut aika ottaa sama yleinen lähestymistapa Välimeren alueeseen. .
<SPEAKER ID="270" NAME="Puhemies">
(EL) Keskustelu on päättynyt.
