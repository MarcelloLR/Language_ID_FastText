<CHAPTER ID="011-03">
3. Iran ja erityisesti Nasrin Sotoudehin tapaus
<SPEAKER ID="373" NAME="Puhemies">
- (EN) Esityslistalla on seuraavana keskustelu seitsemästä Irania ja erityisesti Nasrin Sotoudehin tapausta koskevasta päätöslauselmaesityksestä.
<SPEAKER ID="374" NAME="Bastiaan Belder" LANGUAGE="NL">
Arvoisa puhemies, täsmälleen viikko sitten Nobelin palkinnon saaja Shirin Ebadi julkaisi Wall Street Journalissa syvältä luotaavan artikkelin ystävästään, iranilaisesta ihmisoikeusasianajajasta Nasrin Sotoudehista, joka oli juuri tuomittu yhdeksitoista vuodeksi vankeuteen. Ebadi pyysi länttä kiinnittämään enemmän huomiota Sotoudehin tapaukseen ja kaikkiin rohkeisiin ihmisoikeuksien puolustajiin Iranin islamilaisen tasavallan alueella.
<P>
Keskustelu täällä parlamentissa on osa vastausta Ebadin kiireiseen vetoomukseen. Me emme saa unohtaa emmekä unohda Nasrin Sotoudehia emmekä hänen rinnallaan perusoikeuksien puolesta Iranissa kamppailevia. Arvoisa puhemies, hyvät kollegat, tämä viesti sisältyy myös mietintöön, jonka toivon voivani esitellä ulkoasiainvaliokunnan puolesta maaliskuun täysistunnossa, ja luotan siihen, että te kaikki äänestätte sen puolesta. Tarvitaan voimakas ja yhtenäinen Euroopan ääni Iranin kansalaisten oikeuksien puolesta.
<SPEAKER ID="375" NAME="Marietje Schaake">
laatija. - (EN) Arvoisa puhemies, joudumme jälleen kerran puhumaan ihmisoikeuksista Iranissa sen jälkeen kun Nasrin Sotoudeh tuomittiin yhdeksitoista vuodeksi vankeuteen. Häneltä estetään asianajajan ammatin harjoittaminen, mutta me voimme edistää oikeutta.
<P>
Iranissa ei enää harjoiteta tai ole olemassa oikeusvaltion periaatteita, ja oikeuslaitos on hyvin politisoitunut. Ihmisoikeuksien puolustaminen katsotaan nyt kansallisen turvallisuuden vastaiseksi teoksi. Nasrin Sotoudehia, lakimiestä ja kahden lapsen äitiä, syytetään toiminnasta kansallista turvallisuutta vastaan. Hän puolusti muiden muassa Zahra Bahramia, Iranin ja Alankomaiden kansalaista, joka tuomittiin kuolemaan ennen kuin alankomaalaiset diplomaatit olivat puhuneet hänelle ja asianmukaiseen menettelyyn kohdistuneiden vakavien epäilysten ilmapiirissä.
<P>
Vaikka Nasrin Sotoudeh oli ja on vahva nainen, joka vaatii oikeutta, havaitsemme heikon hallinnon, joka sortaa kansalaisiaan sen sijaan, että huolehtisi näiden hyvinvoinnista. Korkea edustaja Ashton on myöhemmin tässä kuussa Istanbulissa, jossa hän pyrkii saamaan Iranin hallinnon tekemään yhteistyötä kansainvälisen yhteisön kanssa ydinalan asioissa. Talouspakotteilla pyritään samaan. Epäilen, ettei niillä saavuteta toivottua tulosta ennen kuin haavoitetaan suhteettomasti Iranin kansaa, josta tulee tämän vuoksi entistäkin riippuvaisempaa hallituksen kovasta linjasta.
<P>
Vaikka suhtaudunkin epäilevästi talouspakotteiden vaikutuksiin, luotan kuitenkin siihen, että ihmisoikeusrikkomuksista, esimerkiksi sensuurista, raiskauksista, kidutuksesta ja teloituksista vastuussa olevia yksittäisiä henkilöitä vastaan asetetut sanktiot ovat tehokas ja välttämätön keino rankaisemattomuuden lakkauttamiseksi ja sen oikeuden vaalimiseksi, jota Nasrin Sotoudeh puolusti. Ihmisoikeudet ovat selvästikin Iranin hallinnon Akilleen kantapää.
<P>
Arvoisa puhemies, kun minulla nyt on puheenvuoro, pyydän teitä kehottamaan italialaisia kollegoja olemaan hiljaa, sillä on todella häiritsevää, että he puhuvat istuntosalissa sen jälkeen kun heidän asiansa on jo käsitelty.
<SPEAKER ID="376" NAME="Puhemies">
(EN) Hyvät parlamentin jäsenet, kuulitte jäsen Schaaken pyynnön. Myös muut jäsenet ovat pyytäneet teitä olemaan hiljaa. Jos keskustelette henkilökohtaisista asioista, voitte tehdä sen ulkopuolella.
<SPEAKER ID="377" NAME="Struan Stevenson">
laatija. - (EN) Arvoisa puhemies, aikomukseni oli verrata Iranin islamilaista tasavaltaa natsi-Saksaan, mutta minun on todettava, että se voi olla monin tavoin pahempikin. Tänä vuonna mullahit ovat hirttäneet tähän mennessä 65 ihmistä. Eilen hirtettiin kymmenen ihmistä. Ensin heille määrättiin raskaat sakot, sitten heidän kotinsa takavarikoitiin, heidät ruoskittiin armotta ennen kuin heidät raahattiin hirsipuulle. Viimeisten neljän viikon aikana on hirtetty 87 ihmistä.
<P>
Ahmadinejad kiistää holokaustin ja vihaa juutalaisia. Hän sanoo haluavansa pyyhkäistä Israelin pois kartalta, ja rakentaa nyt ydinaseita sen tehdäkseen. Hän ja Khamenei johtavat Iranin kansalaisten häikäilemätöntä sortoa, jossa hirttämiset, kidutukset, kuoliaaksi kivittämiset, raajojen katkaisut ja ruoskimiset ovat jokapäiväisiä ja lasten ja jopa raskaana olevien naisten teloitukset tavanomaisia. Mashhadissa kahden vangin kädet leikattiin irti tällä viikolla. Kaksi muuta on tuomittu amputoitaviksi, ja tuomiot pannaan pian täytäntöön.
<P>
Kaikki, jotka pyrkivät nostamaan esiin tätä julmuutta, joutuvat välittömästi sen kohteeksi. Nyt on kyse Nasrin Sotoudehista: rohkeasta ihmisoikeusasianajajasta, joka on puolustanut monia viattomia ihmisiä, jotka fasistinen hallinto on tuominnut perusteettomasti ja teloittanut. Hänen pöyristyttävä yhdentoista vuoden vankeustuomionsa hänen tekemästään työstä on loukkaus ihmiskuntaa vastaan. Todellisia rikollisia ovat Teheranin tyrannit, ja heidät on saatava vastuuseen. He uskovat, että heitä lännessä kritisoivat ovat osa kansainvälistä salaliittoa heidän hallintonsa kaatamiseksi. No minä ainakin osallistuisin tähän hankkeeseen välittömästi. Pahan ei koskaan saa antaa vallita, ja mitä nopeammin näemme vapauden, demokratian, inhimillisyyden ja naisten oikeuksien palaavan Iraniin, sen parempi koko maailmalle.
<SPEAKER ID="378" NAME="Rosario Crocetta" LANGUAGE="IT">
Arvoisa puhemies, hyvät kollegat, pyytämällä Nasrin Sotoudehin välitöntä vapauttamista me vetoamme unioniin ja sen jäsenvaltioihin, jotta ne tekisivät enemmän vapauttaakseen Iranin kansalaiset ja maailman yhdestä historian julmimmista ja autoritaarisimmista hallinnoista.
<P>
Iranin islamilaista tasavaltaa leimaa sekä sen maailmanrauhalle asettama uhka ydinhankkeella, joka voi herättää ydinsodan terroria, että myös vaalien laittomuus. Vapaita vaaleja vaatineita ihmisiä pidätettiin joukoittain, vastustajia tapettiin, hallintoa vastustavia raiskattiin ja käytettiin fyysisesti hyväksi, oikeuskäsittelyt ovat epäoikeudenmukaisia, kun tuomiot voidaan määrätä heti, kun syytöksiä esitetään, naisten ja homoseksuaalien syrjintä on vakavaa eikä ilmaisunvapautta ja yhdistymisvapautta ole. Iranilaisten vankien olot Asrafin leirillä, jossa heitä kohdellaan väkivaltaisesta ja jopa kivitetään, ovat täysin uskomattomat.
<P>
Iranissa tuomitaan joka päivä vähintään kaksi ihmistä, myös lapsia, kuolemaan, eivätkä he ole syyllistyneet mihinkään muuhun kuin siihen, etteivät miellytä hallintoa. Oikeudellista näyttöä tekaistaan usein julmien kidutusmenetelmien taidokkaalla käytöllä. Kritiikki ei todellakaan kohdistu islamiin, joka uskontona perustuu rauhaan, vaan Iranin hallintoon. Nasrin Sotoudehin pidättäminen ja tuomio nostavat esiin uuden tason oikeudellisessa petollisuudessa, sillä tässä tapauksessa hyökkäys ja tuomio kohdistuvat Kansan puolustajaan, mikä merkitsee sitä, etteivät Iranin kansalaiset voi enää edes puolustaa itseään.
<SPEAKER ID="379" NAME="Cristian Dan Preda" LANGUAGE="RO">
Arvoisa puhemies, vaikka Iran ehkä alkaakin avautua ydinasioissa, meidän on valitettavasti todettava, että kun on kyse ihmisoikeuksista, ovi pysyy valtiossa tiukasti kiinni.
<P>
Nasrin Sotoudehin tapaus osoittaa tämän selvästi. Häntä rangaistaan ihmisoikeuksien tukemiseksi tekemästään työstä äärimmäisen kovalla tuomiolla: 11 vuoden vankeus, 20 vuoden kielto harjoittaa asianajajan ammattia ja poistua maasta. Tuomio langetettiin oikeudenkäynnin irvikuvassa.
<P>
Tämä on kaikkea muuta kuin yksittäinen tapaus. Se on osa Iranin hallinnon tahallista strategiaa, jolla hiljennetään järjestelmällisesti ihmisoikeusaktivistit. Ihmisoikeusasioissa aktiivisille lakimiehille on langetettu lukuisia tuomioita, ja meidän on osoitettava solidaarisuutta näitä rohkeita ihmisiä kohtaan, jotka tukevat ihmisoikeuksia ja ryhtyvät toimiin niiden edestä huolimatta uhkailusta, kidutuksesta ja vangitsemisesta.
<SPEAKER ID="380" NAME="Raül Romeva i Rueda">
laatija. - (EN) Arvoisa puhemies, minun on todettava, että pahoittelen syvästi sitä, että meidän on jälleen puhuttava Iranista, mutta meidän on pakko. Meidän on todellakin pakko, sillä tilanne Iranissa on vakavan ongelmallinen ja dramaattinen.
<P>
Tämän vuoksi on tärkeää, että parlamentti toistaa jälleen kerran vetoomuksensa kaikkien mielipidevankien vapauttamisesta, myös niiden, jotka on vangittu kuluneen vuoden aikana osallistuttuaan rauhanomaiseen - ja minä toistan, rauhanomaiseen - poliittiseen toimintaan ja ihmisoikeuksien puolustamiseen. Parlamentin on jälleen kerran vaadittava Iranin viranomaisia kunnioittamaan kansainvälisesti tunnustettuja ilmaisunvapautta ja kokoontumisvapautta koskevia oikeuksia ja tuomittava voimakkaasti Nasrin Sotoudehin poikkeuksellisen kova tuomio sekä kiitettävä tätä hänen rohkeudestaan ja sitoutumisestaan.
<P>
Tämän vuoksi parlamentin on tarkasteltava myös Nasrin Sotoudehin ja muiden ihmisoikeusaktivistien ja mielipidevankien tapauksia ja vaadittava hänen välitöntä vapauttamistaan. Meidän on ilmaistava huolemme siitä, Että yhä useammin rangaistukseksi määrätään kielto poistua Iranista, mistä voidaan loogisesti päätellä, että viranomaiset katsovat Iranissa pysymisen rangaistukseksi.
<P>
Meidän on vaadittava viranomaisia toimimaan turvallisuusjoukkoihin kuuluvien ihmisoikeusloukkaajien rankaisemattomuutta vastaan ja pyydettävä toistamiseen antamaan riippumattoman tahon tutkia väitteet kesäkuun presidentinvaalien jälkeen ilman oikeudenkäyntiä suoritetuista teloituksista ja saattamaan syyllisiksi epäillyt oikeuden eteen. Meidän on luonnollisesti myös tuomittava Chabaharin pommi-isku ja esitettävä osanottomme uhrien omaisille ja loukkaantuneille.
<P>
Lopuksi haluan sanoa, että olemme hyvin huolissamme tiettyjen uskonnollisten ja etnisten ryhmien vainoamisesta Iranissa. Meidän on tuotava julki vakaumuksemme, jota Euroopan lähihistoria tukee ja jonka mukaan rauhanomainen ja tasapainoinen sosiaalinen ja poliittinen kehitys on saavutettavissa vain ottamalla huomioon eri alueiden kulttuuriset ja sosiaaliset toiveet.
<SPEAKER ID="381" NAME="Bogusław Sonik" LANGUAGE="PL">
Arvoisa puhemies, Nasrin Sotoudeh antoi meille keskustelunaiheen aiemmassa Euroopan parlamentin keskustelussa, joka koski ihmisoikeuksien suojelun puutetta Iranissa, kun hänet pidätettiin 4. syyskuuta 2010 ja häntä syytettiin valtion vastaisesta propagandasta, salaliittolaisuudesta ja pyrkimyksestä toimia vastoin kansallista turvallisuutta. Hän on ollut pidätettynä neljä kuukautta. Nyt oikeudenkäynnin jälkeen tämä merkittävä ihmisoikeuksien puolustaja ja Nobelin palkinnon saaneen Shirin Ebadin sitoutunut yhteistyökumppani on tuomittu 11 vuoden vankeuteen sekä 20 vuoden kieltoon harjoittaa asianajajan ammattia ja poistua Iranista. On muistettava, että myös muille poliittisille vangeille on määrätty pitkiä vankeustuomioita. Naisten oikeuksia ajava 26-vuotias aktivisti, Shiva Nazar Ahari, tuomittiin neljäksi vuodeksi vankeuteen sekä 74 ruoskaniskuun samasta rikoksesta.
<P>
Meidän on korostettava selkeästi, että vastustamme räikeitä rikkomuksia, jotka kohdistuvat perustavaa laatua oleviin ihmisoikeuksiin, kokoontumisvapauteen, ilmaisunvapauteen, omantunnonvapauteen sekä oikeuteen saada oikeudenmukainen oikeudenkäynti. Nasrin Sotoudehista, joka on omistanut elämänsä ihmisoikeuksien puolustamiselle - puolustamalla kuolemaan tuomittuja alaikäisiä ja rauhanomaisten mielenosoitusten järjestämisestä ja tiiviin yhteistyön tekemisestä opposition kanssa syytettyjä henkilöitä - on tullut elävä todiste ihmisoikeusrikkomuksista Iranissa. Euroopan unioni ei enää voi seurata toimettomana tätä epäreilua Iranin yhteiskunnan ja hallinnon välistä kamppailua.
<SPEAKER ID="382" NAME="Corina Creţu" LANGUAGE="RO">
Arvoisa puhemies, mekin tuemme Nasrin Sotoudehin ja kaikkien Iranin mielipidevankien välitöntä ja ehdotonta vapauttamista koskevaa vaatimusta. Ahmadinejadin hallinnon vallassa pitäneen vaalipetoksen jälkeen tuhannet iranilaiset ovat maksaneet vapaudellaan rohkeudestaan osoittaa mieltään yhä tukahduttavampaa hallintoa vastaan. Nasrin Sotoudeh tuomittiin kuukausien eristämisen ja kidutuksen jälkeen 11 vuodeksi vankeuteen, koska hän puolusti asianajajana ja ihmisoikeuksien puolustajana Teheranin hallituksen vastustajia, myös Nobel-palkinnon saajaehdokasta.
<P>
Lukuisten toisinajattelijoiden tavoin Iranin vankiloissa huonosta kohtelusta kärsii kymmeniä toimittajia ja bloggaajia, jotka uskalsivat käyttää perustavaa laatua olevaa vapauttaan ilmaista mielipiteensä. Katson, että Euroopan unionin sitoutumista näiden demokratian puolustajien vapauttamiseen ei pidä tehdä pelkästään julkisen vastalauseen muodossa, vaan Euroopan ulkosuhdehallinnon on toteutettava konkreettisia toimia kansainvälisen yhteisön mobilisoimiseksi harjoittamaan laajempaa yhteistä painostusta ihmisoikeusrikkomisten lopettamiseksi Iranissa.
<SPEAKER ID="383" NAME="Charles Tannock">
ECR-ryhmän puolesta. - (EN) Arvoisa puhemies, meidän ei täällä parlamentissa pidä koskaan unohtaa sitä, että vapaus keskustella ja olla eri mieltä, josta me Euroopassa niin paljon nautimme, on harvinaista ja puuttuu monista maailman osista. Kaikkein ilmeisintä tämä on Iranissa.
<P>
Jälleen kerran me keskustelemme täällä parlamentissa kyseisen islamilaisen tasavallan järkyttävästä ihmisoikeustilanteesta. Asianajajana Nasrin Sotoudeh on auttanut monia opposition kannattajia, joita on pidätetty ja uhkailtu 18 kuukautta sitten pidettyjen peukaloitujen presidentinvaalien jälkeen. Hän on edustanut myös kuolemaantuomittuja alaikäisiä, mikä on todella sankarillinen teko valtiossa, jossa teloitetaan auliisti lapsia. Hänet pidätettiin viime vuoden syyskuussa syytettynä propagandan levittämisestä sekä salaliitosta valtion turvallisuutta vastaan. Nyt hänet on tuomittu 11 vuodeksi vankeuteen ja häneltä on kielletty asianajajan ammatin harjoittaminen 20 vuodeksi.
<P>
Hänet on vapautettava välittömästi ja ehdoitta. Vetoan komission varapuheenjohtajaan / unionin ulko- ja turvallisuuspolitiikan korkeaan edustajaan, jotta hän tekee tämän selväksi.
<P>
Parlamentti ja komissio ovat määrätietoisesti tuoneet esiin Ahmadinejadin hallinnon julmat - lähes kuvottavat - ihmisoikeusrikkomukset. Neuvoston on aika asettaa EU:n yhteiset arvot jäsenvaltioiden yksittäisten kaupallisten etujen edelle tässä valtiossa.
<SPEAKER ID="384" NAME="Marco Scurria" AFFILIATION="PPE">
(IT) Arvoisa puhemies, arvoisa komission jäsen, hyvät kollegat, me käymme jälleen yhtä keskustelua ihmisoikeuksien ja demokratian vastaisista rikkomuksista Iranissa. Tällä kertaa on kyse ihmisoikeusaktivisteja Iranissa puolustavasta asianajajasta.
<P>
Ajatuksena on todellakin puuttua ongelmaan sen lähteellä siten, ettei enää pelkästään vangita ihmisiä, jotka taistelevat oikeuksiensa puolesta, vaan käydään näitä puolustavien kimppuun, jotta voidaan näyttää, kuka asioista päättää niiden osalta, jotka vastustavat Ahmadinejadin hallintoa.
<P>
Arvoisa puhemies, voisin vaikka lyödä vetoa, että muutaman viikon sisällä me taas keskustelemme täällä parlamentissa jälleen uudesta tapauksesta, jossa kaikkia perusoikeuksia on rikottu Iranissa. Rikkominen naamioidaan jollain rikollisella motiivilla, joka oli naurettava, ellei se olisi niin traaginen, kuten toimiminen kansallisen turvallisuuden vastaisesti tai propagandan levittäminen, kuten tänään keskustelun aiheena olevassa tapauksessa.
<P>
Arvoisa puhemies, minä todellakin ihmettelen, onko parlamentilla edelleen oltava valtuuskunta, joka vastaa suhteista hallintoon, joka on täysin kaiken sen vastainen, mille Euroopan unioni perustuu.
<SPEAKER ID="385" NAME="Seán Kelly" AFFILIATION="PPE">
(EN) Arvoisa puhemies, Iranissa on jälleen järkyttävä tilanne. Ennen joulua me keskustelimme Sakineh Ashtianin tilanteesta, joka tuomittiin kivitettäväksi kuoliaaksi väitetyn aviorikoksen vuoksi, mutta sitten tuomio muutettiin hirttotuomioksi väitetystä murhasta. Nyt tarkastelemme Nasrin Sotoudehin valitettavaa tilannetta, sillä hänet on tuomittu 11 vuodeksi vankeuteen työnsä tekemisestä. Hänen varansa on jäädytetty, eikä hän saa tavata omaa asianajajaansa. Hänen puolisonsa pidätettiin tällä viikolla - minä lainaan - valheiden levittämisestä ja julkisen mielipiteen häiritsemisestä. Kuvitelkaapa tätä!
<P>
Katson, että voimme ainoastaan käyttää vaikutusvaltaamme parhaan kykymme mukaan pyrkiessämme lopettamaan tämän kauhean hulluuden, erityisesti naisten kaltoin kohtelun ja halveksunnan. Nämä kaksi tapausta ovat olleet tästä malliesimerkkejä.
<SPEAKER ID="386" NAME="George Sabin Cutaş" AFFILIATION="S&amp;D">
(RO) Arvoisa puhemies, ihmisoikeusaktivisti Nasrin Sotoudehin tuomio kuvastaa ihmisoikeuksien kunnioittamisen heikkoa tilaa Iranissa. Sen jälkeen kun presidentti Ahmadinejad valittiin uudelleen kiistanalaisissa vaaleissa kesäkuussa 2009, kaikki mielenosoitukset on tukahdutettu raa'asti, tuhansia kansalaisia on pidätetty ja useita satoja on jo tuomittu.
<P>
Nasrin Sotoudehin saama rankka 11 vuoden vankeustuomio oli seurausta siitä, että hän oli asianajajana puolustanut useita hallinnon vastustajia, joita pidätettiin presidentinvaalia seuranneissa mielenosoituksissa. Lisäksi häntä moitittiin ulkomaiselle lehdistölle tänä aikana annetuista haastatteluista. Tämä on tyypillinen esimerkki, jossa rikotaan oikeutta harjoittaa sananvapautta, asianajajan oikeutta harjoittaa ammattiaan ilman painostusta tai pakkoa sekä syytetyn oikeutta puolueettomaan oikeudenkäyntiin.
<P>
Muistutan tässä yhteydessä komissiota ja neuvostoa siitä, että Euroopan unionin ja Iranin välisen yhteistyön lähtökohtana on oltava, että ihmisoikeuksien kunnioittaminen on ehdoton edellytys.
<SPEAKER ID="387" NAME="Ryszard Czarnecki" AFFILIATION="ECR">
(PL) Arvoisa puhemies, tämä on jälleen asia, joka raivostuttaa julkisessa mielipiteessä ja raivostuttaa tämän parlamentin jäseniä. Kun jatkuvasti näemme samassa valtiossa tilanteita, joissa ilmiselvästi rikotaan ihmisoikeuksia, meidän on tarkasteltava kyseisen valtion rakenteita ja vastuullisuutta. On selvästi nähtävissä, ettei omien perinteiden ja tapojen kunnioittaminen kuitenkaan merkitse samaa kuin tiettyjen julistettujen standardien tai eurooppalaisten standardien hyväksyminen - tarkoitan nyt ihmisoikeuksia. Tämä on ilmeistä. On hyvä, että Euroopan parlamentti on ottanut asian esiin. On kuitenkin vielä poliittinen painostus, koska se on seuraava asia, josta Euroopan parlamentti puhuu, kun puhumme Iranista, eikä se on kovin menestyksekästä. On kenties tarpeen alkaa soveltaa paljon voimakkaampaa painostusta kuin tähän asti.
<SPEAKER ID="388" NAME="Jaroslav Paška" AFFILIATION="EFD">
(SK) Arvoisa puhemies, Iranissa on kauan vainottu ja vangittu ihmisoikeuksien puolesta taistelevia aktivisteja ja asianajajia, ja asianajaja Nasrin Sotoudehin tuomio on surullinen esimerkki tästä vainosta.
<P>
Iranin hallinto on toiminut samoin aktivisti Shiva Nazar Aharin, lakimies Mohammad Seifzadehin ja asianajaja Mohammad Oliyafarin tapauksissa. Muita aktivisteja uhataan samanlaisella kohtalolla.
<P>
Iranissa sorto vain pahenee, eikä pyrkimyksillämme parantaa tilannetta ole vaikutusta. Hallituksen toimet niitä vastaan, jotka suhtautuvat siihen varauksella, ovat nyt sellaisella tasolla, että meidän on alettava vakavasti harkita tätä valtiota koskevan politiikan muuttamista ja tarkasteltava muita vaihtoehtoja Iranin hallinnon painostamiseksi entistä tehokkaammin, jotta voimme auttaa Iranin kansaa hengittämään vapaammin. Se ei varmasti ole helppoa, mutta minusta velvollisuutemme on pyrkiä muuttamaan tilannetta Iranissa.
<SPEAKER ID="389" NAME="Sari Essayah" AFFILIATION="PPE">
(FI) Arvoisa puhemies, Nasrin Sotoudeh on yksi Iranin tunnetuimmista ihmisoikeusasianajajista ja hän on muun muassa puolustanut rauhannobelisti Shirin Ebadia. Hänen asiakkainaan on ollut myös alaikäisenä kuolemaantuomittuja ja perheväkivallan uhreja. Hänen ainoa rikoksensa on se, että hän on harjoittanut omaa ammattiaan, eli puolustanut puolustuskyvyttömiä henkilöitä Iranin julmaa hallintoa vastaan.
<P>
Vuoden 2009 vaalien jälkeiset levottomuudet ja niiden seuraukset ovat johtaneet siihen, että Iranin viranomaiset ovat ryhtyneet ankariin toimenpiteisiin ihmisoikeuksien puolustajia ja aktivisteja vastaan. Iranin hallituksen päämääränä on kertakaikkisesti hiljentää koko oppositio niin Iranin sisällä kuin sen ulkopuolella.
<P>
Tämä parlamentti on vedonnut muun muassa Ahvazissa olevien ihmisten puolesta ja jättänyt asiasta yksimielisen kirjallisen kannanoton. On kummallista, että kansainvälinen yhteisö ei voi tehdä mitään koko tämän julman hallinnon pois saamiseksi.
<SPEAKER ID="390" NAME="Lidia Joanna Geringer de Oedenberg" AFFILIATION="S&amp;D">
(PL) Arvoisa puhemies, edellisessä ihmisoikeuksista Iranissa käydyssä keskustelussa, joka käytiin täällä parlamentissa tuskin neljä kuukautta sitten, sanoin puheenvuorossani, että viidelle Iranin kansalaiselle ilmoitetaan joka päivä, että he menettävät pian henkensä kuolemantuomion perusteella. Tähän murheellisen tilastoon on lisättävä vielä useiden vuosien vankeustuomiot, joita langetetaan valtion oikeusjärjestelmän uhreja puolustaville iranilaisille asianajajille. Oikeusjärjestelmä olisi tässä todennäköisesti kirjoitettava lainausmerkkien sisään. Tästä on esimerkki 47-vuotias Nasrin Sotoudeh, joka pidätettiin 4. syyskuuta, jota kidutettiin ja joka on nyt tuomittu 11 vuodeksi vankeuteen.
<P>
Myös muut iranilaiset asianajajat ovat joutuneet sorron kohteeksi. Ihmisoikeuksia puolustavien lehtimiesten komitean (Committee of Human Rights Reporters, CHRR) perustajiin kuuluva Shiva Nazaraharin tuomittiin neljäksi vuodeksi vankeuteen, Mohammad Seifzadeh tuomittiin yhdeksäksi vuodeksi vankeuteen ja häneltä kiellettiin asianajajan ammatin harjoittaminen kymmeneksi vuodeksi ja Mohammad Oliyafar sai vuoden vankeustuomion vain, koska oli edustanut asiakastaan oikeudessa. Katson, että hyödyntämällä ulkoasioiden ja turvallisuuspolitiikan korkean edustajan neuvotteluasemaa meidän on vaadittava ihmisoikeuksien puolustajien tilanteen sisällyttämistä keskusteluihin Iranin kanssa kiireellisenä asiana.
<SPEAKER ID="391" NAME="Monica Luisa Macovei" AFFILIATION="PPE">
(RO) Arvoisa puhemies, asianajaja Nasrin Sotoudehin tapaus on hyvin vakava. Hänet on tuomittu 11 vuodeksi vankeuteen ja häneltä on kielletty asianajajan ammatin harjoittaminen sekä valtiosta lähteminen 20 vuodeksi. Mitä hän on tehnyt? Hän on puolustanut Nobel-palkintoehdokas Shirin Ebadia, muita poliittisia aktivisteja ja ihmisoikeusaktivisteja, toimittajia ja kuolemaantuomittuja alaikäisiä.
<P>
Vuodesta 2009 lähtien ainakin 15 ihmisoikeusasianajajaa on tuomittu vankeuteen Iranissa. Tällaisilla toimenpiteillä Iran rikkoo perustavaa laatua olevia ihmisoikeuksia ja asianajajan asemaa koskevia perustavaa laatu olevia YK:n periaatteita. Vaadin komissiota ja neuvostoa puuttumaan asiaan, jotta asianajaja Nasrin Sotoudeh vapautetaan välittömästi.
<SPEAKER ID="392" NAME="Štefan Füle">
komission jäsen. - (EN) Arvoisa puhemies, Euroopan unioni on edelleen äärimmäisen huolestunut ihmisoikeuksien ja perusvapauksien vakavasta ja heikkenevästä tilanteesta Iranin islamilaisessa tasavallassa. Kahden viime vuoden aikana olot ovat muuttuneet vaikeista lähes mahdottomiksi niille, jotka tekevät työtä puolustaakseen ihmisoikeuksia.
<P>
Nasrin Sotoudehille ja monille hänen kaltaisilleen, jotka tekevät työtä puolustaakseen perusoikeuksia ja -vapauksia, työskentely vankilasta käsin ei ole vaihtoehto. Hänen pidättämisensä vaikutus on selvä: niitä iranilaisia, jotka rohkenevat puolustaa valtiota vastaan niitä, joita valtion tulisi suojella, uhkaa pelottelu, vankeus ja jopa pahempi kohtalo.
<P>
Euroopan unioni on ottanut kantaa; korkea edustaja ja varapuheenjohtaja Ashton on antanut vuonna 2010 yli kymmenen julkilausumaa niin yleisestä tilanteesta kuin yksittäisistä tapauksista. Samaan aikaan Euroopan unioni ryhtyi hienovaraisiin toimiin Iranin viranomaisten kanssa pyrkien saamaan selvennyksiä ja selityksiä ja lähettäen selkeän viestin tarpeesta parantaa tilannetta Iranissa. Korkea edustaja ja varapuheenjohtaja Ashton antoi 14. tammikuuta 2011 Nasrin Sotoudehin tapauksesta lausunnon, jossa mainittiin sekä Nasrin Sotoudeh että Shiva Nazar Ahari, asianajaja ja toimittaja, jotka oli tuomittu yhdentoista ja neljän vuoden vankeuksiin.
<P>
Iranin islamilainen tasavalta valittiin hiljattain YK:n naisten asemaa käsittelevän toimikunnan jäseneksi. Nasrin Sotoudeh ja Shiva Nazar Ahari ovat kaksi naista, joilta on riistetty nimenomaan ne oikeudet, joita he pyrkivät puolustamaan. Euroopan unioni jatkaa Iranin viranomaisten muistuttamista siitä, että niiden on ennen kaikkea noudatettava kansainvälisiä velvoitteita, joita seuraa niiden allekirjoittamista ja ratifioimista monenkeskisistä sopimuksista ja yleissopimuksista. Me pyrimme edelleen löytämään keinoja tehostaa toimiamme ihmisoikeuksien puolustamiseksi käyttäen kaikkia käytettävissä olevia keinoja. Iranin kansa ei ansaitse vähempää.
<SPEAKER ID="393" NAME="Bernd Posselt" AFFILIATION="PPE">
(DE) Arvoisa puhemies, meillä on täällä parlamentissa täysin tarpeeton työryhmä, jonka tehtävänä on etsiä keinoja tehdä täysitunnoista mielenkiintoisempia. Tämän ryhmän olisi kannattanut tarkastella tämänpäiväistä istuntoa. Tarvitsemme vain riittävästi aikaa, ja sen vuoksi meille olisi annettava aikaa torstai-iltapäivisin. Tarvitsemme myös puhetta johtamaan oikean puhemiehen, joka osaa järkevästi annostella kurinalaisuutta ja joustoa. Näin syntyy vilkas ja mielenkiintoinen täysistunto.
<P>
(Suosionosoituksia)
<SPEAKER ID="394" NAME="Puhemies">
(EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="395" NAME="Eija-Riitta Korhola" LANGUAGE="FI">
Arvoisa puhemies, aktiivisten ihmisoikeuspuolustajien tilanne Iranissa käy yhä hankalammaksi. Lisäksi saamme lukea kasvavasta kuolemaantuomittujen määrästä. Aikaisemmin kiireellisiin päätöslauselmiimme noussut Alankomaiden kansalainen Zahra Bahrami tuomittiin kuolemaan ja hänen asianajajansa Nasrin Sotoudeh sai 11 vuoden vankeustuomion "kansallisen turvallisuuden vaarantamisesta".
<P>
Kuten tiedämme, Iranin oikeuslaitosta leimaa syvä epäoikeudenmukaisuuden ja läpinäkyvyyden puute. Siksi on tärkeää, että unionin ulkoasioiden ja turvallisuuspolitiikan korkea edustaja ei päästä maata liian helpolla, vaan jatkaa ihmisoikeuskysymysten esiin nostamista suhteissa Iraniin. Vähimmäisvaatimuksina listattakoon ihmisoikeusjuristi Sotoudehin sekä muiden mielipidevankien välitön ja ehdoton vapauttaminen, Bahramin kuolemantuomion uudelleen harkinta ja Alankomaiden viranomaisten päästäminen mukaan käsittelyyn sekä Punaisen ristin edustajien päästäminen vankitapaamisiin ja ihmisoikeusjärjestöjen päästäminen maahan arvioimaan tilannetta.
<SPEAKER ID="396" NAME="Róża Gräfin von Thun und Hohenstein" LANGUAGE="PL">
Euroopan parlamentin on reagoitava ihmisoikeusrikkomuksiin. Meidän on muistettava, että tuomalla julki tiettyjä tapauksia kansainvälinen yhteisö voi harjoittaa suurempaa painostusta sellaisia valtioita kohtaan, jotka eivät kunnioita yleisesti hyväksyttyjä demokraattisia normeja. Nasrin Sotoudeh edusti iranilaisia kansalais- ja ihmisoikeusaktivisteja näiden oikeudenkäynneissä ja puolusti alaikäisiä, joille oli määrätty kuolemantuomio. Iranin viranomaiset katsoivat hänen toimintansa vihamielisen propagandan levittämiseksi ja tuomitsivat hänet 11 vuodeksi vankeuteen. On hyvä asia, että hänen tapauksensa on Euroopan parlamentin täysistunnon esityslistalla. Euroopan parlamenttia, joka vaatii Nasrin Sotoudehin ja muiden mielipidevankien vapauttamista sekä riippumattoman komitean perustamista tutkimaan ihmisoikeuksien puolustajiin kohdistuvaa vainoa, ei pidä sivuuttaa.
