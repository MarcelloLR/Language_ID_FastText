<CHAPTER ID="019">
Unionin toimet terrorismin uhrien hyväksi (keskustelu) 
<SPEAKER ID="341" NAME="Puhemies">
(FR) Esityslistalla on seuraavana komission julkilausuma unionin toimista terrorismin uhrien hyväksi.
<SPEAKER ID="342" NAME="Jacques Barrot" LANGUAGE="FR">
Arvoisa puhemies, yhdyn kollega Almunian tekemiin huomioihin. Terrorismin uhrit ovat yhteiskuntiemme demokraattisia arvoja vastaan tehtyjen hyökkäysten uhreja. Nämä uhrit tietysti havainnollistavat meille tätä terrorismin inhimillistä tragediaa. Velvollisuutemme on tukea, arvostaa ja auttaa heitä.
<P>
Komissiolla on tällä alueella kaksoisrooli. Ensinnäkin on saatettava kansalaisten tietoisuuteen, mitä terrorismin uhrit joutuvat käymään läpi, miten he kärsivät, ja varmistettava uhrien etujen parempi edustaminen unionin tasolla. Toiseksi on pyrittävä varmistamaan, että uhreja ei tule lisää, jotta terrorismi saadaan loppumaan. Tämä on terrorismin ennaltaehkäisypolitiikkaa.
<P>
Komissio on vuodesta 2004 lähtien antanut rahoitusapua useille hankkeille, joiden tavoitteena on antaa uhreille ja heidän perheilleen heidän tarvitsemaansa apua ja sosiaalista ja psykologista tukea. Nämä hankkeet täyttävät EU:n kansalaisten terrorismin uhreja kohtaan osoittaman solidaarisuuden lisäämisen tavoitteen. Aloitteen talousarvio oli 2 200 000 euroa yksistään vuonna 2008.
<P>
Näiden toimien lisäksi komissio on vuodesta 2008 lähtien johtanut terrorismin uhrien yhdistysten verkostoa "European Network of Associations of Victims of Terrorism". Verkoston tavoitteena on kannustaa eri maiden terrorismin uhrien yhdistyksiä tekemään yhteistyötä ja tarjota uhrien etujen parempaa suojelua EU:n tasolla. Me olemme varanneet sille 200 000 euron talousarvion.
<P>
Tämä verkosto toimii useilla alueilla: se arvioi uhreille tällä hetkellä tarjottavaa tukea ja suojelua ja edistää myös toimia, joiden tavoitteena on levittää parhaita käytäntöjä. Verkoston tunnistamat toiminnot muodostavat erittäin hyödyllisen perustan komission työlle.
<P>
Koska kansalaisten suojelun on oltava politiikkamme keskipisteessä, komissio toivoo voivansa käynnistää toimia uhrien suojelemiseksi. Komissio aikoo tukea toimenpiteitä, joiden tavoitteena on kannustaa terrorismin uhreja jakamaan kokemuksiaan. Ajatuksena on itse asiassa lisätä unionin kansalaisten tietoisuutta terrorismin todellisuudesta, ehkäistä terrorismia. Ei pidä unohtaa, että terrorismi on usein indoktrinoimisen ja radikalisoitumisen seurausta.
<P>
Näillä toimilla pitäisi vielä olla mahdollista tuoda julki rauhan sanoma, joka edistää demokraattisia arvoja. Siksi komissio aikoo laatia terrorismin uhrien oikeuksien peruskirjan. Minä olen henkilökohtaisesti samaa mieltä kaikkien niiden kanssa, jotka ovat ilmaisseet suuttumuksensa kaikkien näiden terrori-iskujen vuoksi ja tukevat pyrkimyksiämme osoittaa solidaarisuutta terrorismin uhreille.
<P>
Arvoisa puhemies, kuuntelen nyt eri parlamentin jäsenten puheenvuoroja ja vastaan niihin mahdollisimman perusteellisesti.
<SPEAKER ID="343" NAME="Teresa Jiménez-Becerril Barrio" LANGUAGE="ES">
Arvoisa puhemies, arvoisa komission jäsen, haluaisin sanoa, että hallitusten ja kansalaisten enemmistö muistaa vain terrorismin uhreja Madridin, New Yorkin ja Lontoon suurten iskujen jälkeen. Kun tunnehyöky on ohi, taipumuksena on unohtaa terrorismin uhka ja uhrien oikeudet.
<P>
Tänä päivänä on kuitenkin aivan selvää, että Euroopan unioni on sitoutunut terrorismin vastaiseen taisteluun. Kuten komission jäsen Barrot juuri kertoi meille, tämä sitoutuminen näkyy myös hiljattain hyväksytyssä Tukholman ohjelmassa, jossa tunnustetaan uhrien rohkeus ja ihmisarvo ja tarve puolustaa heidän oikeuksiaan.
<P>
Tästä edistyksestä huolimatta terrorismin torjuminen on aina perustunut jäsenvaltioiden väliseen luottamukseen ja keskinäiseen yhteistyöhön. Kun otetaan huomioon Lissabonin sopimuksen tarjoama näkökulma, mietin, kannattaisiko Euroopan unionin edistää jäsenvaltioiden terrorismin uhrien oikeuksia koskevan lainsäädännön yhtenäistämistä.
<P>
EU:n terrorismin uhrien oikeuksien peruskirjan hyväksyminen olisi suuri edistysaskel, auttaisi terrorismin torjunnassa ja olisi takaisku sen puolustajille. Uhrien rohkeus ja ihmisarvo on terrorismin kannalta suurin ongelma ja siten demokratian kannalta suurin menestys. Meidän ei pidä koskaan unohtaa, että viattomien uhrien ainoa ase terrorismia vastaan on heidän sanansa ja yhteiskunnan tunnustus.
<P>
Siksi, hyvät kuulijat, te ette myöskään saisi unohtaa, että kukaan meistä ei ole turvassa terrorismin uhriksi joutumiselta. Kysymykseni kuuluukin: suostuisiko komissio hyväksymään EU:n peruskirjan terrorismin uhrien oikeuksien myöntämiseksi ja näiden oikeuksien edistämiseksi? Jos suostuu, mihin toimenpiteisiin uusi komissio ryhtyisi tämän peruskirjan edistämiseksi uudella toimikaudellaan?
<SPEAKER ID="344" NAME="Juan Fernando López Aguilar" LANGUAGE="ES">
Arvoisa puhemies, arvoisa komission jäsen, kiitän teitä sydämellisesti sitoutumisen ilmauksestanne, josta on lopultakin tullut osa EU:n politiikkaa Lissabonin sopimuksen voimaantulon jälkeen. Tämä on EU:n lainsäädännön alaista, ja parlamentti on myös tässä jatkossa päättävässä asemassa, suuremmassa kuin koskaan ennen.
<P>
Tämä vahvistetaan hyväksymällä Tukholman ohjelma. Sen monivuotinen ohjelma vuosille 2009-2014 sisältää nimenomaisen viittauksen terrorismin uhrien ihmisarvoon, tämän kauhistuttavan rikollisuuden muodon aiheuttamaan kärsimykseen ja heidän erityiseen haavoittuvuuteensa mutta myös ennen kaikkea valtuuksiin suojella heitä.
<P>
Siksi olen sitä mieltä, että kannattaa korostaa, että Espanjan puheenjohtajakauden aikana seuraavina kuutena kuukautena, koska Espanjan hallitus ja yhteiskunta ovat päättäneet torjua terrorismin kaikkia muotoja johdonmukaisesti ja sinnikkäästi, se tarjoaa varmasti mahdollisuuden sisällyttää toimintaohjelmaan tämän yhdenmukaistamisen, tämän terrorismin uhrien oikeuksien suojelun puiteohjelman. Koska se on monivuotista lainsäädäntöä koskeva suunnitelma, on Espanjan hallituksen vastuulla laatia se ja sitä on tuettava myös Belgian ja Unkarin puheenjohtajakausilla määritettäessä lainsäädäntöä ja Tukholman ohjelman täytäntöönpanon tavoitteet.
<P>
Siksi parlamentin on mielestäni aika vahvistaa tämä päätös suojella terrorismin uhreja, jotta voidaan ottaa mukaan kaikkien terrorismin muotojen torjunta ja vahvistaa terrorismin uhrien tarvitsema ihmisarvo. On aika antaa sitoumus siitä, että Tukholman suunnitelman lainsäädäntösuunnitelmassa ja toimintasuunnitelmassa, jonka määrittämisestä Espanja puheenjohtajavaltiona on vastuussa, terrorismin uhrien suojelu saa ansaitsemansa kohtelun.
<SPEAKER ID="345" NAME="Izaskun Bilbao Barandica" LANGUAGE="ES">
Arvoisa puhemies, haluaisin sanoa, että tämä aloite on naisten oikeuksien ja sukupuolten tasa-arvon valiokunnan ja minun Tukholman ohjelmasta jättämien tarkistusten mukainen, koska se ei sisältynyt siihen. Kaikenlaisen terrorismin uhrit tarvitsevat sitä, ja mikä vielä tärkeämpää, he pyytävät sitä meiltä. Olen työskennellyt viime vuosina uhrien kanssa ja oppinut paljon ihmisarvosta, yhteisöllisyydestä ja kärsimyksestä. Heidän todistuksensa vuoksi minun on puolustettava eurooppalaista standardia, jonka mukaan terrorismin uhreista huolehditaan niin aineellisesti, tunneperäisesti kuin oikeudellisestikin.
<P>
Me olemme laatineet yhteisen esityksen, joka perustuu neljään pilariin.
<P>
Ensin on tunnustettava heidän kärsimyksensä, suojeltava heitä ja oletettava, että uhreja eivät ole vain tapetut ja haavoittuneet vaan myös heidän perheensä, uhkauksien kohteena olevat ja heidän vapautensa, joka on kaikkien vapaus.
<P>
Toiseksi on korjattava syntyneet aineelliset vahingot, vaalittava heidän muistojaan ja varmistettava, että oikeus tapahtuu.
<P>
Kolmanneksi on inhimillistettävä keskustelu uhreista, jotka ovat kärsiviä ja suojelua, puolustusta, tunnustusta, apua ja tukea tarvitsevia ihmisiä. Politiikassa meidän on osattava asettua heidän asemaansa.
<P>
Neljänneksi keskustelu ei saa olla poliittista. Meidän on oltava anteliaita sen varmistamiseksi, että emme tee terrorismista vaalikysymystä.
<P>
Euroopassa on tehty murhia uskonnon, marksismin, yksityisomaisuuden, ympäristön, jonkin alueen itsenäisyyden tai valtion yhtenäisyyden vuoksi. Terrori-iskuihin on osallistunut myös hallituksia. Tässä ei kuitenkaan ole periaatekysymys. Totalitarismin kannattajat ja fanaatikot tappavat, ihmisyyden perusarvojen vääristely tappaa. Nämä asiat johtavat väkivaltaan, mutta demokraattisten ajatusten vapaa ilmaiseminen ei johda. Omistan tämän puheenvuoron kaikille terrorismin uhreille.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Arvoisa puhemies, Tukholman ohjelmassa on muun muassa seuraava viittaus, joka tukee terrorismin uhreja: "Myös terrorismin uhreiksi joutuneet tarvitsevat erityistä huomiota, tukea ja huomioon ottamista yhteiskunnassa."
<P>
Mielestäni unionin täytyy varmistaa, että he saavat tuon tuen, ja edistää heidän huomioon ottamista yhteiskunnassa kaikilla tavoin. Terrorismin barbaarisuudesta kärsineiden pitäisi olla eettisenä vertailukohtana yhteiskunnissamme. Siksi uhrien ja heidän oikeuksiensa puolustamisen täytyy olla yksi Euroopan unionin politiikan painopisteistä.
<P>
Meidän on ylläpidettävä ja vahvistettava terrorismin uhrien rahastoja asianmukaisella rahoituksella, kuten Euroopan kansanpuolueen (kristillisdemokraattien) ryhmä ehdotti Euroopan unionin talousarvioesitykseen vuodelle 2010 esittämissään tarkistuksissa.
<P>
Tämän vuoksi apu on lisääntynyt miljoonalla euroa, joilla rahoitetaan hankkeita, joiden tarkoituksena on auttaa terrorismin uhreja ja heidän perheitään toipumaan järjestöjen ja niiden verkostojen sosiaalisella ja psykologisella tuella. Näillä varoilla rahoitetaan myös hankkeita, joiden tarkoituksena on saada suuri yleisö vastustamaan kaikkia terrorismin muotoja.
<P>
Osa rahoista käytetään erityisesti uhrien ja heidän perheidensä oikeusavun ja neuvonnan parantamiseen.
<P>
Tässä on joitakin satunnaisia, kuvaavia tietoja: terrorismi on yhtä kuin uhrit. Terrori-iskuihin varautumiseen ja niiden ehkäisemiseen varataan ensi vuonna yhteensä 21 420 000 euroa.
<P>
Jäsen Jiménez-Becerril Barrion ehdottaman ajatuksen uhrien tekemisestä näkyvämmiksi unionissa pitäisi saada tämän parlamentin varaukseton tuki. Meidän on ennen kaikkea varustauduttava tarvittavilla oikeudellisilla välineillä alkaen kirjallisesta julkilausumasta ja siirtyen sitten päätöslauselmaan, niin että meillä on lopuksi poliittinen julkilausuma EU:n toimielinten terrorismin uhreille osoittamasta tuesta. Se lisää myös EU:n kansalaisten tietoisuutta näiden uhrien arvosta.
<P>
Uhrit herättävät meissä solidaarisuuden, myötätunnon, tunnustuksen, arvostuksen, kestävän tuen ja muistamisen tunteita samoin kuin halveksuntaa terroristeja kohtaan ja halua saada heidät oikeuden eteen, koska he ovat aiheuttaneet niin paljon kipua ja kuolemaa.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Arvoisa puhemies, komission jäsen Barrot, ei ole sattumaa, että koko joukko espanjalaisia parlamentin jäseniä on käyttänyt puheenvuoron. Baskimaassa terrori-iskujen aiheuttamien kärsimysten lisäksi uhrit ovat usein kärsineet halveksunnasta tai vaikenemisesta tapahtuman jälkeen. Siksi on muodostumassa liike, joka pyrkii ottamaan huomioon uhrit, mikä edellyttää mielestäni terrorismin uhreja tukevaa politiikkaa. Jos sopii, haluaisin sen lisäksi, mitä kaikki kollegani ovat sanoneet peruskirjan tai tämän politiikan yhteisen lähestymistavan puolesta, tehdä teille hyvin lyhyen yhteenvedon kymmenestä näkökohdasta, jotka ovat mielestäni tässä suhteessa ratkaisevia.
<P>
Ensiksi uhrien politiikka edellyttää uhreihin kohdistuvaa julkista sympatiaa, huomioimista ja sosiaalista tukea.
<P>
Toiseksi se edellyttää pikaista ja tehokasta korvausta kärsityistä vahingoista.
<P>
Kolmanneksi se edellyttää kaikkien uhrien tasavertaista kohtelua.
<P>
Neljänneksi se edellyttää poliittista ja sosiaalista yksimielisyyttä terrorismin uhrien hyväksi toteutettavista toimenpiteistä.
<P>
Viidenneksi se edellyttää politiikkaa, jossa evätään väkivaltaisilta ihmisiltä oikeus sosiaaliseen ja poliittiseen keskusteluun.
<P>
Kuudenneksi se edellyttää terrorismiin syyllistyneiden rankaisemista niin, että uhrit saavat oikeutta esimerkillisen nopeasti ja tehokkaasti.
<P>
Seitsemänneksi se edellyttää väestön kouluttamista ja opettamista vastustamaan väkivaltaa.
<P>
Kahdeksanneksi se edellyttää, että uhreille taataan, että heihin kohdistuneet iskut eivät toistu, mikä on myös mahdollista.
<P>
Yhdeksänneksi se edellyttää muistamiseen perustuvaa politiikkaa, niin että uhreja ei unohdeta.
<P>
Lopuksi se edellyttää yhteiskunnallista sovittelupolitiikkaa, jotta terrorismin aiheuttamat haavat voivat parantua.
<P>
Nämä ovat kymmenen käskyä, joita ehdotan terrorismin uhreja koskevaksi yhteiseksi politiikaksi.
<SPEAKER ID="348" NAME="Georgios Papanikolaou" AFFILIATION="PPE">
(EL) Arvoisa puhemies, Madridin ja Lontoon iskut samoin kuin viimeaikaiset iskut minun maassani Kreikassa osoittavat terrorismiongelman laajuuden. Terrorismi uhkaa elämäntapaamme ja vapauttamme. Sen kohteena eivät ole vain suorat uhrit ja heidän perheensä, jotka haavoittuvat myös suoraan, vaan myös yhteiskunta kokonaisuudessaan.
<P>
Mainitut terrori-iskujen uhrien hyväksi toimivat EU:n pilottiohjelmat ovat myönteinen malli haavojen lievittämisestä, mutta edelleen on paljon tehtävää. Uhrien ja heidän perheidensä auttaminen ei ole vain moraalinen välttämättömyys. Se on välttämätöntä, jotta voidaan lähettää terroristeille selvä viesti siitä, että me emme unohda.
<P>
Me emme unohda vastenmielisiä tekoja, jotka tahraavat demokratiamme ja yhteenkuuluvuutemme. Me emme unohda, että terrorismin uhrit ovat usein pahaa-aavistamattomia kansalaisia, jotka haavoittuvat tai kuolevat hoitaessaan päivittäisiä asioitaan. Me emme unohda sitä, että Euroopassa, missä opetetaan suvaitsevaisuutta ja demokratiaa, ei koskaan hyväksytä väkivallantekoja.
<SPEAKER ID="349" NAME="Magdi Cristiano Allam" AFFILIATION="PPE">
(IT) Arvoisa puhemies, hyvät kuulijat, haluaisin ilmaista tukeni Jiménez-Becerril Barrion ehdotukselle terrorismin uhreiksi joutuneiden perheiden oikeuksien eurooppalaisesta peruskirjasta ja korostaa sitä, että tämä tarjoaa EU:lle loistavan tilaisuuden lähettää yksiselitteinen viesti terrorismista samalla kun pidetään mielessä, että tämän viestin puuttuminen johti Barcelonan prosessin keskeytymiseen vuonna 2005, kun Euro-Välimerialueen maiden valtion- tai hallitusten päämiehet eivät päässeet asiassa yksimielisyyteen. Haluaisin painottaa myös sitä, että tämä tarjoaa tänään loistavan tilaisuuden uudistaa vuoropuhelu uudesta jalansijasta Välimeren toisella puolella alkaen selvällä lausunnolla konseptista, joka on inhimillisyytemme ja sivilisaatiomme kulmakivi, nimittäin elämän pyhyydestä.
<SPEAKER ID="350" NAME="Diane Dodds" AFFILIATION="NI">
(EN) Arvoisa puhemies, olen kiitollinen tuestanne terrorismin uhreille. Se on oikein ja kohtuullista, ja annan luonnollisesti tunnustukseni Euroopan unionin PEACE-ohjelmista Pohjois-Irlannin uhreille annetulle tuelle.
<P>
Komission pitäisi olla tietoinen siitä, että toisinajattelevien republikaanijärjestöjen terrorismin uhka on jälleen kasvanut Pohjois-Irlannissa. Pohjois-Irlannin poliisipalvelu on kuvannut tätä uhkaa "kriittiseksi" ja kansainvälinen valvontakomissio "hyvin vakavaksi". Tuoreimmissa julmissa iskuissa murhattiin kaksi Afganistaniin lähdössä ollutta sotilasta ja yksi poliisi.
<P>
Tarjotessaan terrorismin uhreille ensimmäisen kerran rahoitusta komissio määritti, että tärkeimpänä tavoitteena on saada kansalaiset vastustamaan terrorismia sen kaikissa muodossa. Mielestäni tämä tavoite tuntuu kuitenkin kadonneen, kun siirryttiin laajempaan CIPS-ohjelmaan. Olen kiitollinen ehdotetusta työstänne uhrien oikeuksien peruskirjan puolesta, ja kehottaisin aloittamaan sen laatimisen tekemällä hyvin selvän eron terrorismin uhrien ja terroristien välille.
<SPEAKER ID="351" NAME="Karin Kadenbach" AFFILIATION="S&amp;D">
(DE) Arvoisa puhemies, meillä Itävallassa ei onneksi ole ollut moneen vuoteen terrori-iskuja. Wien on kuitenkin jo joutunut niistä kärsimään.
<P>
Haluaisin yhtyä Jáuregui Atondon huomautuksiin. Toisaalta me tarvitsemme ehdottomasti uhrien oikeuksien peruskirjan ja tuemme terrorismin uhrien tukemista. Samanaikaisesti meidän on kuitenkin oheistoimenpiteenä muutettava ympäristöä, jossa esiintyy terrorismiin johtavaa väkivaltaa. Mielestäni meidän on aloitettava koulutuksella ja tiedotuksella. Tämän parlamentin on myös selvästi hylättävä kielen raaistaminen. Vaadimme jatkuvasti suvaitsevuutta monilla alueilla. Yhdessä asiassa meidän ei kuitenkaan pidä olla suvaitsevaisia ja se on väkivalta.
<SPEAKER ID="352" NAME="Puhemies">
(FR) Nämä puheenvuorot ovat hyvin arvokkaita ja tunnepitoisia, koska uskon teidän puhuneen niiden puolesta, jotka eivät enää tänään voi puhua, ja kiitän teitä puhemiehistön puolesta.
<SPEAKER ID="353" NAME="Jacques Barrot" LANGUAGE="FR">
Arvoisa puhemies, olitte oikeassa tuodessanne esiin sen, miten tunnepitoinen tämä keskustelu on, ja juuri nyt me ajattelemme kaikkia uhreja. Terrorismi on kohdistunut heihin täysin umpimähkään ja epäoikeudenmukaisesti.
<P>
Kuten jäsen López Aguilar totesi, terrorismi on hirvittävä rikollisuuden muoto. Haluaisin kertoa teille ennen kaikkea, että Tukholman ohjelmassa on todella otettu huomioon uhrien kohtalo. Meidän täytyy itse asiassa käynnistää eurooppalainen politiikka, jossa otetaan paljon laajemmin huomioon järjestäytyneen rikollisuuden ja terrorismin uhrit.
<P>
Haluaisin sanoa jäsen Jiménez-Becerril Barriolle, että me ryhdymme toimiin terrorismin uhrien oikeuksien peruskirjan toteuttamiseksi. Te teitte todella hyvin selväksi haluavanne tämän peruskirjan, ja te, jäsen Jiménez-Becerril Barrio, teitte niin turvautuen kaikkiin tuskallisiin omakohtaisiin kokemuksiinne.
<P>
Me olemme analysoineet ja analysoimme edelleen vuonna 2010 kaikkia vielä olemassa olevia puutteita terrorismin uhrien suojelussa eri jäsenvaltioissa. Olette tosiaankin oikeassa: olipa asia miten tahansa, meidän on pystyttävä yhdenmukaistamaan terrorismia ja terrorismin uhreja koskevia lakejamme. Euroopan on todella yhdistyttävä terrorismin torjunnassa.
<P>
Tämän tutkimuksen perusteella näemme, miten me voimme yhdenmukaistaa ja yhdistää kaikki toimenpiteet terrorismin uhrien tilanteen parantamiseksi Euroopassa. Tämä on toimintasuunnitelman tavoite, eikä ole epäilystäkään siitä, että me käsittelemme tätä uhrin suojelun ongelmaa ottamalla huomioon keskustelussa käytetyt puheenvuorot, nimittäin tarpeen yrittää ensisijaisesti saada ihmiset tiedostamaan uhrien tragedia ja kärsimys. He kohtaavat usein vain hiljaisuutta tai jopa halveksuntaa.
<P>
Sitten meidän on varmistettava, että heille maksetaan nopeasti korvaukset. Olette aivan oikeutetusti vaatineet nopeaa korvausta näistä täysin ansaitsemattomista ja epäoikeudenmukaisista kärsimyksistä. Olette myös maininneet vuoropuheluoikeuden epäämiseen, koska me emme voi suvaita vuoropuhelua, joka voisi tavalla tai toisella antaa vaikutelman siitä, että viattomien ihmisten tappaminen, viattomien ihmisten haavoittaminen voisi jollain tavalla palvella ihmiskuntaa.
<P>
Meidän on oltava äärimmäisen tiukkoja tällaisen kielenkäytön suhteen, koska se Euroopan unionin kaikkien arvojen vastaista. Lisäksi haluan onnitella Euroopan parlamenttia siitä, että se on varannut miljoona euroa kaikille uhrien tukiohjelmillemme.
<P>
Jälleen kerran olen hyvin tyytyväinen siihen, että Joaquín Almunia on tänä iltana vierelläni, koska me kumpikin kannustamme vilpittömästi komissiota ryhtymään tässä asiassa toimiin. Euroopan unionin täytyy todella varustautua esimerkillisellä terrorismin uhrien suojelemista ja auttamista koskevalla lainsäädännöllä osana tätä monivuotista Tukholman ohjelmaa.
<P>
Tämän halusin sanoa vastauksena eri puheenvuoroihin. Voitte olla varmoja, että minä sen paremmin kuin kollega Almunia emme suhtaudu niihin välinpitämättömästi.
<SPEAKER ID="354" NAME="Puhemies">
(FR) Haluan varmistaa, että emme siirry suoraan seuraavaan keskusteluun, ja ehdotan siksi minuutin hiljaisuutta uhrien muistoksi.
<P>
(Parlamentti nousi seisomaan ja piti minuutin hiljaisuuden.)
