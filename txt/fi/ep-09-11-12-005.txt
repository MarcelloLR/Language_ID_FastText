<CHAPTER ID="005">
Euroopan oikeusasiamiehen vuosikertomus 2008 (keskustelu) 
<SPEAKER ID="009" NAME="Puhemies">
(EN) Esityslistalla on seuraavana jäsen Paliadelin laatima vetoomusvaliokunnan mietintö Euroopan oikeusasiamiehen vuosikertomuksesta 2008.
<SPEAKER ID="010" NAME="Chrysoula Paliadeli">
esittelijä. - (EL) Arvoisa puhemies, hyvät parlamentin jäsenet, arvoisa komission jäsen, Euroopan oikeusasiamies toimitti vuosikertomuksensa 2008 kautensa päättävälle Euroopan parlamentin puhemiehelle Hans-Gert Pötteringille 21. huhtikuuta 2009. Oikeusasiamies Diamandouros esitteli 14. syyskuuta 2009 kyseisen kertomuksen sisällön vetoomusvaliokunnalle, joka oli jo antanut tehtäväkseni laatia mietinnön. Vetoomusvaliokunnan jäsenet hyväksyivät mietintöni yksimielisesti 1. lokakuuta 2009.
<P>
Kertomus muodostuu kahdesta asiakirjasta: lyhyestä, kuusisivuisesta yleiskatsauksesta sekä laajasta versiosta, jossa käsitellään oikeusasiamiehen toimintaa ja tilastoja ja tulkitaan niitä yksityiskohtaisesti menettelyjen ja parhaiden käytäntöjen kehittämiseksi.
<P>
Kummassakin asiakirjassa tiedot ja havainnot esitetään helppolukuisella tavalla käyttäen havainnollistavia esimerkkejä, jotka auttavat lukijaa ymmärtämään, arvioimaan ja käyttämään tekstiä.
<P>
Edellisiin kertomuksiin verrattuna tämä uusi tapa esittää tilastotietoja ja arvioida havaintoja on tehnyt kertomuksesta ymmärrettävämmän ja ennen kaikkea hyödyllisemmän, sillä kertomus ei ole enää pelkkä luettelo poliittisista kysymyksistä ja kehitystavoista.
<P>
Vuonna 2008 tehtiin ennätysmäärä tutkimuksia. Useimmat tapaukset koskivat Euroopan komissiota, ja selvästi pienempi osa tapauksista koski Euroopan parlamentin hallintoa. Yleisimmät hallinnolliset epäkohdat liittyivät avoimuuden puutteeseen. Kolmasosassa tapauksista tehtiin kantelijaa tyydyttävä sovintoratkaisu. Tapauksia, joissa oikeusasiamiehen oli pakko esittää asiaankuuluville hallintoelimille kriittisiä huomautuksia, oli vähemmän. Vielä vähemmän oli tapauksia, joissa tarvittiin yksityiskohtainen lausunto. Yhdessä tapauksessa parlamentille toimitettiin erityiskertomus, joka johti erityiseen päätöslauselmaan kantelijan hyväksi. Vuonna 2008 oikeusasiamies teki oma-aloitteisen tutkimuksen komission myöhästyneistä maksuista, minkä seurauksena ryhdyttiin toimenpiteisiin maksumyöhästysten vähentämiseksi ja ilmoitettiin uudesta tutkimuksesta. Oikeusasiamiehen päätavoitteena oli varmistaa, että kansalaisten oikeuksia kunnioitetaan, ja pyrkiä näin vahvistamaan EU:n kansalaisten luottamusta EU:n toimielimiä kohtaan.
<P>
Tätä tavoitetta palveli se, että oikeusasiamies päätti parantaa Euroopan oikeusasiamiesten verkoston kautta kansalaisille tarjottavan, heidän oikeuksiaan koskevan tiedon laatua. Samalla oikeusasiamies vahvisti suhteitaan EU:n toimielinten jäseniin ja virkamiehiin tavanomaisilla käytännöillä, jolla hän ratkaisee institutionaaliseen tehtäväänsä liittyviä ongelmia, ja pyrki näin luomaan EU:n hallinnollisiin yksiköihin palvelukulttuurin, mikä epäilemättä vie niitä kohti EU:n kansalaisten ja toimielinten vastavuoroista kunnioitusta koskevaa yleistavoitetta. Yksi tämän kampanjan konkreettinen tulos oli se, että vetoomusten määrä kasvoi vuonna 2008. Tämä on merkki siitä, että monet EU:n kansalaiset ovat saaneet tietoa oikeusasiamiehestä ja päättäneet hyödyntää tätä mahdollisuutta valittaakseen Euroopan unionin hallinnollisten yksiköiden ja muiden yksiköiden hallintoa ja toimintaa koskevista asioista.
<P>
Oikeusasiamiehen verkkosivuja päivitettiin säännöllisesti koko vuoden 2008 ajan. Tavoitteena oli tehdä sivuista modernit, dynaamiset ja interaktiiviset. Päätän tämän suullisen, Euroopan oikeusasiamiehen vuosikertomusta koskevan selonteon ensimmäisen vaiheen toteamalla odottavamme, että rakentava yhteistyö Euroopan parlamentin kanssa jatkuu entiseen malliin, että oikeusasiamiehen toimintaa tuodaan esiin hyvää hallintoa koskevan esimerkin antamiseksi kansallisille hallintoviranomaisille ja että oikeusasiamies toimii jatkossakin EU:n toimielinten ja EU:n kansalaisten välisenä viestintäkanavana.
<SPEAKER ID="011" NAME="Nikiforos Diamandouros">
Euroopan oikeusasiamies. - (EN) Arvoisa puhemies, kiitän tästä mahdollisuudesta puhua Euroopan parlamentille vuosikertomuksestani 2008.
<P>
Kiitän vetoomusvaliokuntaa, erityisesti puheenjohtaja Mazzonia ja esittelijä Paliadelia, hyödyllisestä ja rakentavasta mietinnöstä. Olen nauttinut hyvästä yhteistyösuhteesta, joka minulla on ollut vetoomusvaliokunnan kanssa. Olen saanut yhteistyöstä tärkeää tukea ja hyviä neuvoja, ja samalla vetoomusvaliokunta on kunnioittanut täysin tehtävääni toimia oikeusasiamiehenä puolueettomasti ja riippumattomasti.
<P>
Sekä parlamentti että oikeusasiamies pyrkivät varmistamaan, että EU:n kansalaiset ja asukkaat voivat käyttää oikeuksiaan kunnolla. Teemme näin eri tavoin. Oikeusasiamiehen tehtävä on rajallisempi: voin käsitellä vain EU:n toimielimistä ja elimistä tehtyjä kanteluja, kun taas vetoomusvaliokunta voi tutkia myös jäsenvaltioiden tekemisiä. Lisäksi parlamentti on täysivaltainen poliittinen elin ja voi käsitellä vetoomuksia, jotka edellyttävät lakien muuttamista tai jopa uusia lakeja. Sen sijaan minun tehtävänäni on käsitellä kanteluja sekä auttaa kantelijoita tuomaan esiin hallinnollisia epäkohtia ja oikaisemaan niitä.
<P>
Lainvastainen toiminta, jota käsittelen tehtäviä hoitaessani, katsotaan aina hallinnolliseksi epäkohdaksi. Se, että EU:n toimielimet ja elimet noudattavat lakia, ei kuitenkaan vielä riitä. Niiden täytyy myös toimia johdonmukaisesti ja vilpittömästi. Niiden täytyy toimia hyväksymiensä sääntöjen ja periaatteiden mukaisesti ja osoittaa palvelualttiutta esimerkiksi toimimalla puolueettomasti, perustellusti ja ystävällisesti. Kansalaisten palvelemisen kulttuurin luominen ja ylläpitäminen onkin hyvin keskeinen osa hyvän hallinnon periaatetta.
<P>
Tulosten takaamiseksi kansalaisille oikeusasiamiehen ja parlamentin etuoikeutettu suhde on hyvin tärkeä. Toisin kuin tuomioistuinten päätökset oikeusasiamiehen päätökset eivät ole oikeudellisesti sitovia. Voin ainoastaan yrittää suostutella EU:n toimielimiä ja elimiä noudattamaan suosituksiani. On perustavanlaatuisen tärkeää, että jos toimielimet ja elimet kieltäytyvät noudattamasta suosituksia, oikeusasiamies voi kääntyä parlamentin puoleen ja pyytää siltä apua.
<P>
Ellei jokin toimielin esimerkiksi noudata suositusta asiassa, jossa on kyse perustavanlaatuisista periaatekysymyksistä, voin toimittaa parlamentille erityiskertomuksen. Yhtenä esimerkkinä vuodelta 2008 mainittakoon se, että komissio kieltäytyi muuttamasta kantaansa ikäsyrjintää koskevassa tapauksessa. Olin iloinen siitä, että parlamentti käsitteli tämän kertomuksen nopeasti ja että jäsen Martínez Martínezin mietintö, joka hyväksyttiin täysistunnossa toukokuussa 2009 kenenkään äänestämättä sitä vastaan, vastasi täysin esiin tuomiani huolenaiheita.
<P>
Vuosikertomuksessani kerrotaan kanteluiden käsittelyn, hyvän hallinnon edistämisen ja oikeusasiamiehen tehtäviä koskevan tiedotuksen aloilla tapahtuneesta edistyksestä. Kuten sen ensimmäisillä sivuilla kerrotaan, kertomuksesta on pyritty tekemään helppokäyttöisempi, jotta lukijat saisivat helposti selvän ja kattavan kuvan oikeusasiamiehen työstä.
<P>
Kertomus voitiin myös julkaista paljon varhaisemmassa vaiheessa kuin aiemmin. Lisäksi olemme laatineet kuusisivuisen yleiskatsauksen. Tässä uudessa julkaisussa tuodaan esiin tärkeimmät kantelijoiden hyväksi saavutetut tulokset ja viime vuonna käsitellyt keskeisimmät poliittiset kysymykset.
<P>
Vuonna 2008 oikeusasiamies sai päätökseen ennätysmäärän tutkimuksia - tarkkaan ottaen 355 tutkimusta, joista useimpia käsiteltiin alle vuosi. Olen iloinen voidessani sanoa, että EU:n toimielimet ja elimet ovat osoittaneet olevansa yleisesti valmiita ratkaisemaan ongelmat, joihin olen kiinnittänyt huomiota. On myönteistä ja hienoa, että sovintoratkaisujen ja soviteltujen asioiden määrä on kasvanut.
<P>
Kahdeksassa vuonna 2008 päätökseen saadussa tapauksessa toimielimen tai elimen tapa reagoida esiin ottamaani ongelmaan toimii esimerkkinä hyvästä toimintatavasta. Kyseiset toimielimet ja elimet ovat komissio, neuvosto, yhteisöjen tuomioistuin, Euroopan yhteisöjen henkilöstövalintatoimisto, petostentorjuntavirasto ja Euroopan lentoturvallisuusvirasto. Nämä mallitapaukset toimivat kertomuksessa esimerkkeinä hyvästä hallintotavasta kaikille toimielimille ja elimille.
<P>
Haluan kertoa lyhyesti kahdesta tapauksesta.
<P>
Komissio toimi rakentavalla tavalla maksukiistaa koskevan menettelyn kaikissa vaiheissa. Tuloksena oli, että asiaankuuluvalle yritykselle maksettiin yli 100 000 euroa suorittamattomia maksuja.
<P>
Euroopan yhteisöjen henkilöstövalintatoimisto (EPSO) suostui antamaan hakijoille näiden pyynnöstä tietoja valintamenettelyssä sovellettavista arviointiperusteista sekä arvioinnin yksittäisistä pistemääristä.
<P>
Vuonna 2008 oikeusasiamies rekisteröi yhteensä 3 406 kantelua. Kantelujen määrä kasvoi 6 prosenttia vuodesta 2007.
<P>
Lähes 80 prosentissa kaikista rekisteröidyistä tapauksista kantelijaa pystyttiin auttamaan käynnistämällä tutkimus, välittämällä asia toimivaltaiselle elimelle tai antamalla kantelijalle neuvoja. Usein kantelijaa neuvottiin ottamaan yhteyttä Euroopan oikeusasiamiesten verkostoon. Verkostoon kuuluu tällä hetkellä noin 95 toimistoa 32 maasta, mukaan luettuna vetoomusvaliokunta. Verkoston yhtenä tehtävänä on helpottaa kantelujen nopeaa siirtämistä toimivaltaiselle elimelle. Esimerkiksi vuoden 2008 aikana 191:tä kantelijaa kehotettiin esittämään vetoomus parlamentille tai heidän kantelunsa siirrettiin suoraan vetoomusvaliokunnalle.
<P>
On tietenkin parasta, että kantelija löytää parhaan muutoksenhakukanavan heti ensimmäisellä yrityksellä. Näin vältetään se, että kansalainen turhautuu, kun hänelle kerrotaan, ettei elin, jonka puoleen hän on kääntynyt, voi auttaa häntä. Se tarkoittaa myös sitä, että valituksia käsitellään nopeammin ja tehokkaammin ja että tällä tavoin varmistetaan, että kansalaiset voivat käyttää kunnolla EU:n lainsäädännön mukaisia oikeuksiaan.
<P>
Aiemmin tänä vuonna toteutui hyvin tärkeä tätä alaa koskeva aloite. Toimistoni perusti aivan uuden verkkosivuston, joka sisältää interaktiivisen oppaan 23 kielellä. Opas auttaa kansalaisia ottamaan suoraan yhteyttä elimeen, jolla on parhaat edellytykset käsitellä kantelu. Tämä elin voi olla oma toimistoni, vetoomusvaliokunta, kantelijan kotimaassa sijaitseva kansallisen oikeusasiamiehen toimisto tai sisämarkkinoiden ongelmanratkaisuverkko SOLVIT. Tähän mennessä tänä vuonna 23 000 ihmistä on hakenut neuvoja tästä oppaasta.
<P>
Vuonna 2008 selvästi yleisin käsittelemäni väite koski EU:n hallinnon avoimuuden puutetta. Tämä väite esitettiin 36 prosentissa kaikista tutkimuksista, ja luku sisältää tapaukset, joissa kansalaiselta on evätty tietoja tai asiakirjoja. Pidän tätä suurta prosenttilukua jokseenkin huolestuttavana.
<P>
Jotta kansalaiset voivat luottaa Euroopan unioniin, sen hallinnon on erittäin tärkeää olla selvitysvelvollinen ja avoin nyt ja tulevaisuudessa. Avoimuus korostui erityisesti komission vuonna 2008 tekemässä ehdotuksessa uudistaa asiakirjojen saatavuutta koskevaa asetusta (EY) N:o 1049/2001.
<P>
Komissio on ehdottanut asetukseen muutoksia, joista osa olisi varsin hyödyllisiä. Katson kuitenkin, että jotkin muista muutosehdotuksista johtaisivat siihen, että kansalaiset saisivat nähtäväkseen vähemmän, ei enemmän, asiakirjoja.
<P>
Lissabonin sopimus muuttaa asetuksen oikeudellista ja poliittista asiayhteyttä antamalla kansalaisille paremmat mahdollisuudet osallistua EU:n toimintaan. Sen voimaantulo tarjoaa komissiolle hyvän tilaisuuden esittää uusi ehdotus, joka vastaisi tätä uutta tilannetta ja vahvistaisi kansalaisten perustavanlaatuista oikeutta saada tutustua EU:n toimielinten ja elinten asiakirjoihin.
<P>
Parlamentin tuella oli ratkaiseva merkitys oikeusasiamiehen ohjesäännön tarkistamiseksi vuonna 2008. Tehdyt muutokset vahvistivat oikeusasiamiehen tutkimusvaltuuksia ja takasivat näin, että kansalaiset voivat luottaa täysin oikeusasiamiehen kykyyn tutkia heidän kantelunsa perusteellisesti ja rajoituksitta.
<P>
Haluan lopuksi muistuttaa, että tehtävänäni on edistää hyvää hallintoa EU:n toimielimissä ja elimissä. Avoimuuden ja selvitysvelvollisuuden maksimointi sekä palvelukulttuurin vakiintumisen edistäminen ja helpottaminen ovat keskeisiä tekijöitä tämän tehtävän hoitamisen kannalta.
<P>
Suhtaudun luottavaisesti siihen, että toimielimemme tekevät jatkossakin tiivistä yhteistyötä yhteisen tavoitteensa eteen eli auttaakseen kansalaisia ja asukkaita käyttämään kunnolla oikeuksiaan avoimessa ja selvitysvelvollisessa Euroopan unionissa.
<SPEAKER ID="012" NAME="Margot Wallström">
komission varapuheenjohtaja. - (EN) Arvoisa puhemies, aivan aluksi haluan kiittää esittelijää, jäsen Paliadelia, erinomaisesta mietinnöstä sekä vetoomusvaliokuntaa sen sitkeästä tavasta tehdä tärkeää työtä. Kiitän tietenkin myös oikeusasiamies Diamandourosta hänen perusteellisesta ja kattavasta vuosikertomuksestaan.
<P>
Kuten oikeusasiamies totesi tämän vuoden huhtikuussa esitellessään vuosikertomuksensa, tässä tärkeässä työssä on kyse kansalaisten luottamuksen lisäämisestä Euroopan unionia kohtaan. Ei liene yllätys, että olen asiasta täysin samaa mieltä. Minulla ei ole paljon aikaa käytettävissäni, joten keskityn puheenvuorossani vain muutamaan tärkeään seikkaan.
<P>
Jäsen Paliadelin mietinnössä annetaan selvä ja kattava yleiskuva oikeusasiamiehen toiminnasta viime vuonna, ja uusi tapa esittää tilastot ja uusi sommittelu tekevät kertomuksesta helppokäyttöisen ja helppolukuisen. Vuonna 2008 komissio osallistui neuvotteluihin oikeusasiamiehen ohjesäännön tarkistamisesta antamalla lausunnon. Osallistuimme aktiivisesti toimielinten väliseen työhön tyydyttävän ratkaisun löytämiseksi. Voimme kaikki olla ylpeitä tuloksesta eli uudesta ohjesäännöstä. Katson sen hyödyttävän kansalaisia.
<P>
Oikeusasiamiehelle tehtyjen kanteluiden määrä kasvoi kuusi prosenttia vuodesta 2007. Kuten tiedätte, 66 prosentissa tutkimuksista keskityttiin komissioon. Tämä ei ole mielestäni mitenkään erityisen outoa. Kaiken kaikkiaanhan komissio on varsin suuri toimielin, jolla on paljon vastuualueita, joista kantelijat voivat valittaa, mutta lukuja tietenkin voidaan ja niitä pitäisi parantaa. On myös totta, että hallinnollisia epäkohtia koskevien kanteluiden aiheena oli tavallisimmin avoimuuden puute - näitä oli 36 prosenttia kaikista tutkimuksista. Kaikkien toimielinten pitää pyrkiä pienentämään näitä lukuja.
<P>
Toinen asia, joka liittyy kuitenkin aiheeseen, koskee liikesalaisuuksien ja luottamuksellisten tietojen käsittelyä. Meillä on ollut viime aikoina jonkin verran kilpailutuksiin liittyviä ongelmia. Tästä syystä meidän on määriteltävä luottamuksellisten tietojen tai asiakirjojen ja muiden salassapitovelvollisuuden piiriin kuuluvien tietojen käsittelyä koskevat menettelytavat. Komissio on tehnyt tämän asian parissa kovasti töitä ja toimittaa pian ehdotuksen oikeusasiamiehelle.
<P>
Yksi myönteinen muutos on se, että sovintoratkaisujen määrä on kasvanut, kuten olemme jo saaneet kuulla. Vuonna 2008 kaikista tutkimuksista 36 prosentissa kantelun kohteena ollut toimielin hyväksyi sovintoratkaisun tai sopi asian. Olen iloinen voidessani sanoa komission osalta, että suuntaus on ehdottomasti oikea. Se osoittaa, että toimielimet ovat tietoisia oikeusasiamiehen työstä, antavat sille tunnustusta ja kunnioittavat kantelijoita.
<P>
Toiseksi viimeinen asiani koskee päätöslauselmaluonnoksessa esitettyä kehotusta omaksua hyvän hallintotavan säännöstön suhteen yhteiset toimintatavat. Kuten tiedätte, komissiolla on oma säännöstönsä, joka vastaa pitkälti oikeusasiamiehen vaatimuksia. Tätä tärkeää asiaa viedään parhaiten eteenpäin käymällä ensin rakentava toimielinten välinen keskustelu ja esittämällä sitten säädösehdotus.
<P>
Viimeinen asiani koskee käytännön viestintää. Haluan tältä osin kiittää oikeusasiamiestä uudesta verkkosivustosta. Vuosikertomuksen tavoin se on perusteellinen, kattava ja helppokäyttöinen. Uskon vakaasti, että tämä uusi erinomainen verkkosivusto toimii interaktiivisena käsikirjana, jonka avulla kansalaiset löytävät sopivan tahon ongelmiensa ratkaisemiseksi. Päällekkäistä työtä on vältettävä, ja työlle on annettava lisää näkyvyyttä. Komissio on pyrkinyt tähän tavoitteeseen, ja uusi Eurooppa-verkkosivusto toimii juuri tällä tavalla: se lisää näkyvyyttä, ja sen kautta kansalaiset löytävät oikeusasiamiehen oppaan helposti muutamalla napsautuksella.
<P>
Siispä kaiken kaikkiaan vuonna 2008 toimielimissämme tapahtui edistystä ja niille tarjoutui kehitysmahdollisuuksia. Kiitän vielä kerran oikeusasiamies Diamandourosta hänen saavutuksistaan ja tärkeästä työstään sekä jäsen Paliadelia hänen erinomaisesta mietinnöstään.
<SPEAKER ID="013" NAME="Pascale Gruny" LANGUAGE="FR">
Arvoisa puhemies, arvoisa komission jäsen, arvoisa oikeusasiamies Diamandouros, hyvät parlamentin jäsenet, haluan aivan aluksi kiittää vilpittömästi Euroopan kansanpuolueen (kristillisdemokraattien) puolesta esittelijää hänen tekemästään työstä ja yhteistyöhengestä, jota hän on osoittanut jatkuvasti laatiessaan tätä mietintöä.
<P>
Annamme tänään tuomiomme Euroopan oikeusasiamiehen toimintaa käsittelevästä vuosikertomuksesta, joka esiteltiin 21. huhtikuuta.
<P>
Euroopan parlamentti nimittää oikeusasiamiehen, ja tässä kertomuksessa oikeusasiamies antaa meille muodollisen selvityksen tuloksista, joita hän on saavuttanut tutkiessaan kanteluja EU:n toimielinten ja virastojen hallinnon epäkohdista. Hänen tehtävänsä on äärimmäisen tärkeä - se on olennainen tae avoimuuden ja hyvän hallinnon periaatteiden kunnioittamisesta. Siten oikeusasiamies todella suojelee kansalaisia epäoikeudenmukaisuuksia, syrjintää, vallan väärinkäyttöä, vastaamatta jättämistä ja tietojen toimituksen viivästymistä koskevissa tapauksissa.
<P>
Kertomuksesta ilmenee, että oikeusasiamiehelle tehtyjen kantelujen määrä on kasvanut. Suurin osa niistä koskee Euroopan komissiota. Komissiossa eittämättä työskentelee eniten virkamiehiä, mutta pohjimmiltaan tapaukset koskevat kuitenkin avoimuuden puutetta. Tosiasia on edelleen se, että komission tehtävänä on toimia perustamissopimusten vartijana.
<P>
Palaan nyt mietintöön, jonka vetoomusvaliokunta hyväksyi suurella enemmistöllä 1. lokakuuta. Euroopan oikeusasiamies on tehnyt työtään eli tutkinut ja käsitellyt kanteluja aktiivisesti ja täysipainoisesti. Hän on ennen kaikkea onnistunut aina säilyttämään hyvät suhteet toimielimiin ja niiden välillä. Tämä on auttanut kyseisiä toimielimiä ja virastoja hyväksymään sovintoratkaisuehdotuksen tai sopimaan tietyt kiistat muutamia poikkeuksia lukuun ottamatta.
<P>
Lisäksi oikeusasiamies toimii toimielinten resurssina. Hän auttaa niitä parantamaan toimintaansa kiinnittämällä niiden huomion kehitysalueisiin, ja viime kädessä hänen tavoitteenaan on parantaa kansalaisille tarjottavaa palvelua.
<P>
Mietinnössä, jonka hyväksyimme valiokunnassa, korostetaan, miten tärkeää on, että EU:n kaikki toimielimet ja virastot omaksuvat hyvän hallintotavan säännöstön, jonka Euroopan parlamentti hyväksyi jo kahdeksan vuotta sitten. Valiokuntamme toistuvaan kehotukseen täytyy vastata - EU:n kansalaiset ovat sen ansainneet.
<P>
Oikeus EU:n toimielinten ja elinten hyvään hallintoon on perusoikeus, joka vahvistetaan Lissabonin sopimuksen II osaan sisällytetyssä EU:n perusoikeuskirjan 41 artiklassa. Lissabonin sopimus ei ole enää pelkkää unta vaan totista totta.
<P>
Lopuksi koen tarpeelliseksi huomauttaa, että oikeusasiamies ansaitsee oikeuden valvoa komission työtä ja että sen on varmistettava, että komissio käyttää oikein valtaansa käynnistää rikkomusmenettelyjä tai esittää seuraamuksia.
<SPEAKER ID="014" NAME="Victor Boştinaru">
S&D-ryhmän puolesta. - (RO) Arvoisa puhemies, aivan aluksi haluan kiittää esittelijäämme jäsen Paliadelia erinomaisesta mietinnöstä.
<P>
Toiseksi vetoomusvaliokunnan koordinaattorina ja valiokunnan pitkäaikaisena jäsenenä haluan kiittää Euroopan oikeusasiamiestä Nikiforos Diamandourosta jatkuvasta erinomaisesta yhteistyöstä.
<P>
Euroopan parlamentin sosialistien ja demokraattien ryhmään kuuluvana vetoomusvaliokunnan koordinaattorina minun on todettava olevani huolissani siitä, että tapauksia, joissa väitetty hallinnollinen epäkohta johtuu avoimuuden puutteesta EU:n toimielinten toiminnassa, on paljon.
<P>
Haluan korostaa, että tämän ongelman ratkaiseminen on sekä Euroopan parlamentin että valiokunnan velvollisuus. Meidän tehtävänämme on palauttaa EU:n kansalaisten luottamus EU:n toimielimiin.
<P>
Oikeusasiamiehelle tehdyt kantelut ja vetoomusvaliokunnalle esitetyt vetoomukset on nähtävä tilaisuutena korjata EU:n toimielinten ja lainsäädännön toimintaan liittyvät virheet ja epäselvyydet EU:n kansalaisten hyväksi.
<P>
Tätä varten sosialistien ja demokraattien ryhmä järjesti viime viikolla tiedotustilaisuuden, jossa vetoomuksen esittämisoikeutta esiteltiin keinona tuoda EU lähemmäksi kansalaisiaan. Tilaisuuteen osallistui paljon toimittajia.
<P>
Haluan todeta kannattavani tässä mietinnössä esitettyä ehdotusta siitä, että EU:n toimielimille luotaisiin yhteinen Internet-sivusto, joka opastaisi kansalaisia kääntymään suoraan sen toimielimen puoleen, jolla on toimivalta käsitellä heidän valituksensa.
<P>
Lopuksi haluan tuoda esiin tukevani Euroopan oikeusasiamiehen aloitetta kansallisten oikeusasiamiesten ja vastaavien toimielinten kanssa tehtävän yhteistyön tehostamisesta, jotta ne voisivat vahvistaa yhdessä EU:n kansalaisten luottamusta.
<SPEAKER ID="015" NAME="Anneli Jäätteenmäki">
ALDE-ryhmän puolesta. - (FI) Arvoisa puhemies, arvoisa Euroopan oikeusasiamies ja kollegat, haluan kiittää oikeusasiamiestä ja hänen koko toimistoaan arvokkaasta työstä hyvän hallinnon ja avoimuuden eteenpäin viemiseksi. Haluaisin kiittää myös mietinnön laatijaa erinomaisesta työstä.
<P>
Euroopan oikeusasiamiehen tehtävä on osoittautunut heti alusta alkaen tarpeelliseksi, ja nyt kun Lissabonin sopimus astuu voimaan ja perusoikeusasiakirjasta tulee sitova, oikeusasiamiehen tehtävästä tulee entistäkin tärkeämpi. Siksi tulevaisuudessa on pidettävä tarkemmin huolta siitä, että oikeusasiamiehellä on tarvittavat toimintaresurssit ja hänen valtuutensa vastaavat nykyaikaa. Tämä tarkoittaa, että hän saa tarpeelliset tiedot ja että EU:n virkamiesten täytyy kertoa, mitä he tietävät asiasta, eivätkä sitä, mitä he haluavat. Muutoin emme voi puhua oikeusvaltion periaatteista, joista me niin mielellämme puhumme ja opetamme muille. Meidän on myös itse noudatettava oikeusvaltion periaatteita, sen jälkeen voimme kertoa niistä muillekin.
<P>
Oikeusasiamiehen vuosikertomus on erinomainen esimerkki siitä, miten meidänkin työtämme tulee kansalaisille esitellä. Kertomus on selkeä, tiivis ja naseva. Avoimuus on avain eurooppalaiseen demokratiaan ja on sen tärkein rakennusaine, ja mielenkiintoista, että 36 prosenttia valituksista liittyy juuri tähän avoimuuden puutteeseen. Se kertoo paljon ja siihen täytyy puuttua.
<P>
Perusoikeusasiakirjan mukaan jokaisella kansalaisella on oikeus siihen, että nämä toimielimet käsittelevät asiat puolueettomasti, oikeudenmukaisesti ja kohtuullisessa ajassa. Se on paljon sanottu, ja se velvoittaa meitä kaikkia, myös tietysti oikeusasiamiehen virastoa. Näin ollen haluankin korostaa, että resurssit on turvattava niin että kansalaisten ei tule odottaa päätöksiä vuosikausia. Se riippuu resursseista ennen kaikkea. Haluaisin kiittää ja haluan kiittää oikeusasiamiestä hänen arvokkaasta työstään ja toivottaa mitä parhainta menestystä tässä erittäin, erittäin haastavassa ja joskus myös liian aliarvostetussa työssä. Se on yksi Euroopan unionin tärkeimpiä tehtäviä ja töitä: kansalaisten oikeuksista huolehtiminen.
<SPEAKER ID="016" NAME="Margrete Auken">
Verts/ALE-ryhmän puolesta. - (DA) Arvoisa puhemies, kiitän jäsen Paliadelia erinomaisesta mietinnöstä. Oikeusasiamies on saanut paljon kiitosta rakentavasta ja helppotajuisesta yleiskatsauksestaan, ja haluan yhtyä näihin kiitoksiin.
<P>
Aikaa on vähän, joten puhun vain kolmesta seikasta. Ensimmäinen asia, jonka haluan mainita, koskee sitä, miten oikeusasiamies valvoo Euroopan investointipankin kanssa tekemäänsä sopimusta. Ryhmämme teki tämän aloitteen vuosikertomusta 2006 koskevan parlamentin päätöslauselman yhteydessä. Tältä osin on aiheellista kiinnittää huomiota pankin sekä kansalaisjärjestöjen ja kansalaisyhteiskunnan muiden toimijoiden välisessä yhteistyössä tapahtuneisiin parannuksiin, jotka helpottavat yhteistyötä ja tekevät siitä avoimempaa, ja olemme näistä muutoksista kiitollisia.
<P>
Toiseksi haluan mainita Vihreiden / Euroopan vapaan allianssin ryhmän esittämän tarkistuksen, jossa perussopimus-, työjärjestys- ja toimielinasioiden valiokuntaa kehotetaan laatimaan menettelyt, jotka helpottavat kanteen nostamista yhteisöjen tuomioistuimessa, miltä osin parlamentti kannattaa oikeusasiamiehen suosituksia. Tämä auttaa vahvistamaan tuntuvasti oikeusasiamiehen asemaa ja parantaa siten myös kansalaisten oikeudellista asemaa. Parlamentti antoi tälle aikaisemmin periaatteellisen tukensa. Toivomme nyt, että parlamentti seuraa tässä täysistunnossa valiokunnan esimerkkiä ja äänestää tämän parannuksen puolesta.
<P>
Kolmas asiani koskee tänään esittämäämme tarkistusta, jolla pyritään selventämään oikeusasiamiehen valtaa huonoa hallintoa eli hallinnon epäkohtia koskevissa tapauksissa. Olemme tältä osin huolissamme siitä, että hyvin avoin sanamuoto saattaa johtaa vakaviin tulkintaongelmiin. Vaikka ehdotuksemme näyttääkin varsin muodolliselta, se on oikeusturvan näkökulmasta mietinnön sanamuotoa huomattavasti parempi vaihtoehto. Olemme iloisia siitä, että jäsen Paliadeli on tukenut ehdotusta, ja toivon tietenkin, että myös koko parlamentti kannattaa sitä.
<SPEAKER ID="017" NAME="Ryszard Czarnecki">
ECR-ryhmän puolesta. - (PL) Arvoisa puhemies, arvoisa oikeusasiamies Diamandouros, olette varsin taitava poliitikko ja tiedätte, miten saada Euroopan parlamentin monen poliittisen ryhmän tuki. Voidaan jopa sanoa, että monet poliitikot Euroopan parlamentissa voisivat ottaa oppia teiltä. Toivon, ettei uuden helppokäyttöisen verkkosivuston luominen ole saavutuksistanne suurin.
<P>
Mielestäni teidän pitäisi kiinnittää huomiota yhteistyöhön eri maiden, Euroopan neuvoston jäsenvaltioiden - eikä siis pelkästään EU:n jäsenvaltioiden - oikeusasiamiesten kanssa, sillä he tekevät toisinaan enemmän edustaakseen valtiota suhteessa kansalaisiin kuin edustaakseen kansalaisia suhteessa valtioon. Lisäksi katson, että valitusten laatimista koskevan oppikirjan laatiminen suorastaan lannistaa kansalaisia esittämästä niitä. Minusta vaikuttaa siltä, että toimielimemme tarvitsevat valvontaa. Olen vakuuttunut siitä, että vaikka ajatus on kumouksellinen, juuri tämä on tarpeen.
<P>
Haluan korostaa, että avoimuus, josta puhumme täällä, on ehdoton perusedellytys täydelle luottamukselle Euroopan unionia ja sen toimielimiä kohtaan. Kansalaistemme luottamus EU:ta kohtaan on horjunut viime aikoina, minkä jäsen Paliadeli voi vahvistaa. K-suunnitelman (kansanvalta, kuuntelu, keskustelu) mukaisesti meidän on osoitettava kansalaisillemme, että Euroopan unioni ja sen toimielimet ovat avoimia ja palvelevat kansalaisia. Muutoin demokratiavaje valitettavasti vain kasvaa.
<SPEAKER ID="018" NAME="Marie-Christine Vergiat" LANGUAGE="FR">
Arvoisa puhemies, hyvät parlamentin jäsenet, oikeusasiamiehen tehtävä ja siten myös hänen kertomuksensa käsittely ovat tärkeä osa EU:n toimielinten toimintaa. Oikeusasiamies tuo nimittäin esiin sen, millainen kuva kansalaisillamme on toimielimistämme.
<P>
Euroopan parlamentin vaaleista on nyt kulunut muutama kuukausi, ja meidän kaikkien mielestä oli valitettavaa, että äänestysprosentti jäi pieneksi eli äänestämättä jättäneiden määrä nousi. Siksi nyt on ratkaisevaa, miten tärkeänä parlamentti pitää tätä mietintöä. Erityisen keskeistä on se, miten tarkkaan siinä esitettyjä suosituksia noudatetaan.
<P>
355 kantelua (ja kuuden prosentin kasvu edellisestä vuodesta) on hyvin vähän. Määrä on varsin pieni ottaen huomioon, että EU:ssa elää 500 miljoonaa henkeä. Voisimme ottaa tämän ilonaiheena ja pitää sitä merkkinä siitä, että kansalaisemme ovat tyytyväisiä. Tiedämme kuitenkin, ettei se ole sitä.
<P>
Tästä näkökulmasta on myös paljonpuhuvaa, että useimmat kantelut liittyvät avoimuuden puutteeseen toimielintemme toiminnassa. Koska olemme käyneet hiljattain vaalikampanjan, tiedämme, mistä oikein on kyse. Kansalaisemme tuntevat huonosti toimielimemme eivätkä tiedä, miten ne toimivat. He eivät näe, mitä hyötyä EU:sta on, eikä ole yllättävää, että useimmat kantelut koskevat komissiota, sillä kansalaistemme silmissä komissio on yhtä kuin Euroopan unioni.
<P>
Silti - liioittelen nyt, mutta vain vähän - viestintään on budjetoitu paljon rahaa ja vaaleista lähtien on hoettu, että tiedotusta on parannettava, tiedotusta on lisättävä kansalaisten tietojen parantamiseksi.
<P>
Meidän on eittämättä parannettava tiedotusta, mutta katson myös, että liika tiedotus estää tiedottamisen. Kannatan innolla sosialistijäsenemme meille juuri esittämää ehdotusta siitä, että meillä olisi yhteinen sivusto, joka opastaisi kansalaisia löytämään saatavillaan olevia tietoja.
<P>
Tämä mietintö on osoitus toimielimemme asianmukaisesta toiminnasta, hyvästä hallinnosta. Tämä on jo sanottu. Se kertoo hallinnostamme. Siksi on erittäin tärkeää varmistaa, että siinä esitettyjä suosituksia seurataan paitsi itse mietinnön vuoksi ja ennen kaikkea erityiskertomuksissa myös päivittäisessä elämässä.
<P>
Arvoisa oikeusasiamies Diamandouros, kiitän teitä lämpimästi kansalaistemme kanssa tekemästänne yhteistyöstä. Kiitän myös lämpimästi tiimiänne. Voitte luottaa tukeemme ja siihen, että pyrimme edistämään ja helpottamaan työtänne.
<SPEAKER ID="019" NAME="Nikolaos Salavrakos">
EFD-ryhmän puolesta. - (EL) Arvoisa puhemies, aivan aluksi haluan todeta, että kannatamme oikeusasiamiehen kertomusta ja jäsen Paliadelin mietintöä, jotka ovat kattavia asiakirjoja, ja kiitämme siksi heitä niistä. Historia on opettanut meille, että tiettyinä aikoina, erityisesti talouskriisin aikaan, kansalaiset tuovat selvästi esiin pettymyksensä poliittisiin järjestelmiin oikeuden jakamisen suhteen. Samalla mitä enemmän valtiolla on talous- ja sosiaaliasioissa valtaa, sitä enemmän kansalaisten ja valtion laitosten välillä on kiistoja.
<P>
Olennaista on se, että poliittisen järjestelmän on luotava - tietenkin aina, mutta erityisesti tällaisina aikoina - purkautumisväyliä, joilla palautetaan kansalaisten luottamus hallintoa, valtiota ja liittoja kohtaan. Väitänpä jopa, että korruption kasvun ja hallinnollisten epäkohtien lisääntymisen vastapainoksi on lisättävä toimielinten moraalisuutta ja tarkastuselinten puolueettomuutta.
<P>
Tästä ajatuksesta on helppo päätellä, että Euroopan oikeusasiamies on mielestäni äärimmäisen tärkeä toimielin, jotta EU:n kansalaisten luottamus EU:n toimielimiä kohtaan voidaan palauttaa, ja tuemme siten kaikkia pyrkimyksiä vahvistaa sen toimintaa, laajentaa sen tehtäviä ja parantaa sen julkisuuskuvaa.
<P>
Siksi pyydän, että me kaikki pyrkisimme auttamaan Euroopan oikeusasiamiestä mahdollisimman paljon hänen työssään ja hyväksyisimme kaikki hänen toimintansa näkökohdat kansalaislähtöisen lähestymistavan saavuttamiseksi. Arvoisa oikeusasiamies Diamandouros, kiitos.
<SPEAKER ID="020" NAME="Martin Ehrenhauser" AFFILIATION="NI">
(DE) Arvoisa puhemies, nuoret opiskelijat ovat pyytäneet minua kertomaan täällä Euroopan parlamentin täysistunnossa Itävallan ja myös Saksan joidenkin osien tapahtumista. Arvoisa oikeusasiamies, pyydän anteeksi, sillä aion nyt täyttää tämän pyynnön.
<P>
Itävallassa on syntynyt viime aikoina yhteiskunnallinen liike nimeltä Die Uni brennt eli Liekehtivä yliopisto. Samankaltaista liikettä ei ole nähty Itävallassa eikä Euroopan muissa osissa vuosikymmeniin. Tuhannet opiskelijat osoittavat mieltään, lähtevät kaduille ja valtaavat luentosaleja. He vaativat akateemista opetusta ammatillisen opetuksen sijaan, yliopistojen demokratisoimista ja ennen kaikkea ilmaista opetusta.
<P>
Heidän arvostelunsa kohdistuu muun muassa Bolognan prosessiin. Wienin yliopistoon on esimerkiksi ripustettu banderolli, jossa lukee "Macht Bologna den Prozess!" (Tehkää Bolognasta edistysaskel). Tämä on mielestäni osuvasti sanottu. Poliitikot ovat perinteisesti kerskailleet Bolognan prosessin olevan ratkaiseva askel kohti eurooppalaista korkeakoulutusaluetta ja sanoneet sen parantavan meidän kaikkien kilpailukykyämme. Viime kädessä se johtaa kuitenkin hyvin joustamattomaan, kaavamaiseen lähestymistapaan, osittain yksityistettyihin yliopistoihin, jolloin oppilaitoksista valmistuvien määrää on mahdollista suunnitella.
<P>
Sivistys on kuitenkin kaikkea muuta kuin suunniteltavissa oleva prosessi. Se on tapa, jolla valistuneet ihmiset viestivät toistensa kanssa ja ilmaisevat itseään. Myöskään sivistyksellistä uteliaisuutta ja luovuutta ei voida suunnitella. Kyseinen liike on osoittanut tämän jälleen kerran. Siksi meidän pitäisikin antaa sille tukemme - siinä on kyse toimivasta demokratiasta.
<SPEAKER ID="021" NAME="Erminia Mazzoni" AFFILIATION="PPE">
(IT) Arvoisa puhemies, hyvät parlamentin jäsenet, vetoomusvaliokunnan puheenjohtajana ja valiokunnan kaikkien jäsenten puolesta haluan kiittää oikeusasiamiestä hänen tekemästään työstä ja hänen laatimastaan täsmällisestä kertomuksesta. Haluan myös kiittää jäsen Paliadelia hänen erinomaisesta panoksestaan valiokuntamme työhön sekä kaikkia keskusteluun osallistuneita siitä, että he osoittavat kiinnostusta ja kiinnittävät huomiota tavoitteeseemme varmistaa, että nämä demokratian ja osallistumisen välineet pannaan täytäntöön ja että ne täyttävät niille perustamissopimuksissa asetetun tavoitteen.
<P>
Euroopan oikeusasiamiehen vuosikertomusta 2008 tarkastellessamme huomaamme valitettavasti, että perusoikeuskirjan 41 artiklassa vahvistetun periaatteen noudattamista koskevan tavoitteen täyttyminen on vielä kaukana. Vuonna 2008 yhteensä 3 406 EU:n kansalaista käytti oikeuttaan ilmoittaa oikeusasiamiehelle hallinnollisista epäkohdista. Tämä on osoitus tyytymättömyyden kasvusta, sillä vuonna 2007 vastaava luku oli 3 211. Mielestäni tätä lukua pitäisi verrata tiedon ja valveutuneisuuden tasoon, ja siksi katson - toisin kuin aiemmin puhunut jäsen - että nämä luvut ovat osoitus voimakkaasta tyytymättömyydestä EU:n kansalaisten keskuudessa. Lisäksi on jossain määrin lohdullista kuulla, että vain osan näistä kanteluista katsottiin kuuluvan Euroopan oikeusasiamiehen vastuualueeseen, sillä suuri osa kanteluista, joita Euroopan oikeusasiamies ei ottanut käsiteltäväksi, siirrettiin muihin elimiin, muun muassa vetoomusvaliokuntaan, jonka puheenjohtajana toimin.
<P>
Mielestäni meidän, EU:n toimielinten, ja erityisesti Euroopan parlamentin on otettava vastuuta siitä, millainen käsitys kansalaisilla on hallinnon oikeudenmukaisuudesta - siitä, miten oikeudenmukaisina toimielimiämme pidetään. Vaikka onkin hyvä, että ratkaistujen tapausten määrä on kasvanut, mikä vahvistaa Euroopan oikeusasiamiehen hoitavan entistä tarkoituksenmukaisempia tehtäviä, Euroopan parlamentin, joka on vastaanottanut noin 10 prosenttia valituksista, ja valiokunnan, joka on saanut, 60 prosenttia...
<P>
(Puhemies muistutti puhujalle hänen puheajastaan.)
<P>
Arvoisa puhemies, koska te annoitte enemmän aikaa muille, ajattelin, että minäkin voisin käyttää muutaman sekunnin enemmän, koska minäkin olen puheenjohtaja. Siinä tapauksessa haluan vain lisätä, että nämä toimielimet ovat velvollisia toteuttamaan toimia parantaakseen näitä demokratian ja osallistumisen välineitä, koska meillä on myös Lissabonin sopimus, jossa vahvistetaan kansan aloiteoikeus. Mielestäni meidän täytyy parantaa mutta ei muuttaa näiden elinten tehtäviä. Olemme velvollisia lisäämään kansalaisille antamiemme välineiden tehokkuutta ja tuloksekkuutta, jos haluamme todella auttaa rakentamaan kansalaisten Euroopan.
<SPEAKER ID="022" NAME="Kinga Göncz" AFFILIATION="S&amp;D">
(HU) Arvoisa puhemies, vetoomusvaliokunnan jäsenenä minäkin haluan käyttää lyhyen puheenvuoron. Ensinnäkin annan täyden tukeni Euroopan oikeusasiamiehen kertomuksen hyväksymiselle. Valiokunnan jäsenenä katson myös, että hän on suoriutunut työstään hyvin tasapainoisella tavalla.
<P>
Mielestäni on myös äärimmäisen tärkeää, että hän on pyrkinyt lyhentämään asioiden käsittelyyn kuluvaa aikaa. Kaiken kaikkiaanhan tiedämme, että jos jollakulla on valitettavaa, luottamuksen näkökulmasta on äärimmäisen tärkeää, että mitä nopeammin valitus käsitellään, sitä nopeammin valituksen esittäjä saa myös vastauksen. Tiedämme myös, että valtaosa kanteluista on sellaisia, ettei oikeusasiamies voi käsitellä niitä. Tästä näkökulmasta on äärimmäisen tärkeää, että annamme EU:n kansalaisille lähitulevaisuudessa mahdollisimman paljon tietoa siitä, minkä toimielimen puoleen he voivat kääntyä eri asioissaan.
<P>
Valiokunnan ja oikeusasiamiehen välinen yhteistyö on ollut erinomaista, ja toivon sen jatkuvan samanlaisena myös lähitulevaisuudessa.
<SPEAKER ID="023" NAME="Marian Harkin" AFFILIATION="ALDE">
(EN) Arvoisa puhemies, haluan kiittää esittelijää hyvin kattavasta mietinnöstä. Kiitän myös oikeusasiamiestä ja hänen henkilökuntaansa. Palvelu paranee vuosi vuodelta. Olette tehneet hyvää työtä.
<P>
Kun me kuitenkin luemme läpi mietinnön ja olemme samaa mieltä sen sisällöstä ja sitten perusteluissa huomaammekin tärkeän, itseemme liittyvän kappaleen, emme voi sivuuttaa sitä.
<P>
Viitaan tietenkin kappaleeseen, jossa oikeusasiamies arvostelee parlamenttia siitä, että parlamentti hylkäsi vuonna 2005 tietopyynnön maltalaisille Euroopan parlamentin jäsenille maksetuista korvauksista. Todellinen ongelma on tietenkin siinä, että jos tämä tieto olisi julkistettu, kaikki korvauksiamme koskevat tiedot pitäisi julkistaa.
<P>
Mielestäni nämä korvaukset maksetaan julkisista varoista ja yleisöllä on oikeus tietää, miten nämä varat käytetään. Olemme julkaisseet viljelijöille YMP:n puitteissa maksettavat määrät, muttemme kuitenkaan julkaise vielä omia matkakulujamme ja muita korvauksiamme. Katson, että nämä ovat perusteltuja kustannuksia. Ne ovat syntyneet tehdessämme työtä kansalaisten hyväksi. Henkilöstöön, toimistoon ja matkustamiseen liittyvät korvaukseni, jotka ovat syntyneet, jotta minä voisin edustaa vaalipiiriäni, ovat täysin perusteltuja, eikä minun tarvitse pahoitella eikä peitellä niitä.
<P>
En ehdota henkilökuntani yksityisyyden vaarantamista millään tavalla - sitä ei tarvitse vaarantaa. Haluan kuitenkin todeta hyvin selvästi, että ellemme anna vapaasti tietoja korvauksistamme ja kuluistamme, Euroopan parlamentti on kansalaisten silmissä paikka, jossa saarnataan avoimuudesta, muttei noudateta sitä itse.
<P>
Tiedän, että yksittäiset jäsenet voivat julkistaa ja julkistavatkin menonsa verkkosivuillaan. Meillä on kuitenkin parlamenttina yhteinen vastuu saattaa tiedot kansalaisten saataville. Tämä saattaa kuulostaa siltä, että yritän moralisoida - siitä ei kuitenkaan ole kyse. Sanon vain sen, että näin tapahtuu tulevaisuudessa, ja olisi parempi, että parlamentti edistäisi tätä kuin että se pakotettaisiin siihen.
<SPEAKER ID="024" NAME="Oriol Junqueras Vies" AFFILIATION="Verts/ALE">
(ES) Arvoisa puhemies, haluan vetoomusvaliokunnan jäsenenä esittää muutaman huomion tarkistuksesta, jota ryhmämme esitti jäsen Paliadelin mietintöön Euroopan oikeusasiamiehen vuosikertomuksesta.
<P>
Mielestämme päätöslauselmassa oleva hallinnollisten epäkohtien määritelmä ei suinkaan kasvata eikä vahvista oikeusasiamiehen roolia, vaan sillä saattaa olla juuri päinvastainen vaikutus. Tämä johtuu ensinnäkin siitä, että määritelmäehdotus on liian löyhä ja epämääräinen, minkä vuoksi on vaikeaa määritellä, missä tapauksissa oikeusasiamies voi tai hänen täytyy ryhtyä toimiin, ja siten se heikentää oikeusasiamiehen toimintakykyä. Toiseksi vieläkin tärkeämpää on ehkä se, että määritelmän myötä oikeusasiamies saa toimintavalmiudet, joita muiden toimielinten on helppoa pitää harkinnanvaraisina, koska niitä ei ole selvästi määritelty eikä säännelty.
<P>
Näistä syistä katsomme, että ryhmämme, Vihreiden / Euroopan vapaan allianssin ryhmän esittämän tarkistuksen mukainen hallinnollisen epäkohdan määritelmä on tarkempi ja tiiviimpi ja että se tarjoaa siten paljon paremman pohjan aktiivisille, tuloksekkaille toimille ja on toimielimille ja kansalaisille paljon helpompi ymmärtää.
<SPEAKER ID="025" NAME="Oldřich Vlasák" AFFILIATION="ECR">
(CS) Arvoisa puhemies, arvoisa oikeusasiamies, hyvät parlamentin jäsenet, arvostan suuresti Euroopan oikeusasiamiehen työtä, mutta minun on todettava, että näen hänen toimistonsa toiminnassa kolme suurta ongelmaa. Niistä ensimmäinen koskee tiedotusta. Itse asiassa suuri yleisö EU:ssa ei edes tiedä Euroopan oikeusasiamiehen olemassaolosta - saati, että se arvaisi, mitä hän tekee ja millaisia asioita kansalaiset voivat tuoda hänen tietoisuuteensa. Tosiasiat ovat suhteellisen selvät. Noin 90 prosenttia Tšekin tasavallan kansalaisten tekemistä kanteluista ei kuulunut Euroopan oikeusasiamiehen toimialaan, eikä tilanne ole kovinkaan erilainen muissa jäsenvaltioissa. Siksi Euroopan parlamentti ehdottaa laajaa tiedotuskampanjaa. En ole kuitenkaan aivan varma, yritämmekö parantaa tällä lääkkeellä oikean taudin.
<P>
Toinen ongelma koskee kustannuksia. Jokaisella julkisella toimielimellä on hintansa. Jokainen uusi toimielin lisää byrokratiaa, josta kansalaisten on selvittävä ja jonka läpi heidän on luovittava. Siksi on pohdittava, tuottaako tapa, jolla veromaksajien rahat on sijoitettu, haluttuja tuloksia. Viime vuonna EU:n kansalaiset tekivät lähes 800 kantelua, jotka kuuluivat Euroopan oikeusasiamiehen toimialaan. Näistä kanteluista 66 oli Tšekin tasavallan kansalaisten esittämiä. Näitä ongelmia käsitteli 70 virkamiestä, ja ne maksoivat veronmaksajille yhdeksän miljoonaa euroa. Siispä kunkin tapauksen käsittely maksoi yli 10 000 euroa. Tämä on mielestäni liikaa.
<P>
Kolmas ongelma liittyy toissijaisuusperiaatteeseen. Entisenä kaupunginjohtajana olin jokseenkin järkyttynyt lukiessani, että yksi niistä harvoista tapauksista, jotka oikeusasiamies otti käsiteltäväkseen, liittyi nopeita tietoliikenneyhteyksiä koskevaan pienen Břeclavin alueen suunnitteluasiakirjaan. Tämä on mielestäni täysin tarpeetonta, sillä paikalliset ongelmat pitäisi ensisijaisesti ratkaista paikallisesti eikä täällä Brysselissä tai Strasbourgissa. Hyvät parlamentin jäsenet, jos tämän toimielimen toiminta olisi minun vastuullani, varmistaisin, että se toimisi järkevästi ja mahdollisimman pienin kustannuksiin ja ettei se ennen kaikkea käyttäisi väärin ja laajentaisi keinotekoisesti valtaansa ja byrokratiaansa. Toivotan tässä asiassa oikeusasiamiehelle paljon menestystä.
<SPEAKER ID="026" NAME="Nikolaos Chountis" AFFILIATION="GUE/NGL">
(EL) Arvoisa puhemies, kannatan jäsen Paliadelin mietintöä ja äänestän sen puolesta. Haluan myös kiittää oikeusasiamies Diamandourosta hänen tekemästään työstä. Haluan korostaa, että monet EU:n kansalaiset törmäävät usein siihen, mitä me kutsumme kaunistellen huonoksi hallinnoksi ja mikä viime kädessä riistää heiltä heidän perusoikeutensa. Mielestäni nämä hallinnon epäkohdat eivät johdu byrokratiasta tai välinpitämättömyydestä vaan EU:n toimielinten väärästä tai virheellisestä politiikasta. Siispä mahdollisuus kääntyä Euroopan oikeusasiamiehen puoleen on EU:n kansalaisille keino valvoa oikeuksiensa kunnioittamista.
<P>
Siksi on tärkeää, että Euroopan parlamentti, EU:n ainoa suorilla vaaleilla valittu kansanedustuslaitos, tukee poliittisesti Euroopan oikeusasiamiehen työtä torjuakseen mahdollisuuksien mukaan tällaisia epäkohtia. Totean myös, että Euroopan oikeusasiamiehen kertomuksesta ja nykyisen oikeusasiamiehen tekemästä työstä käy selvästi ilmi, että tällainen Euroopan parlamentin tuki tehostaisi oikeusasiamiehen työtä seuraavalla kaudella.
<P>
Lopuksi totean, että meidän on mielestäni tehtävä kovasti työtä antaaksemme EU:n kansalaisille lisää tietoa Euroopan oikeusasiamiehen tehtävistä ja valtuuksista, jotta he kääntyisivät nopeasti hänen puoleensa, jos heidän perusoikeuksiaan loukataan.
<SPEAKER ID="027" NAME="Carlos José Iturgaiz Angulo" AFFILIATION="PPE">
(ES) Arvoisa puhemies, haluan aivan aluksi kiittää jäsen Paliadelia - sillä hän on kiitoksensa ansainnut - mietinnöstä, jonka hän on esitellyt ensin vetoomusvaliokunnassa ja nyt täällä täysistunnossa.
<P>
Yhdyn myös niihin erittäin järkeviin huomioihin, joita Euroopan kansanpuolueen ryhmän (kristillisdemokraattien) jäsenet Gruny ja Mazzoni esittivät. Arvoisa puhemies, haluan kuitenkin lisätä, että oikeusasiamiehen tehtävä on elintärkeä demokraattisessa EU:ssa. Olemme tehneet tämän johtopäätöksen vetoomusvaliokunnassa niiden monien vierailujen jälkeen, joita oikeusasiamies Diamandouros on tehnyt ja joissa hän on esitellyt vuosikertomuksiaan, kuten tätä, jota tarkastelemme tänään parlamentissa, sekä muita hänen toimialaansa kuuluvia kertomuksia.
<P>
Hyvät parlamentin jäsenet, en halua hukuttaa teitä lukuihin. Olen kuitenkin varma siitä, että vaikka oikeusasiamies onkin edistynyt tehtävissään, EU:n kansalaisten keskuudessa tehtävä tutkimus oikeusasiamiehen tehtävästä, työstä ja toimista osoittaisi valitettavasti, että kansalaiset pitäisivät häntä etäisenä ja että monessa tapauksessa kansalaiset eivät olisi edes tietoisia hänen olemassaolostaan. Syynä tähän saattaa olla se, etteivät oikeusasiamiehen päätökset ole sitovia, mistä hän itse muistutti meitä täällä, tai se, että hänen työnsä jäsenvaltioissa on varsin rajallista, niin kuin oikeusasiamies Diamandouros totesi täällä parlamentissa.
<P>
Jos kuitenkin haluamme tarjota kansalaisille palvelua, tämän toimielimen - Euroopan parlamentin - ja vetoomusvaliokunnan on pyrittävä vahvistamaan ja edistämään oikeusasiamiehen työtä. Vaikka vetoomuksia esitetäänkin paljon, kuten täällä on todettu, ennen kaikkea avoimuuden puutteesta, olen varma, että kunnon tiedotustoimista - kuten uudesta verkkosivustosta, joka on nyt toiminnassa - olisi paljon enemmän apua. Haluan korostaa tätä seikkaa, jotta saavutamme tavoitteen, jota uskon kaikkien kannattavan: sen, että EU:n kaikki kansalaiset olisivat tietoisia oikeusasiamiehestä ja voisivat kääntyä hänen puoleensa. Tästä syystä toivotan oikeusasiamiehelle onnea ja menestystä, sillä hänen voittonsa ovat EU:n kansalaisten voittoja.
<SPEAKER ID="028" NAME="Alan Kelly" AFFILIATION="S&amp;D">
(EN) Arvoisa puhemies, haluan aivan aluksi kiittää jäsen Paliadelia erinomaisesta mietinnöstä. Me kaikki täällä parlamentissa osallistumme niin sanottuun kansalaisten luottamuksen rakentamiseen. On kuitenkin äärimmäisen tärkeää, että rakennamme EU:n toimielimiä siltä pohjalta, millaisia visioita ja ajatuksia samoilla kansalaisilla on ja mitä demokratian pitäisi heidän mielestään olla.
<P>
Oikeusasiamiehen toimiston tehtävä ei ole koskaan ollut tärkeämpi, ja se ansaitsee kiitokset tekemästään työstä. Meidän on kuitenkin tunnustettava, että avoimuuden puute ja kansalaistemme näkemys siitä on edelleen suuri ongelma erityisesti komissiossa. Vaikka uuden verkkosivuston kehittäminen onkin mielestäni hyvä asia, en pidä sitä ratkaisuna kaikkeen.
<P>
Kaiken kaikkiaan yli kolmannes EU:n toimielimiin liittyvistä valituksista koskee avoimuuden puutetta. Jos irlantilaisille ja samalla kaikille EU:n kansalaisille Lissabonin sopimuksen hyväksymisen alla annetut lupaukset on määrä pitää, EU:n jokaisen toimielimen avoimuutta on lisättävä: jokaisen toimielimen on toimittava ikään kuin lasiseinän takana.
<P>
Tämä mietintö on askel kohti tätä tavoitetta, vaikka meidän onkin tehtävä enemmän työtä, erityisesti siltä osin kuin kyse on yhteistyöstä kansallisten oikeusasiamiesten toimistojen kanssa sekä Euroopan parlamentin toimintatavoista.
<SPEAKER ID="030" NAME="Csaba Sógor" AFFILIATION="PPE">
(HU) Arvoisa puhemies, minäkin haluan kiittää Euroopan oikeusasiamiestä hänen tekemästään työstä. Jos tekisin tämän kreikan kielellä, Euroopan parlamentin jäsenet alkaisivat uskoa kreikkalaisen painostusryhmän alkaneen tehdä yhteistyötä oikeusasiamiehen, esittelijän ja puhujien kanssa.
<P>
Silti juuri luottamuksen ja avoimuuden näkökulmasta olisi hyvä, että pyrkisimme hyväksymään oikeusasiamiehen toimintaa käsittelevän mietinnön hyvin pian, jopa ennen oikeusasiamiehen vaalikampanjoinnin alkua. Arvoisa oikeusasiamies, riippumatta siitä, jatkatteko te työtänne vai jatkaako sitä joku muu, toivon - itse asiassa me kaikki toivomme - että järjestäisi tiedotuskiertueen useammalla kuin kahdella alueella Euroopassa, sillä se voisi auttaa pienentämään näitä prosenttilukuja. Me kaikki haluamme kehittää työtämme, myös parlamentin työtä, avoimempaan suuntaan.
<SPEAKER ID="031" NAME="Lidia Joanna Geringer de Oedenberg" AFFILIATION="S&amp;D">
(PL) Arvoisa puhemies, arvoisa oikeusasiamies Diamandouros, aiempien vuosien tapaan oikeusasiamies on esitellyt toiminnastaan varsin objektiivisen kertomuksen, josta voidaan päätellä, miten tärkeä hänen tehtävänsä on EU:n kansalaisille.
<P>
Uutta vuosikertomuksessa 2008 on se, että siinä käsitellään oikeusasiamiehen työtä suhteessa Euroopan investointipankkiin. EIP on tärkein EU:ssa ja ehdokasvaltioissa investointilainoja myöntävä elin. Vaikka EIP onkin EU:n toimielinrakenteessa huomattavan riippumaton, sen on noudatettava hyvää hallintotapaa. Olin siksi iloinen kuullessani oikeusasiamiehen ja Euroopan investointipankin välillä vuonna 2008 alkaneesta vuoropuhelusta sekä hyvän hallinnon periaatteiden noudattamista koskevan sopimuksen allekirjoittamisesta. Tässä sopimuksessa EIP on sitoutunut luomaan kantelujen sisäisen tutkintamenettelyn, jota sillä ei ole tähän asti ollut. Olen myös iloinen siitä, että pankki on sitoutunut noudattamaan samaa hyvää hallintotapaa suhteissaan kaikkiin lainanhakijoihin - sekä EU:n kansalaisiin että niihin, jotka eivät ole EU:n kansalaisia. Toivon, että Euroopan parlamentille tiedotetaan oikeusasiamiehen ja EIP:n välisen yhteistyön kehittymisestä. Arvoisa oikeusasiamies, kiitän teitä vielä kerran kertomuksestanne.
<SPEAKER ID="032" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, Euroopan oikeusasiamies on tehnyt erinomaista työtä, ja vetoomusvaliokunta on asiasta samaa mieltä. Kannatankin hänen uudelleenvalintaansa muun muassa siksi, että hän on osoittanut avoimuutta niinkin arkaluonteisessa asiassa kuin kansallisia vähemmistöjä koskevassa ongelmassa. Haluan tältä osin huomauttaa, että EU:n suhde kansallisiin vähemmistöihin on täysin epäselvä.
<P>
Vähemmistöt mainitaan viimeinkin Lissabonin sopimuksessa ja näin 100 000 sivun laajuisessa yhteisön säännöstössä. Suhde vähemmistöihin on kuitenkin epäselvä, sillä esimerkiksi haitallisen kielilain hyväksyminen Slovakiassa olisi osoitus siitä, etteivät vähemmistöasiat kuulu yhteisön toimivaltaan. Toisaalta unioniin liittyessään uusien jäsenvaltioiden on allekirjoitettava ja ratifioitava alueellisia kieliä ja vähemmistökieliä koskeva eurooppalainen peruskirja sekä kansallisten vähemmistöjen suojelua koskeva puiteyleissopimus. Näissä asiakirjoissa käsitellään vähemmistöasioita. Näin ollen EU antaa kaksi erilaista viestiä ja toimii siis kaksinaamaisesti. Asiaa on selvennettävä, sillä 15 prosenttia EU:n kansalaisista kuuluu alkuperäisvähemmistöön tai siirtolaisvähemmistöön. Tämä luku sisältää myös 12 miljoonaa romania.
<P>
Tämä on EU:lle erittäin merkittävä ja vakava ongelma. Olisi ihanteellista, jos oikeusasiamies voisi keskittyä tulevassa työssään - ja toivon todella, että hän jatkaa tätä työtä - voimakkaasti tähän aiheeseen.
<SPEAKER ID="033" NAME="Peter Jahr" AFFILIATION="PPE">
(DE) Arvoisa puhemies, hyvät parlamentin jäsenet, haluan esittää tästä mietinnöstä kolme huomiota.
<P>
Niistä ensimmäinen on se, että oikeusasiamies on välttämätön osa demokraattista EU:ta - ennen kaikkea sellaista EU:ta, joka on lähellä kansalaisiaan.
<P>
Toinen asiani on se, että vetoomusvaliokunnan ja oikeusasiamiehen yhteistyö on sujunut alkuvaiheen lastentautien jälkeen erinomaisesti.
<P>
Kolmanneksi totean, että vetoomusvaliokunta ja oikeusasiamies toimivat yhdessä niin sanotusti EU:n kansalaisläheisyyden mittausasemana.
<P>
Neljänneksi odotan vetoomusvaliokunnan jäsenenä EU:n kansalaisten kanssa käytävää kriittistä vuoropuhelua - varsinkin nyt, uuden sopimuksen tultua voimaan. Euroopan unioni on perustettu kansalaisia varten eikä päinvastoin, ja meidän on pyrittävä yhdessä varmistamaan, että suhde pysyy tällaisena ja tilanne paranee.
<SPEAKER ID="034" NAME="Metin Kazak" AFFILIATION="ALDE">
(FR) Arvoisa puhemies, aivan aluksi haluan onnitella Euroopan oikeusasiamiestä siitä, että vuonna 2008 saatiin päätökseen ennätysmäärä tutkimuksia. Olen varma, että uusi ohjesääntö tarjoaa oikeusasiamiehelle mahdollisuuden tehdä työtään tehokkaammin ja vastata kansalaisten kanteluihin nopeammin vahvistamalla oikeusasiamiehen ja kansalaisten välistä vastavuoroista luottamusta.
<P>
Huonon hallinnon ehkäisemisen täytyy olla oikeusasiamiehen päätavoite. Ikäväkseni minun on todettava, että olemme edistyneet tässä asiassa varsin vähän. Toivon kuitenkin tilanteen paranevan perusoikeuskirjan ja Lissabonin sopimuksen voimaantulon myötä.
<P>
Toisena haasteenamme on jatkaa avoimuuden edistämistä EU:n toimielimissä. Kolmantena haasteenamme on toteuttaa tulevina vuosina tiedotuskampanjoita, joilla varmistamme, että kansalaisemme tuntevat oikeutensa kunnolla.
<P>
Lopuksi totean Euroopan oikeusasiamiesten verkoston olevan tärkeä foorumi eri maiden välistä yhteistyötä ja parhaiden käytäntöjen vaihtoa varten. Bulgaria osallistuu verkoston toimintaan aktiivisesti. Sen lisäksi, että sille on kertynyt tarvittavaa kokemusta, se on myös lisännyt tämän instituution vaikutusvaltaa viime vuosina.
<SPEAKER ID="035" NAME="Heidi Hautala" AFFILIATION="Verts/ALE">
(FI) Arvoisa puhemies, haluaisin erityisesti kiittää oikeusasiamies Diamandourosta siitä, että hän on järkähtämättä tukenut parlamentin pyrkimyksiä puolustaa ja lisätä päätöksenteon avoimuutta, ja niin kuin tiedämme, arvoisat kollegat, tätä työtä täytyy jatkaa, siinä on haasteita. Komissaari Wallström otti puheeksi toimielinten hyvää hallintoa koskevat käytännesäännöt ja minä haluaisin kysyä komissaari Wallströmilta, mutta myös oikeusasiamies Diamandourokselta, eikö nyt olisi aika, kun uusi komissio aloittaa työnsä, tehdä esitys lainsäädännöksi, joka kattaisi kaikki toimielimet ja velvoittaisi kaikki toimielimet toimimaan hyvän hallinnon mukaisesti? Käsittääkseni jokaisessa jäsenvaltiossa on tällainen lainsäädäntö.
<SPEAKER ID="036" NAME="Angelika Werthmann" AFFILIATION="NI">
(DE) Arvoisa puhemies, vetoomusvaliokunnan jäsenenä minulle on tärkeää voida edustaa kansalaisten etuja nykyistäkin paremmin. Haluaisin suuren yleisön tuntevan paremmin mahdollisuutensa tuoda ongelmiaan julki Euroopan parlamentissa - ottaen erityisesti huomioon Lissabonin sopimuksen voimaantulon. Arvoisa oikeusasiamies, toivon teille joka tapauksessa entistäkin enemmän menestystä tulevaisuudessa.
<SPEAKER ID="037" NAME="Georgios Papanikolaou" AFFILIATION="PPE">
(EL) Arvoisa puhemies, kiitän jäsen Paliadelia hänen mietinnöstään. Euroopan oikeusasiamies hoitaa todellakin varsin tärkeää tehtävää, erityisesti näinä aikoina, kun yritämme Lissabonin sopimuksen myötä tuoda EU:n lähemmäksi sen kansalaisia. Siispä Euroopan oikeusasiamies toimii ratkaisevan tärkeässä tehtävässä. Katson, että oikeusasiamies Diamandouros on toiminut tehokkaasti ja johdonmukaisesti ja pyrkinyt lisäämään avoimuutta ja puuttumaan sen puutetta koskeviin ongelmiin. Lisäksi hän on pyrkinyt turvaamaan tehokkaat muutoksenhakukeinot sekä Euroopan unionissa että jäsenvaltioissa.
<P>
Kaiken kaikkiaan tämä lähestymistapa on osoitus EU:n toimielinten yleisestä palveluhengestä EU:n kansalaisia kohtaan, ja - koko tämän prosessin myötä sekä kaikkien jatkossakin toteutettavien toimien seurauksena - kansalaiset luonnollisesti luottavat enemmän meihin kaikkiin, Euroopan unionin kaikkiin toimielimiin.
<P>
Siispä totean lopuksi, että oikeusasiamies Diamandouros on onnistunut työssään, ja katson, että tämänpäiväinen keskustelu ja meille toimitettu kertomus antavat meille erinomaisen syyn valita uusi Euroopan oikeusasiamies seuraavalle toimikaudelle.
<SPEAKER ID="038" NAME="Nikiforos Diamandouros">
Euroopan oikeusasiamies. - (EN) Arvoisa puhemies, haluan aivan aluksi kiittää erittäin lämpimästi kaikkia parlamentin jäseniä, jotka ovat esittäneet varsin rakentavia ja myönteisiä huomioita oikeusasiamiehen työstä. Arvostan tätä suuresti. Kiitän myös niitä, jotka ovat esittäneet rakentavaa kritiikkiä oikeusasiamiehen työstä. Olen täällä juuri tätä varten: oppiakseni ehdotuksistanne ja kritiikistänne, jotta voin kehittää oikeusasiamiehen työtä ja palvella kansalaisia tulevaisuudessa paremmin.
<P>
Totean hyvin lyhyesti, että suurimmat huolenaiheenne liittyvät ymmärtääkseni tarpeeseen lisätä avoimuutta ja että jos minut valitaan tehtävääni uudelleen, lisään ehdottomasti toimiani avoimuuden ja hyvän hallinnon edistämiseksi, sillä katson olevani tästä päävastuussa Euroopan unionissa.
<P>
Lissabonin sopimus tuo mukanaan monenlaisia uusia mahdollisuuksia, ja pyrin ehdottomasti tarttumaan mahdollisimman hyvin näihin sopimuksen minulle tarjoamiin mahdollisuuksiin palvellakseni kansalaisia paremmin ja tehdäkseni parlamentin vetoomusvaliokunnan ja tämän kunnianarvoisen toimielimen kanssa jatkuvaa yhteistyötä.
<P>
Haluan myös kiittää lyhyesti komission jäsen Wallströmiä hänen tekemästään työstä, hänen esittämistään huomioista ja hänen lämpimistä kannustuksen sanoistaan sekä toistaa ja vahvistaa olevan vääjäämätöntä, että useimmat kantelut kohdistuvat komissioon, sillä koko EU:n virkamieskunnasta 66 prosenttia työskentelee komissiossa. Asia on todellakin näin.
<P>
Puhun nyt jäsen Boştinarun ja jäsen Czarneckin esiin ottamista ongelmista, jotka koskevat yhteistyön lisäämistä kansallisten oikeusasiamiesten kanssa, varsinkin EU:n rajojen ulkopuolella. Asiaan liittyy kaksi keskeistä seikkaa. Olen pitänyt yllä yhteyksiä ehdokasvaltioiden oikeusasiamiehiin, jotka ovat tässä mielessä EU:n rajojen ulkopuolella. Lisäksi minulla on hyvin läheiset yhteistyösuhteet Euroopan neuvoston ihmisoikeusvaltuutettuun, jonka Euroopan neuvosto on nimennyt kaikkien oikeusasiamiesten yhteyshenkilöksi.
<P>
Oma vaikutelmani on se, että jos minun on mentävä vieläkin pidemmälle, astuisin jo kansainvälisten suhteiden alalle, joka kuuluu ensisijaisesti komission toimivaltaan, joten pyrkinyt tältä osin tasapainoon. Olen kuitenkin erittäin tietoinen siitä, että yhteistyötä on lisättävä kaikilla aloilla, ja yritän saavuttaa tämän tavoitteen.
<P>
Jäsen Göncz puhui siitä, miten paljon tapausten ratkomiseen kuluu aikaa. Haluan sanoa tästä vain sen, että olemme jo onnistuneet lyhentämään aikaa huomattavasti, ja keskimäärin yli puolet - noin 55 prosenttia - kaikista tapauksista viedään nykyisin päätökseen alle vuodessa tai noin 12 kuukaudessa. Jos otatte vielä huomioon, että meidän on nyt työskenneltävä 23 kielellä, mikä vaatii enemmän kääntämistä, aika ei ole mielestäni liian pitkä. Antamani luku on keskiarvo, ja yksinkertaiset tapaukset ratkaistaankin yleensä 3-4 kuukaudessa. Halusin vain selventää tätä seikkaa.
<P>
Jäsen Harkin ei ole täällä paikalla, mutta haluan hänen poissaolostaan huolimatta kiittää häntä siitä, että hän tukee minun kantaani avoimuuden lisäämisestä, vieläpä jokseenkin vaikeissa tilanteissa, jos saan esittää asian näin.
<P>
Jäsen Vlasákin huomautuksiin oikeusasiamiehestä vastaan, että otan ne hyvin raskaasti. Haluan kuitenkin huomauttaa, ettei oikeusasiamiehen toimintaa pitäisi arvioida pelkästään käsiteltyjen kantelujen ja tehtyjen tutkimusten määrän perusteella. Kantelujen lisäksi käsittelemme joka vuosi yli 11 000 tietopyyntöä. Matkustan jatkuvasti paljon kaikissa jäsenvaltioissa. Olen toimikauteni aikana tehnyt EU:ssa yli 350 matkaa ja käynyt myös monissa eri vaalipiireissä ja puhunut monilla eri alueilla.
<P>
Siispä kansalaisia palvellakseen oikeusasiamies käyttää resursseja myös paljon muuhunkin kuin pelkkien kantelujen käsittelemiseen, ja toivoisin tämän kunnianarvoisen toimielimen pitävän tämän mielessään. Olen varma, että useimmat teistä tietävät tämän, mutta halusin vain tarkentaa asiaa.
<P>
Koska puhun parlamentille tällä toimikaudellani nyt viimeistä kertaa, haluan lopuksi kiittää tässä ominaisuudessani vilpittömästi kaikkia tulkkeja työstä, jota he ovat tehneet minun hyväkseni viimeisten viiden vuoden aikana.
<SPEAKER ID="039" NAME="Chrysoula Paliadeli">
esittelijä. - (EL) Arvoisa puhemies, kiitän tähän istuntoon osallistuneita jäseniä heidän rakentavista huomioistaan ja ystävällisistä sanoistaan mietintöni suhteen.
<P>
Vetoomusvaliokunnalla ja minulla henkilökohtaisesti oli erityinen kunnia laatia mietintö Euroopan oikeusasiamiehen, EU:n yhden tärkeimmän toimielimen vuosikertomuksesta. Tulimme siihen tulokseen, että oikeusasiamies Nikiforos Diamandouros on toteuttanut vuonna 2008 johdonmukaisia, vakavasti otettavia ja tehokkaita toimia palvellakseen toimielintä ja hoitaakseen sen velvoitteita.
<P>
Euroopan oikeusasiamies on suhtautunut puolueettomasti ja objektiivisesti vahvoihin toimielimiin ja byrokraattisiin asenteisiin ja lujittanut näin asemaansa paitsi auttamalla EU:n kansalaisia hallinnollisiin laiminlyönteihin tai hallinnon tehottomuuteen liittyvissä asioissa myös ennen kaikkea vahvistamalla kansalaisten luottamusta Euroopan unionia ja sen toimielimiä kohtaan.
<P>
Katsomme, että vuonna 2008 oikeusasiamies edisti toimielimen työtä oikeusvaltioperiaatteen kunnioittamisen osalta ja syvän yhteiskunnallisen ymmärryksensä avulla ja asetti näin riman korkealle tuleville vuosille. Luotamme siihen, että Euroopan oikeusasiamies edistää tulevina vuosina EU:n toimielimissä entistäkin tehokkaammin hyvää hallintotapaa sekä aiempaa palvelualttiimpaa suhtautumistapaa kansalaisiin hoitamalla asianmukaisesti toimielimensä velvoitteita ja käyttämällä sen oikeuksia. Uskomme tämän parantavan Euroopan oikeusasiamiehen mainetta ja välillisesti myös jäsenvaltioiden oikeusasiamiesten mainetta sekä vahvistavan Euroopan parlamentin roolia toimielimenä, joka valitsee Euroopan oikeusasiamiehen ja valvoo häntä.
<SPEAKER ID="040" NAME="Puhemies">
(EL) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="041" NAME="Petru Constantin Luhan  " LANGUAGE="RO">
Euroopan oikeusasiamiehen vuosikertomus 2008 on erittäin tasapainoinen ja kattava. Haluan käyttää tämän tilaisuuden kiittääkseni oikeusasiamies Nikiforos Diamandourosta ja hänen tiimiään heidän tekemästään työstä.
<P>
Panemme ensinnäkin merkille, että vuosina 2007-2008 oikeusasiamiehen kirjaamien kanteluiden määrä kasvoi 3 211:stä 3 406:een. Tämä asia voidaan tulkita myönteisessä valossa, jos ajattelemme EU:n kansalaisten käyttäneen demokraattista oikeuttaan saada tietoa, mutta se voidaan tulkita myös kielteisessä valossa, jos tarkastelemme näiden kantelujen sisältöä.
<P>
Vuonna 2008 käynnistettyjen tutkimusten väitetyt hallinnolliset epäkohdat koskivat pääasiassa avoimuuden puutetta, kieltäytymistä tietojen antamisesta ja vallan väärinkäyttöä. Mielestäni on hälyttävää, että 36 prosenttia tutkimuksista perustuu kanteluihin, jotka koskevat avoimuuden puutetta EU:n toimielimissä, sillä EU:n hallinto on keskeisessä asemassa rakennettaessa kansalaisten luottamusta Eurooppa-hankkeessa. Katson myös, että meidän on tehtävä kaikkemme lisätäksemme toimielintemme päätöksenteon ja hallinnon avoimuutta.
<SPEAKER ID="042" NAME="Andreas Mölzer  " LANGUAGE="DE">
Euroopan unioni on viidakko paitsi sen myöntämien tukien myös sen toimivaltuuksien, päätöksentekoprosessien ja jopa sen Internet-sivujen näkökulmasta. Sanalla sanoen EU on keskivertokansalaiselle edelleen arvoituksen muodossa esitetty kompakysymys. Muun muassa juuri tähän seikkaan olisi voitu puuttua Lissabonin sopimuksella. Sopimuksella olisi voitu turvata avoimuuden lisääminen; sillä olisi voitu turvata EU, joka muodostuisi tasa-arvoisessa kumppanuussuhteessa toimivista kulttuurisista kansoistaan ja historiallisista kansallisvaltioistaan ja joka olisi sisäiseltä rakenteeltaan moninainen, federatiivinen ja toissijaisuusperiaatetta kunnioittava mutta ulospäin yhtenäinen ja vahva voidakseen edustaa eurooppalaisia etuja. Kiinnostus avoimuutta kohtaan näyttää kuitenkin olevan vähäistä: neuvosto tekee päätöksensä ja komissio nimittää puheenjohtajat suljettujen ovien takana. Yhteiset Internet-sivut edellyttävät EU:n työkielten johdonmukaista käyttöä - saksaa, englantia ja ranskaa, joilla tavoitetaan EU:n kansalaisten enemmistö. Neuvoston nykyinen puheenjohtajavaltio voisi hyvin ottaa tämän asian huomioon. EU:n oikeusasiamiehen perustaminen ja sen tekemä työ ovat askel oikeaan suuntaan, mutta EU:n ja sen kansalaisten välisen kuilun kaventaminen edellyttää lisää työtä. Tärkein askel olisi järjestää kansanäänestyksiä aiheista, jotka osoittaisivat tien eteenpäin, ja niin, että näiden kansanäänestysten tuloksia olisi kunnioitettava. Benešin lait eivät todellakaan oikeuta vääryyttä. Oikeusasiamiehestäkään ei ole juuri apua toisen luokan kansalaisille.
<SPEAKER ID="043" NAME="Krisztina Morvai  " LANGUAGE="HU">
Euroopan oikeusasiamiehen kertomus ei vastaa omia kokemuksiani ihmisoikeusjuristina Unkarissa. Kertomuksessa ei mainita, että elokuussa 2006 poliisi pahoinpiteli ja vangitsi hallituksen käskystä monta sataa rauhanomaista jalankulkijaa ja mielenosoittajaa, jotka muistelivat erityistä tapahtumaa, ja käynnisti lavastetut rikosoikeudenkäynnit heitä vastaan. EU on pysynyt vaiti. Se ei ole myöskään sanonut mitään siitä, että tuosta lähtien poliisi on tarkistanut säännöllisesti ja lainvastaisesti muutoksen puolesta mieltään osoittaneiden henkilöpapereita, ottanut heistä videokuvaa, ahdistellut heitä lainvastaisesti ja usein pidättänyt heitä mielivaltaisesti.
<P>
Euroopan unionin järkyttävän passiivisen asenteen vuoksi 16 oppositioaktivistia on ollut pidätettynä kuukausia "terrorismista" epäiltynä. Heidän suurin "rikoksensa" on se, että he ovat perustaneet liikkeen hallituksen korruptoituneisuuden paljastamiseksi. Tapa, jolla heidän kodeissaan on tehty kotietsintöjä ja heidän omaisuuttaan takavarikoitu, sekä se, että heidän oikeuksiaan vankeina on rikottu räikeästi, on täysin EU:n ihmisoikeussääntöjen vastaista.
<P>
Suurilukuiset naamioituneet iskujoukot ovat esimerkiksi tehneet umpimähkäisiä kotietsintöjä pelottelutarkoituksessa ilman yhtäkään valtuutettua luottamushenkilöä tai muita takuita. Tietokoneita on takavarikoitu oikeudellisia suuntaviivoja rikkoen ja ilman, että yksikään asiantuntija on laatinut luetteloa tallennetuista tiedoista, jolloin viranomaiset voivat väärentää todisteita ja tasata tilit poliittisten vastustajiensa kanssa. Odotamme EU:lta selviä toimenpiteitä.
<SPEAKER ID="044" NAME="Siiri Oviir  " AFFILIATION="ALDE">
kirjallinen. - (ET) Perusoikeuskirjan 41 artiklassa todetaan, että "jokaisella on oikeus siihen, että unionin toimielimet ja laitokset käsittelevät hänen asiansa puolueettomasti, oikeudenmukaisesti ja kohtuullisessa ajassa". Tutustuttuamme Euroopan oikeusasiamiehen vuosikertomukseen 2008 meidän on nyt valitettavasti tunnustettava, että yleisin kanteluissa esiin tuotu hallinnollisen epäkohdan tyyppi EU:n toimielimissä on avoimuuden puuttuminen (36 prosenttia kaikista tutkimuksista).
<P>
Erityisen huolestuttavaa on mielestäni se, että vaikka Euroopan parlamentti hyväksyi oikeusasiamiehen hyvän hallintotavan säännöstön vuonna 2001 omalla päätöslauselmallaan, EU:n muut toimielimet eivät ole noudattaneet täysin parlamentin esittämiä pyyntöjä.
<P>
Kannatan täysin esittelijän ehdotuksia siitä, että hallinnollisia epäkohtia pitäisi vastedes tulkita laajasti, niin että ne koskisivat lainvastaisten hallintotoimien ja sitovien sääntöjen ja periaatteiden rikkomisen lisäksi tapauksia, joissa hallinnolliset laitokset ovat toimineet huolimattomasti, ne eivät ole toimineet avoimesti tai ne ovat rikkoneet muita hyvän hallintotavan periaatteita. Esitän myös henkilökohtaisen vetoomuksen EU:n toimielimille ja tulevalle oikeusasiamiehelle, jotta nämä kehittäisivät EU:n arviointiprosesseja ja hallintorakenteita avoimempaan suuntaan ja laatisivat tehokkaan säännöstön hallinnollisten epäkohtien vähentämiseksi EU:ssa.
<SPEAKER ID="999" NAME="Jarosław Leszek Wałęsa  " LANGUAGE="PL">
Arvoisa puhemies, hyvät parlamentin jäsenet, haluan kiittää esittelijää jäsen Paliadelia varsin kattavasta ja selvästä mietinnöstä sekä oikeusasiamiestä ja hänen henkilökuntaansa väsymättömistä pyrkimyksistä torjua hallinnollisia epäkohtia ja parantaa hallinnon tasoa Euroopan unionissa. Euroopan oikeusasiamies toimii tärkeässä tehtävässä. Hän puuttuu epäkohtiin noudattaen periaatetta, jonka mukaan päätöksiä tehdään "mahdollisimman avoimesti ja mahdollisimman lähellä kansalaisia". Oli ilo lukea mietintö, joka osoittaa oikeusasiamiehen jatkaneen valtansa käyttämistä aktiivisella ja tasapainoisella tavalla käsitellen kanteluja ja pitäen yllä rakentavia suhteita EU:n toimielimiin. Mielestäni on kuitenkin huolestuttavaa, että kantelujen määrä kasvoi vuodesta 2007. Kasvua tapahtui onneksi vain kuusi prosenttia, mutta sen pitäisi olla varoitus toimielimillemme. Hallinnon pitäisi ottaa tästä seikasta opikseen ja välttää tulevaisuudessa virheitä ja asiatonta toimintaa noudattamalla mietinnössä esitettyjä suosituksia. Kannatan pyyntöä, jonka esittelijä esittää EU:n toimielimille ja viranomaisille ja joka koskee sitä, että nämä saattaisivat käytäntönsä vastaamaan hyvän hallintotavan säännöstöä. Euroopan parlamentti hyväksyi päätöslauselman säännöstön hyväksymisestä kahdeksan vuotta sitten. Tämä on hyvin pitkä aika. Säännöstön sääntöjen mukauttaminen auttaa meitä tekemään laajempaa yhteistyötä ja luomaan synergiaa voidaksemme vastata mahdollisimman tehokkaasti kansalaistemme tarpeisiin.
