<CHAPTER ID="002">
Muistosanat
<SPEAKER ID="006" NAME="Puhemies">
(DE) Hyvät naiset ja herrat, minulla on surullinen velvollisuus kertoa teille kollegamme ja entisen kollegamme poismenosta.
<P>
Kollegamme Fausto Correia kuoli eilen aamulla. Hän oli syntynyt 29. lokakuuta 1951 Coimbrassa ja oli vain 55-vuotias. Häneltä jäivät vaimo ja kolme poikaa. Fausto Correia opiskeli oikeustieteitä kotikaupunkinsa Coimbran yliopistossa ja loi loistavan uran asianajajana, toimittajana ja sittemmin poliitikkona Portugalissa. Hän oli pitkään Portugalin parlamentin jäsen ja valtiosihteeri pääministeri António Guterresin aikana. Vuodesta 2004 alkaen hän työskenteli Euroopan parlamentissa. Fausto Correia oli ja on Portugalissa tunnettu ja pidetty väsymättömästä, elinikäisestä panoksestaan demokratian hyväksi ja omistautumisestaan veljeyden ja ystävyyden perusarvoille. Fausto Correiaa jäävät kaipaamaan hänen perheensä, ystävänsä ja me, hänen kollegansa.
<P>
Euroopan parlamentin jäsenille ja työntekijöille tarkoitettu surunvalittelukirja on esillä tämän viikon istuntojen ajan keskiviikkona ja torstaina istuntosalin edessä.
<P>
Olemme saaneet suruviestin entisen kollegamme Christian de la Malènen kuolemasta. Hän oli kahdesti Euroopan parlamentin jäsen: vuosina 1959-1961 ja 1962-1994. Christian de la Malène, joka työskenteli tasavallan presidentti De Gaullen aikana myös ministerinä ja senaattorina, kuoli 26. syyskuuta 86 vuoden iässä. Euroopan edistyksellisten demokraattien ryhmän ja Euroopan demokraattien yhteistyöryhmän entisenä puheenjohtajana Christian de la Malène oli vakaumuksellinen eurooppalainen sydämeltään ja ajatuksiltaan. Hän ajoi koko elämänsä ajan vahvan ja demokraattisen Euroopan ja poliittisen yhteisön asiaa.
<P>
Christian de la Malène oli kollega ja ystävä, joka muistetaan hänen humanismistaan ja poliittisesta sitoutumisestaan. Haluamme kunnioittaa hänen muistoaan kiitollisina.
<P>
Pyydän teitä hiljentymään edesmenneiden kollegojemme muistoksi.
<P>
(Kokous nousi minuutin hiljaisuuden ajaksi.)
