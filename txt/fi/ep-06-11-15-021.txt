<CHAPTER ID="021">
Ihmiskaupan torjunta - kokonaisvaltainen toimintatapa ja ehdotukset toimintasuunnitelmaksi (keskustelu) 
<SPEAKER ID="320" NAME="Puhemies">
Esityslistalla on seuraavana Bauerin laatima kansalaisvapauksien sekä oikeus- ja sisäasioiden valiokunnan mietintö ihmiskaupan torjunnasta - kokonaisvaltainen toimintatapa ja ehdotukset toimintasuunnitelmaksi.
<SPEAKER ID="321" NAME="Edit Bauer " LANGUAGE="SK">
Ihmiskauppaa pidetään kiistatta nykyajan suurimpana häpeätahrana ja räikeimpänä ihmisoikeuksien loukkauksena. Kyse on myös poikkeuksellisen vaarallisesta rikollisuuden lajista, joka muodostaa kolmanneksi suurimman rikollisen tulonlähteen ase- ja huumausainekaupan jälkeen ja jonka liikevaihto liikkuu miljardeissa euroissa ja dollareissa.
<P>
Vatikaani antoi juuri tänään lausunnon, jossa ihmiskauppaa pidettiin pahempana kuin orjakauppaa. Asiantuntijat arvioivat, että vuosittain noin satatuhatta ihmistä joutuu Euroopan unionissa ihmiskaupan uhreiksi. Unicefin tuoreimmat havainnot osoittavat, että kaksi kolmasosaa jäsenvaltioista kuuluu ihmiskaupan lähtö- ja kohdemaihin. Tämän vuoksi on väärin väittää, ettei ihmiskauppa koske meitä. On myös väärin kuvitella, että ihmiskauppa koskee ainoastaan muutamaa tuhatta prostituoitua, joiden kohtalot ovat usein hyvin murheellisia. Uudenlaista kehitystä on kuitenkin havaittavissa. Ihmiskaupan uhreihin lukeutuu yhä suurempi joukko pakkotyövoimaa, pakkopalvelujen teettämisen uhreja, kerjäämään pakotettuja lapsia, laittomasti adoptoituja ja pakkoavioliittojen uhreja. Euroopan neuvoston selvityksessä esitetään näyttöä myös elinkaupasta Euroopassa.
<P>
Vaikka uhrit ovat useimmiten naisia, on saatu hälytyttäviä tietoja, joiden mukaan lasten osuus uhreista on 40-50 prosenttia. Mietinnössä pyritään selvittämään yleisesti koko ihmiskaupan ongelmakirjoa. Kyse ei ole vain ihmissalakuljetuksesta ja prostituutiosta. Kyse on ihmiskaupasta, jossa uhrien varhainen tunnistaminen on ensisijaisen tärkeää. Jos uhreja ei tunnisteta ajoissa, heitä saatetaan syyttää maahantulorikoksista tai osallisuudesta rikolliseen toimintaan ja heidät saatetaan karkottaa maasta, ennen kuin heille annetaan tilaisuus auttaa hyvin järjestäytyneiden rikollisverkostojen paljastamisessa. Tällaisessa tapauksessa he joutuvat mitä suurimmalla todennäköisyydellä uudelleen samojen verkostojen uhreiksi.
<P>
Tässä yhteydessä on tarpeen korostaa Euroopan unionin toimintasuunnitelman merkitystä sekä ihmiskaupan vastaisia hyväksi todettuja lähestymistapoja, vaatimuksia ja menettelyjä, joita pidetään yleisesti merkittävinä edistysaskelina tällä alalla.
<P>
Haluan kuitenkin tuoda esiin mietinnön neljä ongelmallista piirrettä.
<P>
Vaikka kyse on äärimmäisen vakavasta rikollisuudesta, jäsenvaltioiden tilanne asiaa koskevan lainsäädännön ja sen täytäntöönpanon osalta on hyvin epätyydyttävä. Viisi jäsenvaltiota ei ole vielä ratifioinut kansainvälisen rikollisuuden vastaista Yhdistyneiden kansakuntien yleissopimusta ja sitä täydentävää Palermon pöytäkirjaa ihmiskaupan, erityisesti naisten ja lasten kaupan ehkäisemisestä, torjumisesta ja rankaisemisesta. Niinkin monta kuin kymmenen jäsenvaltiota ei ole vielä ratifioinut YK:n lapsen oikeuksien yleissopimuksen valinnaista pöytäkirjaa lapsikaupasta, lapsiprostituutiosta ja lapsipornografiasta.
<P>
Ainoastaan yksi maa on tähän päivään mennessä ratifioinut Euroopan neuvoston ihmiskaupan vastaisen yleissopimuksen, ja seitsemän jäsenvaltiota ei ole edes allekirjoittanut sitä. Sitoumusten noudattamisessa on ongelmia. Yhdessä jäsenvaltiossa ihmiskaupasta määrätään ainoastaan sakkorangaistus, toisessa jäsenvaltiossa ei ole mahdollista nostaa syytettä lapsikaupasta, jossa lapsia pakotetaan kerjäämään, koska varsinaista kerjäämistä ei pidetä rikoksena, ja joissakin jäsenvaltioissa oikeudellisia yhteisöjä ei voida asettaa syytteeseen tällaisista rikoksista. Täytäntöönpano on ongelmallista myös niissä jäsenvaltioissa, joissa kaikki keinot ovat käytössä esimerkiksi työlainsäädännön ja työsuojelutarkastusvirastojen ansiosta ja joissa ihmiskauppaa esiintyy tästä huolimatta.
<P>
Toinen vakava ongelma on epäonnistumisemme ehkäisevissä toimissa. Viittaan Unicefin tuoreimman raportin tyrmistyttävään havaintoon, jonka mukaan jopa 30 prosenttia lapsista jää rekisteröimättä. Nämä lapset samoin kuin katulapsetkin ovat helppoja uhreja rikollisille.
<P>
Kolmanneksi uhrien suojelu ei ole pelkästään humanitaarinen tehtävä. Europol on esittänyt vakuuttavaa näyttöä siitä, että ilman uhrien suojelua emme pysty tehokkaasti paljastamaan hyvin järjestäytyneitä rikollisverkostoja ja välittäjiä. Uhrien suojelun sijaan valitaan kuitenkin usein helpompi kriminalisoinnin tie.
<P>
Neljänneksi on ilmeistä, että ihmiskaupan tehokas torjuminen edellyttää jäsenvaltioiden, Europolin, Eurojustin, Frontexin, Unicefin ja muiden kansainvälisten järjestöjen, myös kansalaisjärjestöjen, välisen yhteistyön lujittamista. Uhrien tunnistamisen yhdennetyn menetelmän ja taustalla olevan rikollisuuden yhdenmukaisen määrittelyn avulla voitaisiin ymmärtää ratkaisevasti paremmin ongelman kehitystä ja laajuutta. Tällä hetkellä voimme työskennellä vain sellaisten arvioiden pohjalta, joita alan asiantuntijat pitävät täysin epäluotettavina. Rikollisilla on toistaiseksi jatkuva etumatka lainvalvontavirastoihin nähden.
<P>
Lopuksi haluan kiittää kollegojani, jotka ovat parantaneet tätä mietintöä. Vahvistan myös Helga Konradin, Etyjin entisen ihmiskaupan vastaisen erityisedustajan, jonkin aikaa sitten esittämän havainnon. Ihmiskauppaa koskeva ongelma on risteyskohdassa: me tiedämme siitä paljon, mutta epäröimme, haluammeko todella myös ryhtyä toimiin. Monet ovat sitä mieltä, että nyt on aika toteuttaa määrätietoisia toimia tämän vakavan, vaarallisen ja häpeällisen rikollisuuden torjumiseksi.
<SPEAKER ID="323" NAME="Franco Frattini" AFFILIATION="komission varapuheenjohtaja" LANGUAGE="EN">
Arvoisa puhemies, haluan aluksi kiittää esittelijää hyvin tärkeästä mietinnöstä. Ihmiskaupan torjuntaa koskeva eurooppalainen politiikka on paitsi Euroopan parlamentin myös Euroopan komission ensisijainen painopiste.
<P>
Ihmiskaupan torjuntatoimia on jatkettava ja lisättävä. Vaikka useita kansallisia ja kansainvälisiä aloitteita on tehty, niiden tulokset eivät ole verrattavissa tämän rikollisen ilmiön suunnattomaan laajuuteen. Viime joulukuussa hyväksytty eurooppalainen toimintasuunnitelma, jonka varmasti muistatte, muodostaa käytännön toimintakehyksen, jolla puututaan ihmiskaupan kaikkiin muotoihin.
<P>
Haluan korostaa joitakin painopisteitä, jotka ovat mielestäni välttämättömiä. Ensinnäkin on tärkeää, että jäsenvaltiot kiirehtivät oleskeluluvasta, joka myönnetään yhteistyötä toimivaltaisten viranomaisten kanssa tekeville kolmansien maiden kansalaisille, jotka ovat ihmiskaupanuhreja tai jotka ovat joutuneet laittomassa maahantulossa avustamisen kohteiksi, annetun direktiivin 2004/81/EY soveltamista. Direktiivissä säädetään erityisesti tuesta ja yhteiskuntaan sopeutumisesta, harkinta-ajasta ja oleskeluluvan myöntämisestä ihmiskaupan uhreille, ja siinä otetaan tässä yhteydessä huomioon myös vuonna 2005 tehty Euroopan neuvoston yleissopimus.
<P>
Tämän vuoksi on tärkeää varmistaa, että uhreihin sovelletaan harkinta-aikaa ja tukitoimia riippumatta heidän halukkuudestaan tai kyvystään tehdä yhteistyötä lainvalvontaviranomaisten kanssa ja että oleskeluluvan myöntämisen jälkeen uhreilla on pääsy työmarkkinoille sekä ammatilliseen ja yleissivistävään koulutukseen.
<P>
Mikä on tämänhetkinen tilanne? Se on valitettavasti hyvin ikävä. Tähän mennessä vain kaksi jäsenvaltiota on saattanut direktiivin osaksi lainsäädäntöään ja vain kuusi muuta jäsenvaltiota on toimittanut täytäntöönpanoaikeita koskevat ilmoituksensa Euroopan komission tutkittaviksi. Kahdeltatoista jäsenvaltiolta ei ole saatu mitään ilmoituksia. Kuten tiedätte, täytäntöönpanon määräaika umpeutui 6. elokuuta 2006, minkä vuoksi olen päättänyt aloittaa jäsenyysvelvoitteiden noudattamatta jättämistä koskevan menettelyn kaikkia niitä jäsenvaltioita kohtaan, jotka eivät ole vielä saattaneet tätä erittäin tärkeää EU:n direktiiviä osaksi kansallista oikeusjärjestystään.
<P>
Tukitoimien ja yhteiskuntaan sopeutumisen osalta on lisäksi korostettava säännöllisen yhteistyön tarvetta julkisten viranomaisten, lainvalvontaviranomaisten ja kansalaisjärjestöjen välillä. On mielestäni hyvin tärkeää, että julkiset viranomaiset ja yksityinen sektori tekevät tiivistä ja jatkuvaa yhteistyötä uhrien suojelemisen ja yhteiskuntaan sopeutumisen alalla.
<P>
Mitä tulee tutkimuksiin, Europolin tekemien aloitteiden perusteella olisi lujitettava kansainvälistä poliisiyhteistyötä jäsenvaltioiden erikoisyksikköjen välillä. Tuen ja kannatan kaikkien ihmiskaupan torjuntaan erikoistuneiden kansallisten yksikköjen välistä tehokkaampaa ja tiiviimpää yhteistyötä. Haluaisin kuitenkin esittää teille tästä asiasta yhden huomion. Syytteiden nostamisesta joudun valitettavasti toteamaan, että hyvin usein ihmiskaupan uhreja - esimerkiksi seksuaalisiin tarkoituksiin - hyväksikäyttäviä rikollisia vastaan nostetut syytteet ovat kovin heiveröisiä, ja niissä keskitytään ainoastaan prostituutioon liittyvään pelkkään hyväksikäyttöön sen sijaan, että syytteillä todella vähennettäisiin orjuuttavissa oloissa olevien uhrien määrää. Syyttäjäviranomaiset päättävät syytteiden nostamisesta, mutta toivon todella, että tuomioistuimet ja tuomarit ottavat tässä asiassa aiempaa tiukemman linjan. Tilanne on todellakin tämä.
<P>
Myös Euroopan komissiolla on painopisteitä. Olen päättänyt perustaa ihmiskauppaa käsittelevän asiantuntijaryhmän. Asiantuntijaryhmä käsittelee erityisesti indikaattoreita ja perusteita, joiden nojalla voidaan yksilöidä työvoiman hyväksikäyttöön suunnatun ihmiskaupan eri muotoja. Ehdotan vuoden 2007 alussa tähän liittyvää EU:n lainsäädäntöä sellaisille työnantajille määrättävistä seuraamuksista, jotka käyttävät hyväkseen laittomia työntekijöitä, joiden työskentelyolot ovat usein verrattavissa orjuuteen.
<P>
Laadimme lähiaikoina seksuaaliseen hyväksikäyttöön tarkoitetusta ihmissalakuljetuksesta kyselylomakkeen, jonka perusteella on tarkoitus arvioida, mitä vaikutuksia on uudella lainsäädännöllä, jolla kriminalisoidaan seksipalvelujen käyttö tapauksissa, joissa asiakas tietää palvelujen tarjoajan olevan ihmiskaupan uhri. Pidän näin ollen teille tästä kyselylomakkeesta tekemäni lupauksen.
<P>
Lisäksi on puututtava ihmiskaupan taustalla oleviin syihin, kuten köyhyyteen, työmahdollisuuksien puuttumiseen sekä sukupuoleen perustuvaan väkivaltaan ja syrjintään. Yksikköni isännöi piakkoin tätä aihetta käsittelevää yksiköiden välistä seminaaria, jossa keskitytään nimenomaan suurimpiin esiin tuleviin ongelmiin.
<P>
Viimeisenä kohtana on tietoisuuden lisääminen. Komissio kannattaa ihmiskaupan vastaisen päivän, joka olisi mahdollisesti 11. kesäkuuta, käyttöönottoa. Tällä aloitteella on tarkoitus lisätä ihmiskauppaan liittyvien ongelmien ja ihmiskauppaa torjuvien toimien näkyvyyttä. Se edellyttää julkisten elinten ja kansalaisyhteiskunnan välistä yhteistyötä, ja sen yhteydessä arvioidaan parhaillaan toteutettavien toimien laatua ja tehoa.
<SPEAKER ID="324" NAME="Simon Coveney " AFFILIATION="PPE-DE">
ulkoasiainvaliokunnan lausunnon valmistelija. - (EN) Arvoisa puhemies, haluan aluksi kiittää komission jäsentä erittäin myönteisestä puheenvuorosta ja kaikesta siitä, mitä hän tällä alalla tekee. Hän aikoo panostaa vakavissaan ihmiskaupan torjuntaan, mille on annettava tunnustus.
<P>
Haluan myös kiittää esittelijä Baueria hänen mietinnöstään. Mietintöä ei ole ollut helppo laatia, koska lopulliseen tekstiin oli sisällytettävä useiden eri valiokuntien erilaiset lausunnot. Vastasin ihmiskauppaa koskevasta ulkoasiainvaliokunnan lausunnosta, jossa keskitytään erityisesti tämän ongelman ulkosuhteita koskeviin näkökohtiin. Monet lausunnon kohdat ja suositukset on sisällytetty mietinnön tekstiin, ja kiitänkin esittelijä Baueria yhteistyöstä tässä asiassa.
<P>
Haluan kommentoida tänä iltana ensisijaisesti ulkosuhteisiin liittyviä kysymyksiä. Mietinnössä korostetaan, että jäsenvaltioiden on liityttävä kansainvälisiin sopimuksiin, jotta voidaan varmistaa, että nämä maat sitoutuvat myönteisesti puuttumaan ihmiskaupan eri muotoihin. Esimerkiksi Irlannin hallitus ei ole ratifioinut kansainvälisen rikollisuuden vastaista YK:n yleissopimusta eikä tätä yleissopimusta täydentävää pöytäkirjaa ihmiskaupan ehkäisemisestä, torjumisesta ja rankaisemisesta. Ihmiskaupan vastaisen yleissopimuksen ja pöytäkirjan on ratifioinut 121 valtiota eri puolilla maailmaa, mukaan lukien useimmat Euroopan maat, mutta seitsemän EU:n jäsenvaltiota ei ole vielä ratifioinut sitä, mitä ei voida hyväksyä.
<P>
Mietinnössä kehotetaan lisäksi EU:n jäsenvaltioita panemaan täytäntöön tilapäisiä oleskelulupia koskeva neuvoston direktiivi, jonka nojalla ihmiskaupan uhreille voidaan myöntää tilapäinen oleskelulupa. Tämä on ehdottoman välttämätöntä, jotta ihmiskaupan uhreja ei pidettäisi enää laittomina maahanmuuttajina, vaan heitä kohdeltaisiin hyväksikäytön uhreina. Näin myös kannustetaan uhreja ilmoittautumaan poliisille takaamalla heille myötätuntoinen ja oikeudenmukainen kohtelu.
<P>
Ulkoasiainvaliokunnan lausunnon keskeisenä vaatimuksena on, että neuvoston ja komission on tuotava ihmissalakuljetus säännöllisesti esiin kolmansien maiden kanssa käytävässä poliittisessa vuoropuhelussa. EU:n näiden maiden kanssa tekemiin sopimuksiin sisältyviä ihmisoikeuslausekkeita olisi tarvittaessa käytettävä ihmissalakuljetusta koskevien huolten esiintuomiseksi. Monilla maailman alueilla voidaan selvästi havaita, että hallitusten, kansainvälisten järjestöjen ja kansalaisjärjestöjen harjoittama painostus alkaa vaikuttaa ihmiskauppaa koskeviin asenteisiin. EU:n tehtävänä on lisätä nykyaikaiseen orjuuttamiseen perustuvan jatkuvan skandaalin näkyvyyttä kaikin keinoin.
<P>
Euroopan on toimittava esimerkillisesti, jotta se voi vaatia muuta maailmaa seuraamaan sen esimerkkiä. En ole vakuuttunut siitä, että EU:n hallitukset suhtautuvat tähän asiaan vakavasti, minkä komission jäsenen puheenvuoro vahvisti. Tilanteen on muututtava, ja tämä mietintö on askel oikeaan suuntaan.
<SPEAKER ID="325" NAME="Jean Lambert " AFFILIATION="Verts/ALE">
työllisyyden ja sosiaaliasioiden valiokunnan lausunnon valmistelija. - (EN) Arvoisa puhemies, minäkin haluan kiittää esittelijää hänen erinomaisesta työstään tämän mietinnön parissa. Kuten on jo todettu, laadin työllisyyden ja sosiaalivaliokunnan lausunnon, jossa keskityttiin niihin ihmisiin, jotka joutuvat ihmiskaupan uhreiksi nimenomaan työnteon tarkoituksessa. Pidin tämän mietinnön yhtenä myönteisenä puolena nimenomaan sitä, että siinä tunnustetaan ihmiskaupan taustalla olevat monenlaiset vaikuttimet.
<P>
Valiokuntani suhtautuu myönteisesti erityisesti ihmisoikeuksiin perustuvaan kokonaisvaltaiseen toimintatapaan ja katsoo, että erityistä huomiota on kiinnitettävä ihmiskaupan seurauksiin, kuten pakkotyöhön ja pakkopalvelujen teettämiseen, orjuuteen tai siihen verrattavissa oleviin käytäntöihin, aivan kuten komission jäsen totesi. Olemme saaneet aivan liian äskettäin näyttöä näistä orjuuteen verrattavista käytännöistä sellaisten työntekijöiden kohdalla, jotka eivät voi valita milloin, missä tai miten he tekevät työtä. Heillä ei ole mitään oikeuksia. Heillä on työsuhdemajoitus. Heitä hakataan, he eivät saa lääketieteellistä hoitoa eivätkä nestettä kuumuudessa ja joskus heidät jopa jätetään kuolemaan, kuten Morecombe Bayssa Yhdistyneessä kuningaskunnassa kävi.
<P>
Ihmiskaupan syiden ohella valiokunta tutki myös kysyntää ja havaitsi, että edullisten, ilman henkilöpapereita olevien ja mukautuvien työntekijöiden kysyntä Euroopan unionissa vaikuttaa osaltaan ihmiskaupan suosioon. Valiokunta katsoo, että tällaisen työvoiman saatavuus saattaa alentaa kustannuksia, mutta se tapahtuu ihmisarvon kustannuksella ja heikentää työmarkkinanormeja, terveys- ja turvallisuustoimia, oikeudenmukaista palkkausta sekä paikallisen ja/tai valtion tason tuloja verojen ja sosiaalimaksujen laiminlyönnin vuoksi.
<P>
Yhdymme mietinnössä esitettyyn näkemykseen, jonka mukaan meidän pitäisi tutkia esimerkiksi epäilyttäviä työvoimatoimistoja, jotka välittävät sekä EU:sta että kolmansista maista peräisin olevaa työvoimaa ja joista on tullut näiden orjuuteen verrattavissa olevien käytäntöjen suojaverho. Katsomme, että nykyistä työlainsäädäntöä on sovellettava ja tarkastuslaitoksista saatava tieto on verkostoitava, jotta se on poliisitiedustelun ulottuvilla ja jotta ihmiskauppa voidaan lopettaa tai sitä voidaan estää. Pidämme lisäksi tässä yhteydessä tärkeänä näiden laitosten henkilökunnan koulutusta.
<P>
Tunnustamme sellaisen hyvän yrityskäytännön tärkeyden, jossa kaikki osapuolet pyrkivät aidosti täyttämään velvoitteensa, ja tunnustamme myös verkostojen, ammattiliittojen ja kunniallisten yritysten arvokkaan työn ihmiskaupan torjumisessa ja uhrien tukemisessa.
<P>
Henkilökohtaisesti olen hyvin tyytyväinen niihin toimiin, joita komission jäsen kertoi aikovansa toteuttaa tilapäisten oleskelulupien alalla. Olen hyvin pahoillani esimerkiksi kotimaani toimintavasta, koska siellä kohdellaan uhreja ensisijaisesti laittomina maahanmuuttajina eikä uhreina, kuten jäsen Coveney totesi. Poliisi kertoo, että karkotetut joutuvat usein uudelleen ihmiskaupan uhreiksi ja siten noidankehään, eikä heitä kohdella tuntevina yksilöinä tai mahdollisina tietolähteinä.
<P>
Olen erittäin tyytyväinen komission jäsenen toteamuksiin ja tähän mietintöön ja odotan, että niiden perusteella toteutetaan määrätietoisia toimia.
<SPEAKER ID="326" NAME="Maria Carlshamre " AFFILIATION="ALDE">
naisten oikeuksien ja sukupuolten tasa-arvon valiokunnan lausunnon valmistelija. - (EN) Tämä mietintö syntyi työjärjestyksen 47 artiklan mukaisen, kansalaisvapauksien sekä oikeus- ja sisäasioiden valiokunnan ja naisten oikeuksien ja sukupuolten tasa-arvon valiokunnan tehostetun yhteistyön tuloksena. Olen näin ollen osittain vastuussa tästä mietinnöstä ja erityisesti niistä osista, joissa käsitellään naisten ja tyttöjen joutumista ihmiskaupan uhreiksi seksuaalista hyväksikäyttöä varten.
<P>
Seitsemäntoista vuotta on tyypillisen ihmiskaupan uhrin ikä. Tyypillinen uhri on nuori tyttö, joka päätyy Saksaan, Itävaltaan tai Alankomaihin ilotaloon tai niin sanottuun seuralaispalveluun.
<P>
Seitsemäntoista vuotta parlamentti on keskustellut ja laatinut asiakirjoja ihmiskaupasta. Sanotaan, että meidän olisi pitäydyttävä parlamentin tähänastisessa työssä. Minä sen sijaan kehotan meitä luopumaan toiveajattelusta, tyhjänpäiväisistä puheista ja päätöslauselmista ja aloittamaan tämän ongelman ratkaisemisen käytännössä.
<P>
Aivan ensin meidän on määriteltävä vihollisemme. Se on järjestäytynyt rikollisuus. Sinä aikana kun me olemme vain keskustelleet, rikolliset ovat siirtyneet aseiden ja huumausaineiden kaupasta tuottavampaan toimintaan, ihmiskauppaan seksiteollisuutta varten. Ihmiset ovat kauppatavaraa. Ihmiset ovat kaupan. Kyse on vakiintuneista markkinoista, joilla alastomia nuoria tyttöjä myydään eniten tarjoaville. Kyse on nuorista, jotka myydään 17-vuotiaina ja joille ei enää 20-vuotiaina ole käyttöä, minkä vuoksi heidät hylätään oman onnensa nojaan. Olen tavannut heitä ja kuunnellut uskomattomia kauhutarinoita siitä, kuinka heidät on raiskattu 14 kertaa päivässä. Haluammeko lopettaa tämän vai haluammeko vain jatkaa puhumista? Tämä järjestäytyneen rikollisuuden ala elää sellaisten tavallisten miesten tarpeista, jotka kuvittelevat olevansa oikeutettuja ostamaan nuoren naisten ruumista mahdollisimman halpaan hintaan.
<P>
Jotkut pitävät naisilla ja tytöillä käytävää ihmiskauppaa seksuaalista hyväksikäyttöä varten rikollisena mutta pitävät prostituutiota pelkästään aikuisten välisenä liiketoimintana. Kuitenkin Saksassa, Itävallassa ja Alankomaissa, joissa prostituutio on laillista, yli 90 prosenttia seksiteollisuudessa työskentelevistä naisista on kotoisin ulkomailta. Miten voitte tietää, että tyttö toimii prostituoituna omasta tahdostaan? Miten voitte tietää, ettei hän hymyile vain siksi, että joku uhkaa hänen perhettään hänen kotimaassaan, ellei hän tottele? Jos pidätte prostituutiota vain yhtenä ammattina muiden joukossa, miksi ette haluaisi oman tyttärenne toimivan tässä ammatissa? Tai oman vaimonne? Myös miesten halukkuus seksin ostamiseen edistää ihmiskauppaa.
<P>
Jos olette samaa mieltä kanssani siitä, että ihmiskauppaan on puututtava, pyydän teitä äänestämään huomenna tarkistuksia 23, 24 ja 25 vastaan.
<P>
Komission jäsen Frattini, olen hyvin kiitollinen tekemästänne työstä, mutta odotan edelleen tutkimusta siitä, miten prostituutiota koskeva lainsäädäntö vaikuttaa ihmiskaupan uhrien määrään Euroopassa. Tällaista tutkimusta tarvitaan parhaiden käytäntöjen yksilöimiseksi.
<SPEAKER ID="327" NAME="Carlos Coelho">
PPE-DE-ryhmän puolesta. - (PT) Ihmiskauppa on nykyaikainen orjuuden muoto. Se ei ole tuore ilmiö. Sen mittasuhteet ovat kasvaneet viime vuosina hälyttävän suuriksi. Esimerkiksi Kansainvälisen työjärjestön arvioiden mukaan noin 2,5 miljoonaa ihmistä joutuu tekemään pakkotyötä eri puolilla maailmaa.
<P>
Kyse on jo kolmanneksi tuottoisimmasta salakuljetuksen muodosta huumausaineiden ja aseiden jälkeen. Kuten edelliset puhujat ovat todenneet, ihmiskauppa ilmenee seksuaalisena hyväksikäyttönä ja hyväksikäyttöä muistuttavina työoloina, kotiapulaisten pakottamisena työhön, laittomina adoptioina, kerjäämiseen pakottamisena ja elinkauppana.
<P>
Ihmiskaupan torjuminen on näin ollen ensisijaista sekä yhteisössä että kansainvälisellä tasolla. Euroopan kansanpuolueen (kristillisdemokraatit) ja Euroopan demokraattien ryhmä haluaa kiittää esittelijä Baueria erinomaisesta mietinnöstä. Olemme samaa mieltä siitä, että ihmiskaupan tehokas torjuminen edellyttää johdonmukaista yhteisön politiikkaa, joka kattaa kaikki kysymyksen näkökohdat, myös alkuperä-, kauttakulku- ja kohdemaihin liittyvät kysymykset, värvääjät ja hyväksikäyttäjät sekä muut välittäjät, asiakkaat ja edunsaajat. Uhreja ja silminnäkijöitä on suojeltava ja ehkäiseviä strategioita on edistettävä.
<P>
Ihmiskauppa on kestämätöntä, ja sitä edistävät lain porsaanreiät on poistettava. Lainsäädännön on oltava selkeää ja laaja-alaista, se on pantava täytäntöön ja sen noudattamista on valvottava asianmukaisesti kaikissa jäsenvaltioissa. On luotava lainsäädäntöperusta, jolla edistetään kansainvälistä yhteistyötä. Olen tyrmistynyt, että useiden kansainvälisten välineiden, kuten YK:n yleissopimusten, ratifiointi ja täytäntöönpano on vienyt niin paljon aikaa. Kehotan jäsenvaltioita, jotka eivät ole vielä ratifioineet niitä, toteuttamaan tarpeelliset toimet mahdollisimman pian. Kiitän tässä yhteydessä komission jäsentä Frattinia huomautuksista, joita hän esitti tänään täällä parlamentissa ja jotka koskivat niiden jäsenvaltioiden rankaisemista, jotka eivät ole saattaneet yhteisön direktiivejä ajoissa osaksi kansallista oikeusjärjestystään.
<SPEAKER ID="328" NAME="Inger Segelström">
PSE-ryhmän puolesta. - (SV) Arvoisa puhemies, arvoisa komission jäsen Frattini, hyvät kollegat, hyvät kuulijat, haluan aluksi kiittää esittelijä Baueria erinomaisesta mietinnöstä ja kansalaisvapauksien sekä oikeus- ja sisäasioiden valiokuntaa rakentavasta yhteistyöstä, jota se on tehnyt naisten oikeuksien ja sukupuolten tasa-arvon valiokunnan kanssa. Haluan kiittää myös komission jäsentä Frattinia.
<P>
Niiden kahden vuoden aikana, joina olen ollut Euroopan parlamentin jäsen, ihmiskauppa on saanut näkyvän aseman poliittisella asialistalla paitsi Euroopan parlamentissa myös jäsenvaltioissa ja Euroopan kansalaisten keskuudessa. Tämä on hyvä alku. Olen hyvin tyytyväinen, että voimme yhdessä tuomita ihmiskaupan samoin kuin tuomitsimme jalkapallon maailmanmestaruuskilpailujen yhteydessä ilmenneen ihmiskaupan. Olen tyytyväinen, että otamme nyt huomioon myös ihmiskaupan muut näkökohdat ja olemme yhtä mieltä siitä, että kyse on orjakaupan nykyisestä muodosta, jonka uhreista ainakin 80 prosenttia on naisia ja lapsia.
<P>
Minua huolestuttaa se, ettei ole selvitetty, mitä naisille ja lapsille tapahtuu sen jälkeen, kun he ovat tosiasiassa saapuneet EU:hun. Ei ole hyötyä paheksua rajat ylittävää ihmiskauppaa, ellei nähdä sitä tai haluta puhua siitä, mitä EU:hun saapumisen jälkeen tapahtuu. Seksipalvelujen ostajat ostavat naisia ja lapsia sattumanvaraisesti yhtä sattumanvaraisilta EU:n markkinoilla. Tapaamani naiset, jotka ovat joutuneet ihmiskaupan uhreiksi, ovat kertoneet, että heidät on ostettu ja myyty prostituoiduiksi ja että heitä on myyty asiakkaille useissa EU:n jäsenvaltioissa päivästä päivään läpi vuoden. Tämä on ollut mahdollista, koska me täällä EU:ssa emme vieläkään uskalla puhua näistä naisista ja lapsista, jotka elävät paraikaa keskuudessamme. On asennemuutoksen aika. Seuraavaksi on hankittava lisää tietoa. On pöyristyttävää, että 50 prosenttia prostituoiduiksi myydyistä on lapsia. Meidän olisi syytä hävetä joka päivä sitä, ettemme tee enempää, koska me EU:ssa olemme vastuussa lasten oikeuksista.
<P>
Voin ylpeänä kertoa, että Euroopan parlamentin sosialidemokraattinen ryhmä on yhtä mieltä siitä, miten se haluaa edetä tässä asiassa. Haluamme asettaa tavoitteita, toteuttaa tutkimuksia ja hankkia lisää tietoa. Sen jälkeen voimme luultavasti sopia siitä, mitä toimia tarvitaan lyhyellä ja pitkällä aikavälillä. Jos muut poliittiset ryhmät haluavat tietää, mitä me teemme, voin kertoa, että valmistelemme keskusteluja niistä mahdollisista tavoista, joilla voidaan lopettaa ihmiskauppa jäsenvaltioissa esimerkiksi prostituution laillistamisen kautta tai seksipalvelujen oston kieltävän lain kautta, kuten Ruotsissa on tehty. Miksi Euroopan kansanpuolueen (kristillisdemokraatit) ja Euroopan demokraattien ryhmä pelkää tieteellisiä tutkimuksia? Tähän kysymykseen haluaisin vastauksen.
<P>
Pelkkä ihmiskaupan vastustaminen tänä iltana merkitsee ainoastaan sitä, että Euroopan parlamentti on huolissaan asiasta. Panemme kuitenkin päämme pensaaseen emmekä ota vastuuta siitä, mitä tapahtuu kaikille niille naisille ja lapsille, joita keskuudessamme parhaillaan hyväksikäytetään. Monet sanovat, että EU:ssa vain puhutaan silloin, kun pitäisi asettaa käytännön tavoitteita. Pyydän tämän vuoksi yhdessä PSE-ryhmän kanssa, että EU asettaa tavoitteeksi ihmiskaupan uhreiksi joutuvien ihmisten määrän puolittamisen kymmenessä vuodessa.
<P>
PSE-ryhmä kannattaa myös tarkistuksia 1-22 ja perustelukappaletta P koskevaa tarkistusta. Äänestämme tyhjää perustelukappaleesta O, koska emme ota yksittäiseen tutkimukseen kantaa puolesta taikka vastaan. Tarkistuksesta 25 ryhmämme jäsenet äänestävät kukin oman päätöksensä mukaisesti. Itse äänestän 1 kohdan a l alakohdan puolesta ja tarkistusta 25 vastaan sen poliittisen kokemuksen perusteella, jota on saatu Ruotsissa seksikauppaan ja prostituutioon sovelletusta lähestymistavasta. Nyt on tärkeintä pyrkiä vähentämään ihmiskaupan määrä puoleen ja toteuttaa suunniteltu tutkimus EU:ssa vuonna 2007. Haluan kiittää kaikkia kansalaisia tästä keskustelusta. Haluan lisäksi kiittää kaikkia niitä, jotka ovat osallistuneet keskusteluun täällä parlamentissa, myös puhemiestä ja komission jäsentä Frattinia.
<SPEAKER ID="329" NAME="Margrete Auken">
Verts/ALE-ryhmän puolesta. - (DA) Arvoisa puhemies, en aio pitää kirjoittamaani puheenvuoroa, koska monet niistä asioista, jotka aioin sanoa, on jo sanottu. Tämä on hyvä keskustelu, jossa on tärkeää korostaa sitä, että sen aiheena oleva asia on ratkaistava sekä ratifioimalla yleissopimukset että puuttumalla suureen sosiaaliseen epätasa-arvoon. Yleissopimusten ratifiointi ei kuitenkaan riitä. Niitä on myös noudatettava. Voin sanoa, että jo pelkästään Tanskan kaltaisessa maassa osoitetaan aivan liian vähän varoja seksikaupan torjuntaan. Tutkimuksia ei tehdä riittävästi, ja kaupan uhreina olevat naiset karkotetaan maasta jo 30 päivän kuluttua. Tämä aika ei riitä tarvittavan avun hankkimiseen tai ongelman hoitamiseen. Päädymme näin pohtimaan, johtuuko tämä siitä, että me todellisuudessa hyväksymme naisiin ja lapsiin kohdistuvan ihmiskaupan. Itse asiassa olen tässä yhteydessä samaa mieltä ruotsalaisten kanssa siitä, että käytäntö on osoittanut, että kun markkinat ovat olemassa, on aivan liian helppo hyväksyä niillä harjoitettava toiminta ja luonnollisesti näin helpottaa myös rikollisten toimia. Rikollisten on hyvin helppo päästä uhriensa kanssa jo toimiville markkinoille, ja ennen kuin tähän asiaan puututaan, en usko, että ihmiskaupasta voidaan aidosta päästä eroon.
<P>
Meidän on käytävä tätä keskustelua, koska on äärimmäisen tärkeää saada jotain aikaan tässä asiassa. Kuten totesin, haluan henkilökohtaisesti osoittaa tukeni Ruotsin ehdotukselle, mutta olen täysin avoin myös muille ehdotuksille, kunhan vahvistamme, että ratifioinnin lisäksi tarvitaan asennemuutos. Sen lisäksi on varattava varoja todellisen avun tarjoamiseen, koska ennen kuin näin tapahtuu, meillä ei ole mitään muuta kuin sanahelinää, kuten ruotsalainen kollegani totesi ennen puheenvuoroani. Hienoimmatkaan tavoitteet eivät auta ihmiskaupan uhreja, jollei tavoitteiden tukena ole asianmukaisia valtuuksia, poliittista tahtoa ja toimia. Toivon, että olemme tästä kaikki samaa mieltä.
<SPEAKER ID="330" NAME="Bairbre de Brún">
GUE/NGL-ryhmän puolesta. - (Puhuja puhui iiriksi.)
<P>
(EN) Arvoisa puhemies, haluan kiittää esittelijää Edit Baueria merkittävästä työstä, jonka perusteella on laadittu useita ehdotuksia, jotka sisältyvät suosituksiin ihmiskaupan torjuntaan sovellettavasta kokonaisvaltaisesta toimintatavasta. Koska tämä ongelma kasvaa jatkuvasti, tarvitaan kokonaisvaltaista toimintatapaa, jossa otetaan täysimääräisesti huomioon ehkäisevien toimien ja kysynnän vähentämisen merkitys.
<P>
Suhtaudun myönteisesti mietinnössä EU:n jäsenvaltioille ja neuvostolle esitettyyn kehotukseen lujittaa tätä asiaa koskevaa lähestymistapaa, joka perustuu ihmisoikeuksiin, sukupuolten tasa-arvoon ja uhrikeskeisyyteen. On erittäin tärkeää, että ihmiskauppaa käsitellään ihmisoikeuskysymyksenä sen sijaan, että sitä pidettäisiin lähinnä rajavalvontaan liittyvänä kysymyksenä. Ihmiskaupassa on ensisijaisesti kyse hyväksikäytöstä, ei laittomasta maahanmuutosta. On kestämätöntä, ettei kaikissa maissa ole säädetty ihmiskaupan uhreja koskevista oleskeluluvista, ja joissakin maissa, joissa sääntelyä on, se on liitetty uhrien yhteistyötä poliisin kanssa koskevaan sääntelyyn. Kaikki uhrit eivät luonnollisesti kykene antamaan hyödyllisiä tietoja. He ovat liian traumatisoituneita siihen.
<P>
Minäkin suhtaudun myönteisesti komission jäsenen tänä iltana esittämiin huomautuksiin. Mielestäni niissä korostuu se, että hallitusten, myös omani, on vihdoin ryhdyttävä toimiin.
<P>
Mietintöön sisältyy tärkeitä toimenpiteitä, joilla suojellaan uhreja, ja siinä havainnollistetaan, missä laajuudessa näitä toimenpiteitä tarvitaan. Toimenpiteet on toteutettava ja niitä on rahoitettava osana, itse asiassa merkittävänä osana, kaikkia toimintasuunnitelmia ja niiden toteutusta. Olen samaa mieltä muiden puhujien kanssa siitä, että yleissopimusten ratifiointi on hyvä asia ja että toimintasuunnitelmat ovat hyvä asia, mutta todellisuudessa tarvitaan toimia, jotta tässä asiassa voidaan onnistua.
<P>
Ihmiskaupan uhrien tunnistaminen on luonnollisesti erittäin tärkeää, jotta voidaan varmistaa, että he saavat tarvitsemansa palvelut. Tämän vuoksi on tärkeää kouluttaa työntekijöitä, jotka kohtaavat ilman henkilöpapereita olevia maahanmuuttajia. Mietinnön mukaan on myös tarpeen toteuttaa toimia, joilla varmistetaan paitsi seksuaalisesti hyväksikäytettyjen myös hyväksikäytetyn työvoiman ja muiden ihmiskaupan uhrien suojelu.
<P>
Jäsenvaltioiden hallitusten on näin ollen ymmärrettävä, että ihmiskaupan torjuntaan kuuluvat olennaisesti toimet, joilla vahvistetaan työntekijöiden oikeuksia ja suojellaan siten siirtotyöläisiä. Meidän on myös perehdyttävä ihmiskaupan vastaista toimintaa koskevaan Euroopan neuvoston yleissopimukseen ja ratifioitava kansainvälinen yleissopimus siirtotyöläisten ja heidän perheenjäsentensä oikeuksien suojelusta. Myös tämän on oltava keskeinen osa ihmiskaupan torjuntaa.
<SPEAKER ID="331" NAME="Irena Belohorská" AFFILIATION="NI">
(SK) Suhtaudun myönteisesti tähän tärkeään mietintöön ja haluan myös ilmaista kiitokseni esittelijä Edit Bauerille hänen työstään. Olen iloinen, että ihmisoikeuksien alivaliokunta hyväksyi osan esittämistäni tarkistuksista, joiden uskon parantaneen tämän mietinnön laatua.
<P>
Ihmiskauppa on yksi monimutkaisimmista, parhaiten organisoiduista ja kannattavimmista rikollisuuden aloista. Tämä ongelma ei kosketa pelkästään kehitysmaita vaan myös Euroopan unionia. Korostin tarkistuksissani sitä, että useimmat seksuaalisen hyväksikäytön ja ihmiskaupan uhreista ovat alaikäisiä, jotka muodostavat kaikkein uhanalaisimman väestönosan. Esimerkiksi lapsen suostumusta prostituutioon ei voida pitää samanlaisena kuin aikuisen, joka tuntee toimiensa seuraukset. Useita tämän alan kansainvälisiä sopimuksia on allekirjoitettu. Monet valtiot eivät ole kuitenkaan ratifioineet niitä, ja ne, jotka ovat ratifioineet, eivät ole noudattaneet niitä, minkä vuoksi kyseisistä asiakirjoista on tullut merkityksettömiä.
<P>
Vaikka monien valtioiden välisissä kansainvälisissä konferensseissa kaikki ovat samaa mieltä siitä, että kaikkien kannattamat yleissopimukset on todella pantava täytäntöön, tällaiset pyrkimykset häviävät usein konferenssin viimeisenä päivänä ja tilanne säilyy ennallaan. Sen lisäksi että keskitytään asiakas-uhri-suhteeseen, on tarpeen kiinnittää huomiota työnantajiin erityisesti niissä maissa, joissa ei vaadita viisumia. Alkuperä-, kauttakulku- ja kohdemaiden on tehtävä yhteistyötä. On tarpeen valvoa työvoimatoimistojen, myös pelkästään kausityövoimaa palkkaavien työvoimatoimistojen, toimintaa ja luotettavuutta.
<P>
Yrityksiä, jotka käyttävät ihmiskaupan avulla saatavaa halpaa työvoimaa, on rankaistava äärimmäisen ankarasti. Seksipalveluja tarjoavissa laitoksissa tehtävät tarkastukset eivät riitä. Olisi toivottavaa, että rikoslainsäädännössä säädettävien rangaistusten ohella käytössä olisivat myös hallinnolliset tarkastukset. Poliittisia oikeuksia käsittelevien kansalaisjärjestöjen saatavilla on usein moninkertaisesti enemmän rahoitusta kuin kansalaisjärjestöillä, jotka käsittelevät ihmiskaupan tai naisten oikeuksien kaltaisia asioita. Surullista kyllä, tämä tuntuu näkyvän myös maiden omissa painopisteissä.
<SPEAKER ID="332" NAME="Kinga Gál" AFFILIATION="PPE-DE">
(HU) Arvoisa puhemies, esitän kiitokseni esittelijä Edit Bauerille siitä, että hän on käsitellyt tätä surullista ja erittäin vakavaa asiaa hyvin ammattitaitoisesti ja omistautuneesti. Voimme vain tukea hänen työtään huomisessa äänestyksessä. Kiitokset kuuluvat myös komission jäsenelle Frattinille vastaavan kaltaisesta sitoutumisesta tähän asiaan. Sitä nimittäin tarvitaan, kun otetaan huomioon, että ihmiskauppa ja erityisesti naisilla ja lapsilla käytävä kauppa, on kasvanut 1990-luvun jälkeen yhdeksi maailman hälyttävimmistä ilmiöistä.
<P>
Jokainen on epäilemättä kuullut kyseessä olevat hämmästyttävät luvut - olemme kuulleet ne tänään ja keskustelleet niistä tänään. Olin erityisen murheellinen siksi, että 40-50 prosenttia kaikista uhreista on lapsia. Unicefin arvioiden mukaan miljoona lasta jää vuosittain kiinni kansainvälisen lapsikaupan yhteydessä.
<P>
Yksi ongelman syy on alkuperämaiden toivoton tilanne. Meidän on kuitenkin ymmärrettävä, että kaupan tärkein edistäjä on kysyntä. Ihmiskauppiaat eivät pystyisi toimimaan, ellei isäntämaissa olisi suurta hyväksikäytettäviin naisiin ja lapsiin kohdistuvaa eli halpaan työvoimaan kohdistuvaa kysyntää.
<P>
Sillä, että käytännössä koko maailma tuomitsee lasten seksuaalisen hyväksikäytön tai orjuuttamisen ja että yksittäisten maiden poliisivoimat pyrkivät aktiivisesti paljastamaan pedofiilirinkejä, ei ole mitään merkitystä, jos ihmiskauppa pysyy suurelta osin kansainvälisenä. Meidän on tämän vuoksi vahvistettava rajat ylittävää yhteistyötä voidaksemme suojella uhreja, saattaaksemme rikolliset tehokkaammin oikeuden eteen ja työstääksemme laaja-alaisia ehkäiseviä toimintamalleja.
<P>
Ihmiskauppa on tällä hetkellä voimakkaimmin kasvava rikollisuuden ala Euroopan unionissa. Naisiin ja lapsiin kohdistuvan ihmiskaupan torjunta on myös moraalinen asia, ja meidän velvollisuutemme on epäilemättä estää tällainen kauppa. On ikävää havaita, että Euroopan parlamentissa keskustellaan tästä asiassa tyhjien penkkirivien keskellä, koska mielestäni tämä kysymys koskee jollain tasolla kaikkia, sillä myös omat lapsemme ovat vaarassa.
<SPEAKER ID="333" NAME="Francisco Assis" AFFILIATION="PSE">
(PT) Ihmiskauppa on vastenmielistä rikollisuutta, jossa ihmisluontoa halvennetaan hyvin salakavalalla tavalla. Siitä on valitettavasti tullut järjestäytyneen kansainvälisen rikollisuuden yksi kannattavimmista muodoista. Se kohdistuu satoihintuhansiin ihmisiin eri puolilla maailmaa ja erityisesti heikoimpiin ja köyhimpiin ihmisiin sekä naisiin ja lapsiin.
<P>
Tämän vitsauksen torjumisen olisi oltava välitön tavoitteemme. Jotta siinä voidaan onnistua, kansainvälistä yhteistyötä on lisättävä tutkinnan, tietojenvaihdon, uhrien tunnistamisen, lain noudattamisen valvonnan ja yhteiskuntaan sopeuttamisen aloilla. Tämän vuoksi niiden jäsenvaltioiden, jotka eivät ole vielä näin tehneet, on vauhditettava monien allekirjoitettujen kansainvälisten yleissopimusten ratifiointi- ja täytäntöönpanoprosessia, sillä nämä sopimukset voivat olla ratkaisevia tämän kammottavan rikollisuuden asteittaisessa hävittämisessä.
<P>
Myös EU:n on lujitettava sitoutumistaan, edistettävä aloitteita, joilla puututaan tämän häpeällisen kaupan syihin, ja tuettava heikommassa asemassa olevia maita, joista suurin osa ihmiskaupasta on lähtöisin.
<P>
Keskustellessamme tästä asiasta täällä parlamentissa meidän on ennen kaikkea tiedostettava, että yhteinen tehtävämme ihmiskaupan torjunnassa on äärimmäisen vaikea. Meidän on tehtävä itsellemme selväksi, että taistelemme ihmisarvon puolesta. Hyvät kuulijat, tätä kiireellisempää asiaa ei näin ollen olekaan.
<SPEAKER ID="334" NAME="Leopold Józef Rutowicz" AFFILIATION="NI">
(PL) Arvoisa puhemies, ihmiskaupan torjunta on 2000-luvun suuri haaste. Kansainväliset ja kansalliset elimet ovat allekirjoittaneet useita julistuksia, yleissopimuksia ja lakeja ja toteuttavat useita toimintasuunnitelmia puolustaakseen ihmisarvoa ja torjuakseen ihmiskauppaa. Kuten esittelijä huomautti, näillä toimintasuunnitelmilla voidaan rajoittaa ihmiskauppaa sen laajassa merkityksessä, mutta niillä ei poisteta ihmiskaupan syitä.
<P>
Syihin kuuluvat työttömyys, nälänhätä, monia yhteiskunnan osia koetteleva köyhyys, korkeat välilliset työvoimakustannukset ja äärimmäinen voitontavoittelu. Nämä syyt kannustavat laittomaan työhön ja saavat paikallisyhteisöt sulkemaan silmänsä orjatyövoimalta (tästä on esimerkkinä Italiassa Foggian kaupunkia ympäröivää aluetta koskeva tapaus), seksuaaliselta hyväksikäytöltä, etnisiltä yhteenotoilta ja sodilta.
<P>
Tämän mietinnön pohjalta voitaisiin laatia ohjelma, jolla edistetään taloudellisia, lainsäädännöllisiä ja poliittisia toimia sekä koulutusta, tiedottamista ja institutionaalisia toimia. Tällaisen ohjelman avulla voitaisiin vähentää ihmiskauppaa, joka on demokratian ja ihmisarvon periaatteiden vastaista.
<SPEAKER ID="335" NAME="Hubert Pirker" AFFILIATION="PPE-DE">
(DE) Arvoisa puhemies, arvoisa komission jäsen, esittelijä Bauerin mietintö tarjoaa paitsi syvällisen analyysin järkyttävästä tilanteesta myös laaja-alaisia ehdotuksia siitä, miten ihmiskauppaa - järjestäytyneen rikollisuuden yhtä julkeinta alaa - torjuvia strategioita voidaan soveltaa menestyksekkäästi. Ehdotukset koskevat muun muassa lainsäädäntökehyksen ja kansallisen ja EU:n tason hyvin moninaisten toimenpiteiden parempaa yhteensovittamista, ja niissä otetaan huomioon myös toimet, joita kysynnän vähentäminen ja uhrien suojeleminen edellyttävät.
<P>
Vaikka kannatan näitä ehdotuksia, ehdotan muutaman kohdan tarkistamista siten, että niissä kuvattaisiin yksityiskohtaisesti toimenpiteet, joita jäsenvaltiot toteuttavat uhrien suojelemiseksi muun muassa työmarkkinoille pääsyn, majoituksen saatavuuden ja koulutukseen pääsyn aloilla siitä riippumatta, haluaako kyseinen uhri tehdä yhteistyötä viranomaisten kanssa. Näillä aloilla jäsenvaltioiden olisi toteutettava asianmukaisia toimia uhrien suojelemiseksi. Näillä toimilla ei pidä kuitenkaan syöstä uhreja entistä tiukemmin ihmiskauppiaiden käsiin.
<P>
Olen erityisen kiitollinen komission jäsenelle Frattinille hyvin määrätietoisista toimista, joiden vaikutukset ovat pitkäaikaisia, ja tuen voimakkaasti häntä, kun hän uhkaa nyt seuraamuksilla niitä jäsenvaltioita, jotka eivät ole vielä panneet täytäntöön asiaa koskevia direktiivejä, säädöksiä ja kansainvälisiä yleissopimuksia eivätkä ole saattaneet niitä osaksi kansallista oikeusjärjestystään. Näiden jäsenvaltioiden asenne on yksinkertaisesti kestämätön, ja jäsenvaltioiden on nyt vastattava toimillaan YK:n ja Euroopan unionin asettamiin vaatimuksiin.
<SPEAKER ID="336" NAME="Andrzej Jan Szejna" AFFILIATION="PSE">
(PL) Arvoisa puhemies, haluan aivan ensimmäiseksi kiittää esittelijää, joka on käsitellyt hyvin tärkeää, sosiaalipoliittisesti erittäin merkityksellistä kysymystä.
<P>
Ihmiskauppa on maailmanlaajuinen ongelma ja nykyaikana esiintyvä orjuuden muoto, joka rikkoo perusluonteisia ihmisoikeuksia. Tämän ilmiön erityisen murheellinen puoli on naisiin ja lapsiin kohdistuva ihmiskauppa. Haluan keskittyä puheenvuorossani ilmiön taloudellisiin näkökohtiin.
<P>
On syytä korostaa, että ihmiskaupan ylläpitävinä voimina ovat sekä kysyntä että tarjonta. Joissakin kehitysmaissa, joiden sosiaalinen ja taloudellinen kehitystaso on erilainen kuin Euroopan unionissa, näkymät taloudellisen ja sosiaalisen tilanteen parantumiseksi ovat heikot, ja köyhyys lisääntyy. Nämä tekijät myötävaikuttavat tilanteeseen, jossa rikollisjärjestöjen on helppo hankkia hyötyjä ihmiskaupan avulla.
<P>
Meidän olisi kuitenkin otettava huomioon, että myös edullisten, ilman henkilöpapereita olevien ja mukautuvaisten työntekijöiden kysyntä Euroopan unionissa edistää laitonta ihmiskauppaa, koska käyttämällä tällaista työvoimaa voidaan alentaa kustannuksia. Tämä tapahtuu kuitenkin ihmisarvon kustannuksella ja heikentää työoloja, terveyttä ja turvallisuutta ja oikeudenmukaisuutta, ja siitä aiheutuu paikallisia ja kansallisia tulonmenetyksiä maksamattomien verojen ja sosiaaliturvamaksujen vuoksi.
<P>
Ihmiskauppa on nopeimmin kasvava järjestäytyneen rikollisuuden ala Euroopan unionissa. Ihmiskauppaa rajoittavilla toimilla ei ole toistaiseksi saavutettu tuntuvia tuloksia.
<P>
Tämän ilmiön torjuminen on ilmeisen vaikeaa, mutta Euroopan unionin on toteutettava määrätietoisia toimia. Tämän vuoksi meidän olisi mielellämme hyväksyttävä käsiteltävänämme oleva mietintö, jossa ehdotetaan kokonaisvaltaista toimintatapaa, ja ehdotettu toimintasuunnitelma.
<SPEAKER ID="337" NAME="Ivo Belet" AFFILIATION="PPE-DE">
(NL) Arvoisa puhemies, arvoisa komission jäsen, naiset ja lapset ovat suurimmassa vaarassa joutua ihmiskaupan uhreiksi, ja on valitettavaa, että urheilumaailmaa joudutaan moittimaan tästä asiasta. Ammattilaistoimintaa harjoittavat urheilujärjestöt houkuttelevat yhä enemmän yhä nuorempia pelaajia, erityisesti Afrikasta, siitä yksinkertaisesta syystä, että heille täytyy maksaa vain vähän, jos lainkaan. Nämä pelaajat usein vain hylätään oman onnensa nojaan, ja he jäävät tämän jälkeen maan alle. Tähän asiaan kiinnitetään liian vähän huomiota.
<P>
Vaadimme mietintöluonnoksessa, joka käsittelee ammattilaisjalkapallon tulevaisuutta Euroopassa, komissiota puuttumaan tähän asiaan ihmiskaupan torjuntaa koskevan neuvoston puitepäätöksen yhteydessä. Arvoisa komission jäsen, koska tässä päätöksessä ei epäröidä todeta sitä, että lasten hyväksikäyttö on rangaistavaa, haluamme, että jäsenvaltiot koventavat siitä langetettavia rangaistuksia. Haluan muistuttaa teitä tässä yhteydessä sopimuksista, jotka tehtiin Eurooppa-neuvoston huippukokouksessa Haagissa kaksi vuotta sitten. Eurooppa-neuvosto suositteli tuolloin sellaisen eurooppalaisen suunnitelman laatimista, jonka perusteella voidaan kehittää ihmiskaupan ehkäisemistä ja torjuntaa koskevat yhteiset vaatimukset, parhaat käytännöt ja muut vastaavat toimet.
<P>
Joudun kertomaan komission jäsenelle Frattinille, että tämä asia on pian entistäkin kiireellisempi ja pakottavampi, koska jotkut ammattilaistoimintaa harjoittavat jalkapalloseurat aikovat kiertää ja horjuttaa niin sanottua home-grown-sääntöä, joka velvoittaa käyttämään paikallisia pelaajia, ja houkutella Länsi-Eurooppaan tai ylipäänsä Eurooppaan entistä nuorempia pelaajia. Tässä yhteydessä Eurooppaan muuttaa usein kokonaisia perheitä, joista monet jätetään myöhemmin täysin oman onnensa nojaan.
<P>
Haluan lisäksi todeta, että tuemme sataprosenttisesti UEFA:n jo noudattamaa home-grown-sääntöä, koska se edistää nuorten jalkapalloilijoiden valmentamista. Lisäksi parlamentin valiokunnissa käytyjen alustavien keskustelujen perusteella näyttää siltä, että tämä sääntö saa laajan kannatuksen parlamentissa. Mitä tahansa teemmekin, meidän on estettävä home-grown-säännöstä aiheutuvien riskien aliarviointi. Tämän vuoksi kehotan teitä tukemaan tarkistusta, jonka olen tästä asiasta esittelijän kanssa jättänyt. Osoitan sanani luonnollisesti parlamentin jäsenten lisäksi myös komissiolle ja sen jäsenille.
<SPEAKER ID="338" NAME="Justas Vincas Paleckis" AFFILIATION="PSE">
- (LT) Haluan kiittää esittelijää hänen tekemästään äärimmäisen tärkeästä työstä.
<P>
Eurooppa on ollut pitkään ylpeä siitä, että orjuus hävitettiin täältä aiemmin kuin mistään muusta maanosasta. Valitettavaa kyllä, orjuus on palaamassa takaisin Eurooppaan uusissa muodoissa, jotka ovat yhtä paheksuttavia kuin vanhatkin ja jotka tuovat mukanaan ylenkatsomista, hätää ja, ironista kyllä, myös käsittämättömän suuria voittoja.
<P>
Mitä meidän olisi tehtävä aivan ensimmäiseksi? Meidän olisi parannettava EU:n ja kaikkien naapurivaltioiden toimien yhteensovittamista, poistettava lainsäädännön aukot, joiden ansiosta rikolliset voivat kiertää lainsäädäntöä rangaistuksetta, jopa toimitettava Euroopan parlamentin kaikille jäsenille eräänlainen musta lista kaikista niistä valtioista, jotka eivät ole ratifioineet ihmiskauppaa koskevia Yhdistyneiden Kansakuntien yleissopimuksia, ja annettava EU:n toimielimille ja elimille menettelytapasääntöjä koskeva luonnos, joka voisi olla hyödyllinen myös joillekin parlamentin jäsenille.
<P>
Meidän on tiedotettava kansalaisille, erityisesti EU:n uusien jäsenvaltioiden kansalaisille, selkeästi ihmiskauppiaiden uhriksi joutumisen vaarasta. Ihmiskauppiaiden uhreilla on oltava paitsi rohkeutta myös oikeus ottaa yhteyttä valtion laitoksiin ilman pelkoa karkottamisesta.
<SPEAKER ID="339" NAME="Puhemies">
Keskustelu on päättynyt.
<P>
Äänestys toimitetaan huomenna klo 12.00.
<P>
Kirjallinen lausuma (työjärjestyksen 142 artikla)
<SPEAKER ID="340" NAME="Alessandro Battilocchio" AFFILIATION="NI">
(IT) Toimin demokratiaa ja ihmisoikeuksia koskevan rahoitusvälineen yhteydessä kehitysyhteistyövaliokunnan lausunnon valmistelijana ja tein yhteistyötä ulkoasiainvaliokunnan jäsenten kanssa. Valiokuntamme on äänestänyt sen tarkistuksen puolesta, jolla sisällytetään lähes pelkästään naisia ja lapsia koskevan ihmiskaupan torjunta kyseisestä välineestä rahoitettaviin hankkeisiin, jotta voidaan auttaa ensisijaisesti ihmiskaupan lähtömaita torjumaan tätä häpeällistä ilmiötä.
<P>
Edes muutamat hyvin kohdennetut hankkeet eivät kuitenkaan riitä torjumaan ongelmaa, jonka uhreina on vuosittain miljoonia ihmisiä, etupäässä naisia, teini-ikäisiä tyttöjä ja lapsia. Tämän vitsauksen poistamiseksi on muodostettava lainsäädäntökehys, jossa säädetään prostituutiosta, jäsenvaltioiden välisestä tiiviistä yhteistyöstä ja ennen kaikkea yhteistyöstä useimpien uhrien lähtömaiden kanssa sekä erityisen ankarista rangaistuksista niille, jotka edesauttavat ihmiskauppaa. Meidän on myös toteutettava voimakas, asenteisiin vaikuttava tiedotuskampanja kaikkien niiden eurooppalaisten keskuudessa, jotka edistävät ihmiskauppaa pääasiassa seksiturismin kautta.
<P>
Haluan lopuksi ilmaista tukeni valiokunnan ehdotuksille toimista, joilla uhreja kannustetaan tulemaan esiin ja paljastamaan kauppiaansa ja joilla uhreja sopeutetaan eurooppalaiseen yhteiskuntaan.
