<CHAPTER ID="002">
Maidontuotannon kriisi (keskustelu)
<SPEAKER ID="006" NAME="Puhemies">
(FR) Esityslistalla on seuraavana keskustelu Paolo De Castron maatalouden ja maaseudun kehittämisen valiokunnan puolesta komissiolle laatimasta suullisesta kysymyksestä maidontuotannon kriisistä - B7-0208/2009).
<SPEAKER ID="007" NAME="Paolo De Castro" LANGUAGE="IT">
Arvoisa puhemies, arvoisa komission jäsen, hyvät kollegat, maidontuotantoa koettelee parhaillaan viime vuosikymmenien syvin ja vakavin kriisi: maidon hinnanlaskusta ja maitoalan yleisestä markkinakriisistä on nyt tullut huolenaihe kaikkialla Euroopassa. Tämä on vaikean taloustilanteen aiheuttama suhdannekriisi, joka on alentanut maidonkulutusta ja pysäyttänyt markkinat sekä kääntänyt tuottajahinnat jyrkkään laskuun.
<P>
Maidon tuottajahinnat ovat romahtaneet kaikkialla, ja Euroopan unionissa keskihinta on 24 senttiä litralta. Monien talouden toimijoiden tilanne on vielä vaikeampi, sillä heidän saamansa litrahinta jää alle 20-21 sentin, vaikka tuotantokustannukset nousevat vähintään 40 senttiin litralta.
<P>
Huolestuttavia merkkejä on saatu myös muiden tuotteiden, kuten viljan, oliiviöljyn sekä hedelmien ja vihannesten markkinoilta. Tässä asiassa on tärkeintä hyödyntää edelleen kaikkia käytettävissä olevia keinoja markkinoiden vakauttamiseksi ja kulutuksen kääntämiseksi nousuun, mutta samalla on voitava suunnata katse tulevaisuuteen toteuttamalla keskipitkän ja pitkän aikavälin toimia ja tehdä kaikki mahdollinen, jotta löydetään oikeudenmukaisia ja kestäviä ratkaisuja hintavaihtelujen riskin minimoimiseksi.
<P>
Edellä esitettyjen seikkojen perusteella maatalouden ja maaseudun kehittämisen valiokunta on tukenut komission ehdotuksia voin ja rasvattoman maitojauheen interventiojakson jatkamisesta ja hyväksynyt ne, kuten 2. syyskuuta äänestyksessä saavutettu yksimielisyys osoittaa. Mielestämme nämä ehdotukset eivät kuitenkaan riitä lievittämään maitoalan kriisin vakavia seurauksia. Tästä syystä maatalouden ja maaseudun kehittämisen valiokunta on Euroopan komission ehdotuksen hyväksymisen yhteydessä hyväksynyt myös minun ehdotukseeni tehdyn tarkistuksen, joka koskee juuston yksityisen varastoinnin tuen ottamista uudelleen käyttöön. Kyseinen tuki lakkautettiin yhteisen maatalouspolitiikan (YMP) terveystarkastuksen mukaisesti marraskuussa 2008.
<P>
Arvoisa puhemies, arvoisa komission jäsen, minulla on kunnia toimia maatalousvaliokunnan puheenjohtajana, ja tämä yksimielinen päätös edusti sen jäsenten pohjimmiltaan yhdenmukaisia näkemyksiä ja oli haluamamme vahva kannanotto neuvoston ja komission suuntaan nyt, kun Euroopan maataloudelle äärimmäisen tärkeän alan asema on vaakalaudalla.
<P>
Tämä on ensimmäinen merkittävä ilmaus myönteisestä johtajuudesta, jota Euroopan parlamentti haluaa osoittaa valmistautuessaan yhteispäätösmenettelyn käyttöön myös maatalousasioissa. Sen lisäksi tällä toimenpiteellä voidaan tarjota välitöntä apua maidontuottajille, jotka yrittävät selviytyä yhä vaikeammilla markkinoilla ja ilmeisen jyrkästä myynnin laskusta.
<P>
Näillä alustavilla toimilla, joista tänään äänestämme, ei kuitenkaan riittävästi tueta vaikeuksissa olevia tuottajia, ja siksi maatalousvaliokunta kehottaa suullisessa kysymyksessä ja päätöslauselmassa, josta valmistaudumme äänestämään, Euroopan komissiota ottamaan käyttöön uusia ja tehokkaita toimenpiteitä kriisin torjumiseksi ja maitoalan tukemiseksi.
<P>
Haluamme rohkaista ja samalla tukea Euroopan komissiota päätöksentekoprosessissa, joka koskee välttämättömiä toimia EU:n maidontuotannon kriisin ratkaisemiseksi lopullisesti. Näin ollen toivomme, että komissio vastaa tyhjentävästi kysymyksiimme ja suhtautuu vakavasti ehdotuksiimme, jotta toimielinten välinen yhteistyö tuottaa Euroopan maatalouden kannalta hyödyllisiä tuloksia, ja osoittaa yhteisvastuullisuutta tarjoamalla käytännön tukea vaikeuksissa oleville eurooppalaisille maanviljelijöille, jotka tänään tarvitsevat apuamme.
<SPEAKER ID="008" NAME="Mariann Fischer Boel">
komission jäsen. - (EN) Arvoisa puhemies, haluaisin käyttää hieman enemmän puheaikaa kuin minulle myönnetyt kolme minuuttia, sillä mielestäni kolmessa minuutissa ei todellakaan ehdi käsitellä näin tärkeää ja vakavaa kysymystä.
<P>
Aluksi haluan todeta olevani erittäin tyytyväinen maatalousvaliokunnan esittämiin kysymyksiin, sillä niiden ansiosta minulla on erinomainen tilaisuus tehdä selkoa jo toteutetuista toimista.
<P>
Haluan myös kiittää parlamenttia työstä, jota se parhaillaan tekee maitoalalla. Olemme kaikki sitoutuneet löytämään ratkaisuja, niin te kuin minäkin.
<P>
Kaikki eivät ole samaa mieltä suosittelemistani ratkaisuista, mutta uskon vahvasti näiden ratkaisujen toimivuuteen nyt ja tulevaisuudessa, ja ne ovat myös sellaisia poliittisia ratkaisuja, joiden takana voimme seistä.
<P>
Paolo De Castro pyysi valiokunnan nimissä komissiota kertomaan tämänhetkisistä toimistaan. Ensimmäinen hyvä uutinen on suotuisa hintakehitys. Yhden kuukauden aikana esimerkiksi voin hinnat nousivat Ranskassa 4 prosenttia, Saksassa 8 prosenttia ja Yhdistyneessä kuningaskunnassa jopa enemmän.
<P>
Myös rasvattoman maitojauheen hinta nousi Ranskassa ja Saksassa 4 prosenttia ja kaikkialla Euroopassa keskimäärin 2-3 prosenttia.
<P>
Maidon keskihinnat ovat nousseet, ja Albert Deß kertoi minulle juuri tänä aamuna, että spot-markkinahinnat ovat joillakin alueilla nousseet 30 senttiin.
<P>
Juuston interventio-ostojen voidaan havaita lähes loppuneen, sillä markkinahinta on interventiohintaa korkeampi, mikä on toinen myönteinen merkki.
<P>
Emme ole vielä saavuttaneet tavoitettamme, mutta suunta on oikea. Siksi suhtaudun nyt luottavaisemmin kuin koskaan siihen, että alusta saakka noudattamamme toimintamalli on juuri oikea.
<P>
Tunnette komission toiminnan keskeiset osatekijät. Olemme hyödyntäneet kaikkia saatavilla olevia markkinatoimenpiteitä, ja tähän aiomme käyttää noin 600 miljoonaa euroa 12 kuukauden aikana.
<P>
Komissio on ilmoittanut jäsenvaltioille mahdollisuudesta aloittaa suorien tilatukien maksaminen viljelijöille 1. joulukuuta sijasta jo 16. lokakuuta, ja vuoden 2003 uudistuksen mukaisesti päätimme irrottaa lypsylehmäpalkkion - vuotuiset 5 miljardia euroa - tuotannosta ja siirtää sen suoraan tilatukijärjestelmään.
<P>
Lisäksi elvytyspaketilla ja terveystarkastuksen yhteydessä tehdyillä päätöksillä myönnetään vielä 4,2 miljoonaa euroa, jotta voidaan vastata maitoalan rakenneuudistuksen kaltaisiin uusiin haasteisiin. Kaikki tämä toteutetaan tietenkin maaseudun kehittämispolitiikan mahdollistamien toimien lisäksi.
<P>
Totean ainoastaan selvyyden vuoksi Paolo De Castrolle, että juuston interventio lakkautettiin vuonna 1994. Luullakseni tässä täytyy olla jokin sekaannus intervention ja yksityisen varastoinnin välillä, sillä yksityinen varastointi lakkautettiin terveystarkastuksen yhteydessä tehdyillä päätöksillä.
<P>
Kuten totesin, nykyinen toimintamallimme vaikuttaa toimivalta. Siksi olen vakaammin kuin koskaan päättänyt, että emme tulevaisuudessa palaa takaisin toimintatapoihin, jotka vahingoittaisivat EU:n maitoalaa pitkällä aikavälillä ja tekisivät tuottajien tilanteesta täysin ennakoimattoman.
<P>
Terveystarkastusta koskevan päätöksen pyörtäminen ei toisin sanoen ole mahdollista, ja Eurooppa-neuvostossa kokoontuneet valtionpäämiehet nimenomaan pyysivät, etten tekisi sitä.
<P>
Näin ollen ehdotusta kiintiöjärjestelmän säilyttämisestä vuoden 2013 jälkeen ei käsitellä. Kiintiöiden jäädyttämistä ei käsitellä, eikä myöskään palaamista määrättyjen vanhentuneiden ja kalliiden mutta tehottomien markkinavälineiden käyttöön. Näitä aiheita ei käsitellä.
<P>
Tämä ei todellakaan tarkoita, että työmme olisi menettelytapojen osalta jo päättynyt. Mielestäni nyt on lisätoimien aika. Meidän on toimittava tämän vuoden heinäkuussa annetun maitoalan kertomuksen mukaisesti, käytettävä siinä esitettyjä toimenpiteitä ja sitten päätettävä muista pidemmän aikavälin toimista.
<P>
Aloittaisin kertomuksen käsittelyn tarkastelemalla ensiksi valtiontukea. Kertomuksessa esitettiin ajatus, että jäsenvaltiot voisivat myöntää tuottajille enintään 15 000 euron suuruista tilapäistukea kriisiä koskevien tilapäisten puitteiden mukaisesti. Komissio on itse asiassa jo tehnyt tästä aloitteen ja aikoo muuttaa sääntöjä lähiviikkoina.
<P>
Toinen näkökohta on menettelyjen tehostaminen maitoalan hintakehityksen mukaisesti. Tällä hetkellä maito ei varsinaisesti kuulu yhteisestä markkinajärjestelystä annetun asetuksen 186 artiklan soveltamisalaan, jonka nojalla komissio voi markkinahäiriöiden sattuessa nopeasti toteuttaa toimivaltaansa kuuluvia tilapäistoimia. Siksi ehdotan, että sisällytämme maitoalan 186 artiklan soveltamisalaan ja saamme siten tulevaisuudessa mahdollisuuden nopeisiin toimiin, jos maitoalalla ilmenee vakavia ongelmia.
<P>
Esimerkiksi äskettäiselle intervention jatkamiselle tarvittiin neuvoston hyväksyntä, ja myös parlamentti äänesti siitä, mutta jos maitoala olisi otettu 186 artiklan soveltamisalaan, olisimme voineet toimia välittömästi.
<P>
Yleisesti ottaen todettakoon, että voisimme lähes välittömästi ottaa käyttöön kysyntää lisääviä toimenpiteitä ja/tai rajoittaa maidon kaupan pitämistä, ja kaikki nämä tilapäistoimet toteutettaisiin vain sillä edellytyksellä, että käytössä olisi tarvittava rahoitus.
<P>
Kertomuksen kolmas käsiteltävä kohta koskee jäsenvaltioiden ostojärjestelmiä. Rakenteita voidaan uudistaa myös siten, että jäsenvaltiot ostavat tuottajilta kiintiöitä ja siirtävät ne kansalliseen varantoon.
<P>
Kuten tiedätte, kansallisen varannon lasketaan tavallaan kuuluvan jäsenvaltioiden kokonaiskiintiöön, joten jos yksittäinen tuottaja ylittää kiintiönsä, mutta jäsenvaltioiden kokonaiskiintiö - kansallinen varanto mukaan luettuna - ei ylity, lisämaksua ei tarvitse maksaa.
<P>
Aion ehdottaa, että kansalliseen varantoon sisältyviä ostettuja kiintiöitä ei lasketa mukaan kansalliseen kiintiöön silloin, kun päätetään mahdollisesta lisämaksun korottamisesta tai sen perimisestä maataloustuottajilta.
<P>
Jos lisämaksu kuitenkin peritään, voitaisiin ostettua kiintiötä vastaava osa siinä tapauksessa käyttää rakenneuudistuksiin. Tämä saattaa kuulostaa hieman monimutkaiselta, mutta on tosiasiassa erittäin tehokas väline.
<P>
Kaikki tässä vaiheessa toteuttamamme toimet vaikuttavat markkinoihin lähes välittömästi, mutta myös keskipitkän ja pitkän aikavälin toimia on ryhdyttävä toteuttamaan. Haluan tässä yhteydessä kiittää Ranskaa ja Saksaa niiden ajatuksista ja eri vaihtoehtojen valmistelussa annetusta panoksesta.
<P>
Ensimmäinen pidemmän aikavälin kysymys koskee maidontuottajien ja maitoteollisuuden sopimussuhteiden hyödyntämistä maitomarkkinoiden tarjonnan ja kysynnän tasapainottamiseen.
<P>
Mielestäni tämä on kiintiöjärjestelmää huomattavasti parempi toimintamalli, joka on jo käytössä osassa Euroopan unionia.
<P>
Maidontuottajilla ja meijereillä on selvät sopimukset, jotka poistavat monia epävarmuustekijöitä. Toisaalta jotkut jäsenvaltiot eivät yksinkertaisesti hyödynnä tätä mahdollisuutta, mutta siihen saadaan muutos suunnittelemalla sopimussuhteita koskeva säädöskehys ja turvaamalla samalla ehdottomasti oikeudenmukainen kilpailu.
<P>
Toinen pitkän aikavälin kysymys koskee voimatasapainoa, ja tiedätte, että olemme keskustelleet tästä monta kertaa. Meidän on kyettävä selvittämään, missä kohdassa koko alkutuottajasta supermarketeihin ulottuvaa ketjua lisäarvo katoaa.
<P>
Käsittelemme myös markkinoiden tulevaisuutta, ja totean lopuksi, että mielestäni tuotantokustannusten ja innovaatioiden suhteen voidaan tehdä vielä paljon.
<P>
Jotta kaikkia näitä keskipitkän ja pitkän aikavälin suunnitelmia käsiteltäisiin asianmukaisesti, haluan perustaa jäsenvaltioiden ja komission asiantuntijoista koostuvan työryhmän, jotta he voivat paneutua näihin kysymyksiin perinpohjaisesti.
<P>
Minulle maitoalan markkinoiden ongelma ei ole vain komission ja jäsenvaltioiden välinen asia. Itse asiassa myös parlamentilla on tärkeä tehtävä, ja odotan innolla tämänpäiväistä keskustelua tästä keskeisestä kysymyksestä.
<P>
Kiitos kärsivällisyydestänne.
<SPEAKER ID="009" NAME="Albert Deß">
PPE-ryhmän puolesta. - (DE) Arvoisa puhemies, arvoisa komission jäsen, hyvät kollegat, on tietenkin äärimmäisen hankalaa tiivistää tätä ongelmaa kahteen minuuttiin, mutta yritän tehdä sen luettelomaisesti.
<P>
Maitoala on vaikeuksissa. Monet maidontuottajat katsovat jopa olemassaolonsa olevan uhattuna. Tärkein syy tähän on maitotuotteiden myynnin romahtaminen. Komission olisi todellakin pitänyt toimia nopeammin tässä asiassa.
<P>
Mielestäni olisi myös ollut suositeltavampaa tehostaa menekinedistämistoimia kuin lisätä interventiota, kuten voirasvan uudelleenkäyttöä jäätelön valmistuksessa. Kun voin hinta viime vuonna nousi lyhyeksi ajaksi yli 4 euroon, suuri osa jäätelönvalmistajista lopetti voirasvan jalostamisen. Tunnen Saksaa koskevat luvut, joista ilmenee, että elintarviketeollisuus jättää nyt jalostamatta noin 100 000 tonnia rasvaa, mikä vastaa miljoonaa tonnia maitoa. Myyntiä on yritettävä jälleen piristää, jotta nämä määrät saadaan poistettua markkinoilta.
<P>
Haluan kiittää niitä ryhmiä, jotka ovat auttaneet yhteisen päätöslauselman laatimisessa. Valitettavasti Vihreät / Euroopan vapaa allianssi -ryhmä ei osallistunut tähän keskusteluun.
<P>
Arvoisa komission jäsen, 40 jäsenen allekirjoittamassa ylimääräisessä ehdotuksessa, joka jätetään käsiteltäväksi, vaadimme vähämerkityksisten tukien lisäämistä lyhyellä aikavälillä, sillä siten saataisiin tilaisuus auttaa erityisesti pieniä maidontuottajia. Olisi järkevää ottaa käyttöön myös varhaiseläkkeitä koskevaa sääntelyä. Tunnen monia 58-vuotiaita maanviljelijöitä, jotka haluaisivat jäädä lähiaikoina eläkkeelle. Tätä varten tarvittaisiin asianmukaista sääntelyä.
<P>
Arvoisa komission jäsen, haluan kiittää teitä vilpittömästi työstänne. Pyytäisin teitä antamaan asianmukaisia säädöksiä maidontuottajien aseman parantamiseksi. Ehkä saatte vielä mahdollisuuden korjata tilanteen lähitulevaisuudessa.
<P>
(Puhemies keskeytti puhujan.)
<SPEAKER ID="010" NAME="Luis Manuel Capoulas Santos" LANGUAGE="PT">
Arvoisa komission jäsen, komissiolta ja neuvostolta on kestänyt kauan reagoida maitoalan vakavaan kriisiin. Siitä olemme kaikki yhtä mieltä. Alan hirvittävä tilanne edellyttää nopeita ja päättäväisiä toimia, sillä muuten tuhannet tuottajat eri puolilla Eurooppaa ovat vaarassa joutua perikatoon.
<P>
Poliittinen ryhmäni on tehnyt hartiavoimin töitä, jotta voisimme saavuttaa tänään käsiteltävässä päätöslauselmassa esitetyn kompromissin. Arvoisa komission jäsen, toivottavasti pidätte ehdotuksia huomionarvoisina, sillä ainoastaan tarjontaa vähentävät toimet ja samanaikainen kysynnän piristäminen mahdollistavat markkinatasapainon palauttamisen ja tuottajahintojen nostamisen kannattavalle tasolle.
<P>
Valitettavasti kompromissiin ei sisältynyt korotettujen kiintiöiden tilapäinen poistaminen tai tuotannon vähentämisestä maksettavan tilapäisen palkkion käyttöönotto. Ehdottamamme toimenpiteet ovat kuitenkin hyödyllinen keino edistää kriisin nopeampaa ratkaisemista. Arvoisa komission jäsen, teidän tehtävänne on toteuttaa ne asianmukaisesti.
<SPEAKER ID="011" NAME="George Lyon">
ALDE-ryhmän puolesta. - (EN) Arvoisa puhemies, kuten olemme muilta puhujilta kuulleet, maitoala on kriisissä. On selvää, että toimia tarvitaan alan vaikean tilanteen helpottamiseksi, mutta haluan selvästi korostaa, että tämä on lyhytaikainen kriisi, joka edellyttää komissiolta päätöslauselmassa esitettyjä lyhyen aikavälin markkinatoimenpiteitä.
<P>
On myös tehtävä selväksi, että eurooppalaiset kuluttajat ovat liian kauan joutuneet maksamaan huonosti toimivasta maatalouspolitiikasta, joka on jättänyt sekä tuottajat että kuluttajat pulaan. Kriisiä ei saisikaan käyttää tekosyynä sille, että torjumme suunnitellut lisäuudistukset ja YMP:n vapauttamisen. Siksi olemme jättäneet käsiteltäväksi tätä asiaa koskevia tarkistuksia, ja olen tyytyväinen tukeenne tässä asiassa.
<P>
Haluamme myös komission keskittyvän markkinoiden kuntoonpanoon, mikä on selvästi epäonnistumassa. Kuluttajat häviävät, koska he jäävät ilman maidon hinnanlaskusta saatavia hyötyjä. Tuottajat häviävät, koska he eivät saa oikeudenmukaista osuutta maidon vähittäismyyntihinnasta. Arvoisa komission jäsen, olemme tyytyväisiä komission tutkimuksiin, jotka koskevat elintarvikeketjua, mutta haluamme teidän menevän pitemmälle.
<P>
Sitoudutteko toimiin, joilla tehdään loppu supermarketien harjoittamasta monopoliaseman väärinkäytöstä. Sitoudutteko kilpailukykyisiin markkinoihin, jossa tuottaja saa kohtuullisen osuuden tuotosta, ja toimiviin maitomarkkinoihin, jossa tuottajia kohdellaan reilusti ja kuluttajalle taataan kohtuulliset hinnat?
<P>
Arvoisa komission jäsen, odotan vastaustanne.
<SPEAKER ID="012" NAME="José Bové">
Verts/ALE-ryhmän puolesta. - (FR) Arvoisa puhemies, arvoisa komission jäsen, hyvät kollegat, jo kuukausien ajan karjankasvattajat ovat varoittaneet komissiota ja neuvostoa kriisin vakavuudesta. Maaseudulta on hävinnyt kymmeniätuhansia työpaikkoja. Euroopan unioni luotti maailmanlaajuisen kysynnän kasvuun. Sen asiantuntijat erehtyivät pahan kerran. Nykyisellä rahoitus- ja talouskriisillä on välittömiä vaikutuksia maatalouteen ja kulutukseen.
<P>
Maataloudesta vastaavan komission jäsenen Mariann Fischer Boelin päätös korotettujen kiintiöiden säilyttämisestä ja neuvoston toive niiden purkamisesta vuoteen 2015 mennessä ärsyttävät maidontuottajia. Ajat ovat muuttuneet. EU:n politiikkaa on mukautettava uuteen globaaliin toimintaympäristöön. Tuottajien maidosta saama hinta ei kata tuotantokustannuksia. Jotkut pienet tuottajat häviävät jopa 30 senttiä maitolitraa kohti. Vuoden lopussa monet heistä ovat jääneet kokonaan vaille tuloja tai jopa menettäneet rahaa. Kuten alueviranomaisilta kuulimme, jotkut heistä menevät nykyään jopa niin pitkälle, että riistävät itseltään hengen.
<P>
Euroopan unionin on nopeasti toteutettava merkittäviä toimia tämän ennennäkemättömän kriisin ratkaisemiseksi. Vetoamme tänä iltana kokoontuviin valtioiden ja hallitusten päämiehiin, jotta he varautuisivat ottamaan maidontuotannon kriisin G20-maiden kokouksen asialistalle ja siten toteuttamaan asianmukaisia tukitoimia karjankasvattajien hyväksi.
<P>
Euroopan unionin on lisättävä maitotilojen neuvotteluvalmiuksia, jotta ne eivät enää jää elintarviketeollisuuden sanelupolitiikan armoille. Sen pitäisi myös perustaa turvaverkko kannattavien hintojen takaamiseksi, jotta ne eivät koskaan laskisi alle tuotantokustannusten. Euroopan unionin on lakkautettava vientitukiohjelmansa. Se on juuri sitonut valtaisat 480 miljoonaa euroa myydäkseen ylijäämänsä halpaan hintaan maailmanmarkkinoilla, ja varat on hyväksytty useiden sekä oikeistoa että vasemmistoa edustavien parlamenttiryhmien tuella. Se tuhoaa satojatuhansia maatalousalan työpaikkoja etelässä ja pakottaa häikäilemättä tuottajat muuttamaan pois tiloiltaan tai siirtymään ulkomaille.
<P>
Euroopan unionin on ennen muuta leikattava heti EU:n maitokiintiöitä tuntuvasti, jopa 5 prosenttia. Tämä on tehtävä kääntäen verrannollisesti pienten tuottajien toimittamaan määrään nähden, jotta tarjonnan ja kysynnän tasapaino saadaan nopeasti palautettua. Vastuuntunnotonta politiikkaa ei voida hyväksyä. Sillä on hirvittävät seuraukset työllisyydelle ja maankäyttösuunnitelmille.
<P>
Eurooppaa ei ole ilman pieniä tuottajia.
<SPEAKER ID="013" NAME="James Nicholson">
ECR-ryhmän puolesta. - (EN) Arvoisa puhemies, olen vakaasti sitä mieltä, että komissio ryhtyi tätä ongelmaa koskeviin toimiin aivan liian myöhään. Se istui liian kauan toimettomana, ja monet tuottajat ovat kärsineet siitä katkerasti. Voimme joko päättää auttaa maitoalaa tai antaa tuottajien lopulta luopua elinkeinostaan. Sitten voimme turvautua ulkomaiseen tuontiin kaikkine siihen liittyvine ongelmineen.
<P>
Arvoisa komission jäsen, kannatan tulevaisuudesta esittämiänne huomautuksia, mutta en ole tyytyväinen lyhyen aikavälin suunnitelmiinne. Mielestäni meidän on lisättävä lyhyen aikavälin toimia auttaaksemme maitoalaa selviytymään nykyisestä kriisistä. Lyhyen aikavälin toimenpiteet edellyttävät välitöntä toimintaa.
<P>
Muistan tietenkin aikaisemmat maitojärvet ja voivuoret, enkä halua niitä takaisin. En usko kenenkään maitoalalla haluavan palata silloiseen tilanteeseen: en tuottajan enkä jalostajien enkä myöskään komission tai parlamentin jäsenten. Siihen emme halua palata, mutta nähdäkseni yksi suurimmista ongelmista on nykyään se, että vaikka maidon tuottajahinta on laskenut rajusti, kuluttajat maksavat maidosta lähes saman verran kuin aikaisemmin.
<P>
Tilanne ei ratkea ennen kuin supermarketien valta saadaan kuriin tällä alalla. Ne on saatava hallintaan. Tarvitsemme oikeusasiamiehen, jonkun, joka kertoo supermarketeille, että ne ylittävät valtuutensa, huijaavat ihmisiä, ryöstävät tuottajia ja menettelyllään pakottavat heidät lopettamaan toimintansa.
<SPEAKER ID="014" NAME="Ilda Figueiredo">
GUE/NGL-ryhmän puolesta. - (PT) Arvoisa puhemies, jälleen kerran voin vain pahoitella neuvoston näkökantoja ja sitä, mitä komission jäsen juuri äsken täällä totesi. Hän torjuu itsepäisesti asian perinpohjaisen selvittämisen eikä myönnä, että maitokiintiöiden poistamisesta tehtyjä päätöksiä on syytä tarkastella uudelleen. Sen sijaan hän haluaa jatkaa maitoalan sääntelyn purkamista vastoin tuottajien etuja.
<P>
Siksi haluamme ehdottomasti tukea vaatimusta kiintiöjärjestelmän säilyttämisestä, vaikkakin mukautettuna, jotta kiintiöt saadaan vastaamaan kunkin maan tarpeita, sekä hylätä kiintiöiden korottamisen 1 prosentilla vuoteen 2015 saakka. Eikö arvoisa komission jäsen katso, että maitoalan ollessa näin vakavissa vaikeuksissa on alan sääntelyn purkamisen ja kansainvälisen kaupan vapauttamisen sijasta tärkeämpää tukea jäsenvaltioiden maataloutta ja maitoalaa maaseudun aseman ja työntekijöiden oikeuksien parantamiseksi? Eikö hänen mielestään ole tärkeintä perustaa yhteisöön erityinen maitoalan tukirahasto, josta hyötyisivät kaikkein vaikeimmassa asemassa olevat tuottajat ja maat, sekä määritellä uusia liha- ja maidontuotannon tukimuotoja? Mielestäni se on välttämätöntä.
<SPEAKER ID="015" NAME="Giancarlo Scotta'">
EFD-ryhmän puolesta. - (IT) Arvoisa puhemies, hyvät kollegat, haluan korostaa varauksellista suhtautumistani ehdotukseen, joka koskee voin ja rasvattoman maitojauheen interventiojakson 2009-2010 jatkamista, sillä ehdotus uhkaa muuttaa nykyistä markkinakriisiä varten suunnitellut lyhyen aikavälin toimenpiteet rakennepoliittisiksi toimiksi, jotka itse asiassa palauttaisivat maidontuotannon siihen asemaan, jossa se oli ennen kiintiöiden käyttöönottoa.
<P>
Jotta markkinatoimenpiteet olisivat tasapuolisempia eikä etuja annettaisi pelkästään voin ja rasvattoman maitojauheen tuotantoon osallistuville jäsenvaltioille, vaadin yhteisön tuen palauttamista pitkän kypsymisajan vaativan juuston yksityiselle varastoinnille.
<P>
Lopuksi haluan kiinnittää huomionne maitotuotteiden alkuperä- ja tuotemerkintöjä koskevaan kysymykseen ja tuotteiden jäljitettävyyteen. Tämä vaatimus tulee suoraan yhä suuremmalta joukolta eurooppalaisia kuluttajia, ja se saattaa auttaa meitä selviämään maidontuotannon kriisistä. Toivon, että myös kollegani muista ryhmistä voivat tukea tätä ehdotusta.
<SPEAKER ID="016" NAME="Diane Dodds" AFFILIATION="NI">
(EN) Arvoisa puhemies, haluan kiittää komission jäsentä puheesta, jonka hän tänään meille piti. Kotimaassani Pohjois-Irlannissa maitoalalla on keskeinen merkitys. Kun maidontuotanto on vaikeuksissa, niin ovat myös muut maaseudun elinkeinot. Nykyään maidontuottajien maitolitrasta saama hinta ylittää juuri ja juuri 20 senttiä kustannusten vain noustessa. Pohjois-Irlannissa ei ole jouduttu ainoastaan taistelemaan maidon alhaisten hintojen ja korkeiden kustannusten kanssa, vaan on kärsitty myös kolmannesta peräkkäisestä sadekesästä, ja tällä on ollut tuhoisa vaikutus Pohjois-Irlannin maidontuotantoon.
<P>
Oli huolestuttavaa nähdä eilen illalla belgialaiset tuottajat niin vihaisina ja neuvottomina, että he ruiskuttivat maitoa pelloilleen vastalauseena maidon surkealle hinnalle ja vaikealle tilanteelle, johon hekin ovat joutuneet. Komissio on toteuttanut myönteisiä toimia markkinoiden vahvistamiseksi, mutta emme voi pitää yllä kannattamattoman alhaista hintatasoa.
<P>
Kehotan komissiota toteuttamaan lyhyen aikavälin tukitoimia: toimenpiteitä, jotka lisäävät maidon kysyntää ja alentavat tuotantokustannuksia ja joilla puututaan toimitusketjun laskeviin tuottajahintoihin sekä supermarketien korkeisiin hintoihin. Lisäksi tarvitaan toimenpiteitä, jotka tekevät maitoalasta pitkällä aikavälillä kannattavan ja turvaavat alhaisten hintojen ja suurten pankkikulujen takia vakavissa vaikeuksissa olevien nuorten tuottajien tulevaisuuden.
<SPEAKER ID="017" NAME="Mairead McGuinness" AFFILIATION="PPE">
(EN) Arvoisa puhemies, kun maanviljelijänaiset alkavat protestoida, tiedätte, että tilanne on todella vaikea. Tapasin viikonloppuna irlantilaisnaisten ryhmän nimeltä "Farm Women for a Fair Price" (Naismaanviljelijät oikeudenmukaisten hintojen puolesta), ja mielestäni olisi kiinnitettävä huomiota sanoihin "oikeudenmukaiset hinnat", sillä tuottajat eivät saa kohtuullista eivätkä reilua hintaa, ja juuri siitä tässä keskustelussa on kysymys.
<P>
Olisi moukkamaista suhtautua kielteisesti komission jäsenen huomautuksiin markkinoiden vakaantumisesta, vaikkakin se on hyvin vähäistä, ja myönnän, että komissio on toteuttanut toimia ja käyttänyt varoja markkinoiden vakauttamiseen. Kyse on vain siitä, että se ei ole riittävää eikä tapahtunut riittävän nopeasti ja että olemme vakavissa vaikeuksissa.
<P>
Haluan sanoa, että erityisesti tulevaisuutta koskevat huomautuksenne ovat erityisen myönteisiä. Minua huolestuttavat parlamentissa vallitsevat erimielisyydet maitokiintiöitä koskevasta kysymyksestä, sillä jos Lissabonin sopimus tulee voimaan ja siirrymme yhteispäätösmenettelyyn, meidän on ajateltava ryhmänä yhdenmukaisemmin ja esitettävä tuottajille eriävien näkemysten sijasta selkeitä kantoja. Toistankin, että meidän on perehdyttävä tarkemmin huomautuksiinne, jotka koskevat tuottajien ja jalostajien välisten yhteyksien luomista ja tuotantomääriä, ja jatkettava keskustelua niistä.
<P>
Arvoisa komission jäsen, joudumme kuitenkin kysymään teiltä, minkä tyyppisiä markkinoiden tukitoimenpiteitä mielestänne jää jäljelle, kun poistetaan kiintiöt, joilla voidaan turvata oikeudenmukaiset ja kohtuulliset tuottajahinnat. Pyydän teitä myös puuttumaan asioihin markkinoilla, sillä ne eivät toimi. Kaikki - myös supermarketit - väittävät, ettei maidosta saa tuloja, mitä epäilen suuresti, mutta tarvitaan lisäselvityksiä ja oikeudenmukaisuutta tuottajia kohtaan.
<SPEAKER ID="018" NAME="Stéphane Le Foll" AFFILIATION="S&amp;D">
(FR) Arvoisa puhemies, arvoisa komission jäsen, puhun lyhyesti.
<P>
Mielestäni tässä keskustelussa on kaksi osaa. Toinen niistä on kiireellinen kysymys siitä, miten selviämme kriisistä. Kaikki toimenpiteet tuottajien tukemisesta interventiotoimiin ovat tarpeen - itse asiassa ne ovat täysin välttämättömiä. Meidän on tuettava niitä ja jopa vaadittava niiden soveltamisalan laajentamista. Juuri tätä me, yhdessä useiden muiden kollegojen kanssa, ehdotamme täällä Euroopan parlamentissa.
<P>
Toinen on rakenteellinen kysymys maitoalan markkinoiden hallinnoinnista, ja tästä asiasta olemme kanssanne eri mieltä, arvoisa komission jäsen. Ehdotatte siirtymistä sopimussuhteiden käyttöön. Voin jo etukäteen todeta, että sopimussuhteiden käyttöönotto teollisuusyritysten ja maataloustuottajien välillä johtaa pitkällä aikavälillä Euroopan laajuiseen kilpailuun kyseisten yritysten kesken.
<P>
Markkinoiden sääntelyyn tarvitaan julkista sääntelyä. Muuta ratkaisua ei ole. Juuri tästä on keskusteltava maitoalan kriisin jälkeen. Mielestäni tässä keskustelussa on otettava huomioon kaikki näkemykset ja vaihtoehdot. Pelkään meidän turvautuneen terveystarkastuksen yhteydessä liian nopeisiin toimiin ratkaistaksemme kiintiöitä koskevan kysymyksen. Haluan korostaa kaikille edeltäville puhujille, että juuri kiintiöt ovat antaneet mahdollisuuden säilyttää maidontuotannon Euroopassa ja varmistaa pitkälle kehittyneen maitoteollisuuden sekä samalla säilyttää edulliset kuluttajahinnat.
<SPEAKER ID="019" NAME="Liam Aylward" AFFILIATION="ALDE">
(EN) Arvoisa puhemies, viimeisten 12 kuukauden aikana suurin osa maidontuottajista Irlannissa ja eri puolilla Euroopan unionia on myynyt maitoa alle tuotantokustannushinnan. Maidontuottajien toimeentulo on vakavasti uhattuna.
<P>
Vaikka komission päätös interventiojakson jatkamisesta voin ja rasvattoman maitojauheen osalta vuoteen 2010 saakka on erittäin myönteinen, lyhyen aikavälin toimenpiteet eivät lievitä maidontuottajiin kohdistuvaa painetta pitkällä aikavälillä. Nyt on toteutettava toimia, joilla, paitsi selviydytään nykyisistä vaikeuksista, myös varmistetaan alan tuleva kestävyys ja kannattavuus pitkällä aikavälillä. Maidontuottajat tarvitsevat rahoitustukea välittömästi. Parlamentin vuoden 2009 talousarviomenettelyssä esittämien vaatimusten mukaisesti on aivan välttämätöntä perustaa EU:hun 600 miljoonan euron maitorahasto. Maidontuottajilla on oikeus oikeudenmukaisiin hintoihin, ja tarkoituksenmukainen hintatukijärjestelmä on välttämätön edellytys, jotta maidontuottajille taataan kohtuullinen vähimmäislitrahinta ja kohtuullinen toimeentulo. Irlantilaisia ja eurooppalaisia maidontuottajia ei saa pakottaa lopettamaan toimintaansa, ja kehotan komissiota ja neuvostoa ryhtymään välittömästi tehokkaisiin toimiin.
<P>
Arvoisa komission jäsen, haluaisin sanoa teille, että toimintanne komission jäsenenä on ollut erittäin onnistunutta, ja arvostan tekemäänne valtavaa työtä. Olette hiljattain ilmoittanut luopuvanne tehtävästänne, ja kehottaisin teitä ennen lähtöänne ratkaisemaan tämän ongelman tai antamaan mahdollisimman suuren panoksen sen ratkaisemiseksi.
<SPEAKER ID="020" NAME="Oriol Junqueras Vies" AFFILIATION="Verts/ALE">
(ES) ¡Bon dia! En voi käyttää puheenvuoroani omalla kielelläni, katalaaniksi, jota puhuu yli 10 miljoonaa Euroopan kansalaista.
<P>
Haluan tänään ryhmäni puolesta ilmaista tukemme koko maatalousalalle ja erityisesti maidontuottajien lakolle ja heidän toimilleen eri puolilla Eurooppaa. Nykyinen tilanne on kestämätön ja edellyttää poliittista ratkaisua. On selvää, ettei komission tähän mennessä toteuttamilla toimilla ole pystytty lievittämään kriisiä tai löytämään toteuttamiskelpoista vaihtoehtoa vuodeksi 2005 suunnitellulle kiintiöt korvaavalle järjestelmälle. Tämän seurauksena esimerkiksi Espanjassa - tarkemmin sanoen Galiciassa - 14 000 maidontuottajaa on joutunut toteuttamaan perinpohjaisia rakenneuudistuksia pystyäkseen jatkossakin elämään ja työskentelemään maaseudulla, mutta silti he ovat edelleen vaarassa joutua lopettamaan toimintansa.
<P>
Kaikkien näiden syiden takia komission on - aivan kuten muillakin aloilla - toteutettava toimia myös maitoalalla: säänneltävä tuotantoa, jaettava kiintiöitä uudelleen, myönnettävä väliaikaisia korvauksia, edistettävä tuotteiden jäljitettävyyttä ja autettava lähentämään tuottajia ja kuluttajia toisiinsa korjaamalla ne toimintahäiriöt, joita jakelun keskittyminen harvojen toimijoiden käsiin aiheuttaa.
<P>
Miksi komissio ei ole toiminut aktiivisesti torjuakseen tämän suurimpien jakelijoiden perustaman oligopolin kielteiset seuraukset?
<P>
Maidontuottajien ansiosta syntyy erittäin myönteisiä taloudellisia, sosiaalisia ja ekologisia kerrannaisvaikutuksia, joten miksi emme turvaa heidän - ja yleensäkin tuottajien - toimeentuloa maaseudulla?
<SPEAKER ID="021" NAME="Hynek Fajmon" AFFILIATION="ECR">
- (CS) Arvoisa puhemies, hyvät kollegat, maidontuotannon kriisi osoittaa, että koko EU:n kiintiöihin perustuva sääntelyjärjestelmä on virheellinen ja tehoton. Emme tarvitse lisäsääntelyä ja kiintiöiden peukalointia, vaan maitokiintiöt on poistettava kokonaan. Mahdollisuus maidontuotantoon olisi annettava pääasiassa niille tuottajille, jotka pitävät kustannukset alhaisina ja joiden toiminta on kannattavaa. Ratkaisu maitoalan kriisiin on maitokiintiöiden poistaminen mahdollisimman nopeasti. Kannatan komission jäsenen pyrkimystä poistaa kiintiöt vuoteen 2015 mennessä, mutta mielestäni niistä voitaisiin hyvin luopua jo aikaisemmin.
<SPEAKER ID="022" NAME="Patrick Le Hyaric" AFFILIATION="GUE/NGL">
(FR) Arvoisa puhemies, arvoisa komission jäsen, hyvät kollegat, lausuntonne kuunteleminen on saanut minut entistä huolestuneemmaksi. Se ei riitä vastaukseksi siihen kärsimykseen, jota maidontuottajat ja yleensäkin maataloustuottajat ovat joutuneet kokemaan.
<P>
Kyseessä on rakenteellinen kriisi, joka ei johdu vain nykyisistä olosuhteista, kuten totesitte, vaan peräkkäisistä sääntelyn purkamisista. Siksi vaadimme Eurooppa-neuvoston ylimääräistä kokousta pienimuotoisen maatalouden pelastamiseksi.
<P>
Neuvoston tulisi ensimmäiseksi päättää kotiteollisen maidontuotannon tukemiseen tarkoitetun poikkeusrahaston perustamisesta ja toiseksi määrätä välittömästi EU:n sisäinen vähimmäishinta, josta yhteishankintayksiköiden olisi pidettävä kiinni korottamatta kuitenkaan kuluttajahintoja. Kolmanneksi olisi vielä estettävä kansalliset tuotantokiintiöt ja laiton tuonti yhteisön ulkopuolelta.
<SPEAKER ID="023" NAME="John Bufton" AFFILIATION="EFD">
(EN) Arvoisa puhemies, olen hyvin huolissani Yhdistyneen kuningaskunnan maidontuotannon puolesta. Mielestäni vakavin ongelma ovat suuret vähittäiskauppaketjut, jotka saavat valtavia voittoja maidontuottajien kustannuksella. Kun tarkastellaan maidon kuluttajahintoja supermarketeissa ja verrataan niitä maidontuottajan saamaan todelliseen hintaan, ero on aivan uskomaton.
<P>
Tuottaja tekee työn ja kantaa suurimman osan maidontuotannon kustannuksista, mutta samanaikaisesti supermarketit korjaavat valtavia voittoja. On hyvin epäreilua, että tuottajan saama osuus on niin pieni. Supermarketeja on painostettava maksamaan maidontuottajille oikeudenmukainen hinta, ja oman näkemykseni mukaan tämä ei edellytä maidon hinnanmuutoksia supermarketeissa. Kuluttajan ei tarvitse maksaa maidosta yhtään enempää. Supermarketien on pienennettävä voittomarginaalejaan. Supermarketien vuotuiset voitot ovat suorastaan pöyristyttävän suuria, ja samanaikaisesti maidontuotantomme on hätää kärsimässä. Jos ongelmaan ei puututa aivan lähitulevaisuudessa, uskon todellakin, että monet maidontuottajistamme Walesissa ja muualla Yhdistyneessä kuningaskunnassa joutuvat lopettamaan toimintansa.
<P>
Esitän nopeasti yhden huomion siitä, mitä komission jäsen sanoi tänä aamuna lisämaksusta. Olen huolissani hänen toteamuksistaan. Mielestäni lisämaksu vahingoittaa kaikkein tehokkaimpia tuottajiamme - niitä, jotka ovat vastanneet haasteeseen, sopeutuneet markkinoiden vaatimuksiin ja tehneet suuria investointeja tiloihinsa luottaen komission lupauksiin kiintiöiden poistamisesta. Lisämaksun määrääminen on vastoin niitä rakennemuutoksia, joita sekä EU että Yhdistyneen kuningaskunnan hallitus väittävät kannattavansa.
<SPEAKER ID="024" NAME="Dimitar Stoyanov" AFFILIATION="NI">
(BG) Arvoisa puhemies, komissio on taas hyvin toiveikkaalla päällä kertoessaan hyviä uutisia, mutta en ymmärrä enkä pidä lainkaan hyvänä sitä, että tuhansia tonneja maitoa heitetään hukkaan vastalauseena nykyiselle politiikalle.
<P>
Tosiasiassa Paolo De Castro ja muut edelliset puhujat ovat aivan oikeassa todetessaan, että komissio ja neuvosto eivät toimineet terveystarkastuksen aikana riittävän aktiivisesti kriisin estämiseksi. Missä muuten ovat neuvoston edustajat, joiden pitäisi ottaa kantaa tähän kysymykseen, ottaen huomioon että neuvoston ääni ratkaisee äänestettäessä uudistuksista?
<P>
Minä ja itäeurooppalaiset kollegani maatalouden ja maaseudun kehittämisen valiokunnassa muistutimme useaan otteeseen, että kiintiöitä on joko korotettava huomattavasti tai sitten ne on poistettava kokonaan, sillä maamme, jotka ovat uusia tulokkaita Euroopan unionin järjestelmissä, tunsivat kriisin vaikutukset ensimmäisinä. Valitettavasti varoituksemme on kaikunut kuuroille korville, ja syy tähän löytyy parlamentista.
<P>
Olen hyvin pahoillani siitä, että meistä uudistusmielisistä, jotka todella kannatimme maatalouspolitiikan uudistamista, on tullut tuomion julistajia. Toivottavasti teette tästä johtopäätöksiä tulevaisuuden varalle.
<SPEAKER ID="025" NAME="Rareş-Lucian Niculescu" AFFILIATION="PPE">
(RO) Monet ovat tänä aikana, heti kriisivaiheen alettua, vaatineet kiintiöiden lisäämisen jäädyttämistä. Tämäntyyppinen toimenpide ei ainoastaan jättäisi asiaa ratkaisematta vaan olisi myös virhe, ainakin jos asiaa tarkastellaan seuraavista näkökulmista.
<P>
Maitokiintiöiden lisäämisen ja markkinahintojen laskun välillä ei ensinnäkään ole varsinaista taloudellista kytköstä. Kiintiöt ovat kasvaneet, vaikka tuotanto on vähentynyt. En näe mitään yhteyttä näiden asioiden välillä. Selitys hintojen laskuun löytyy markkinoista itsestään. Mielestäni kiinteiden kiintiöiden asettaminen johtaisi ajan myötä hintojen nousuun. Tästä hyötyvät kuitenkin jälleen kerran jalostajat ja vähittäiskauppa, eivät tuottajat. Jos tuotantoa halutaan rajoittaa, olisi kenties rohkaistava tuottajia luopumaan karjankasvatuksesta vapaaehtoisesti myöntämällä kannustimia sen sijaan, että toteutetaan toimenpiteitä, jotka saattavat vääristää markkinoita. Jos oletetaan, että kiintiöt jäädytetään, mitä tapahtuu, kun esimerkiksi kysyntä maailmanmarkkinoilla jälleen kasvaa? Mitä eurooppalaiset tuottajat voisivat tehdä? Maidon tuotantohanoja ei voida noin vain avata ja sulkea...
<P>
(Puhemies keskeytti puhujan.)
<P>
Kuten olin sanomassa, mitä eurooppalaiset tuottajat voisivat tehdä, jos kysyntä maailmanmarkkinoilla jälleen kasvaa? Emme voi noin vain halutessamme avata ja sulkea maidon tuotantohanoja. Jos tuotantoa nyt leikattaisiin, tuottajat ilmeisesti lopettaisivat karjankasvatuksen, mutta karjaa olisi hyvin vaikea täydentää huomattuamme, että se, mitä jotkut nyt pitävät oikeana toimenpiteenä, onkin todellisuudessa suuri virhe.
<SPEAKER ID="026" NAME="Ulrike Rodust" AFFILIATION="S&amp;D">
(DE) Arvoisa puhemies, arvoisat komission ja neuvoston jäsenet, haluan aluksi kiittää kollegaani Luis Manuel Capoulas Santosia, jonka ansiosta tämä päätöslauselma oli mahdollinen.
<P>
Puhumme tänään EU:n maidontuottajista ja siitä, aiommeko jättää heidät pulaan vai kohdella heitä oikeudenmukaisesti. Mielestäni meidän ei pidä jättää heitä pulaan, vaan heidän kanssaan tulisi toimia rehellisesti. Kyllä, lyhyen aikavälin toimenpiteet kriisin ratkaisemiseksi ovat välttämättömiä. Kyllä, lyhytaikaiset interventiotoimet ovat täysin hyväksyttäviä, jos maidon hinta on tipahtanut pohjalukemiin. On myös perusteltua myöntää lisätukea, -lainaa ja -varoja kriisin torjumiseen. Sen sijaan on täysin anteeksiantamatonta ensiksikin käynnistää uudelleen keskustelut maitokiintiöistä ja toiseksi ottaa uudelleen käyttöön kehitysmaihin toimitettavien tuotteiden verorahoitteiset vientituet. Luovuimme tästä yksipuolisesta toiminnasta vuonna 2003, ja vetoan teihin, että pitäisimme tästä kiinni maidontuottajien takia.
<SPEAKER ID="027" NAME="Britta Reimers" AFFILIATION="ALDE">
(DE) Arvoisa puhemies, arvoisa komission jäsen, hyvät kollegat, maailmanlaajuinen talouskriisi on horjuttanut maailmanmarkkinoiden tasapainoa. Me maidontuottajat kärsimme seuraukset hintojen pudottua kaikkien aikojen pohjalukemiin. Kerta toisensa jälkeen kuulemme, että maitokiintiöistä annettuja asetuksia pitäisi tarkistaa. Itsekin maidontuottajana voin vain varoittaa teitä tekemästä tätä.
<P>
Komission interventiotoimilla on myös onnistuttu estämään vielä suurempi maidon hinnanlasku, ja markkinatilanne näyttää rauhoittuvan. Silti interventio ei mielestäni ole mikään hyvä keino tämän saavuttamiseen, sillä se kerryttää varastoja, jotka saattavat myöhemmin kuormittaa elpyviä markkinoita. Siksi pyydän komissiota selittämään, miten se aikoo ratkaista tämän ongelman.
<SPEAKER ID="028" NAME="Richard Ashworth" AFFILIATION="ECR">
(EN) Arvoisa puhemies, haluan kiittää komission jäsentä hänen maitoalan tulevaisuutta koskevasta näkemyksestään, ja saanen todeta, että kannatan vakaasti hänen aikomustaan poistaa maitokiintiöt. Mielestäni tämä on oikea päätös. Pidän myös hänen ehdotuksiaan nykyisen kriisin ratkaisemiseksi järkevänä ja asianmukaisena keinona tukea tuottajia selviytymään vaikean vaiheen yli.
<P>
Haluan kuitenkin esittää kaksi huomautusta. Ensinnäkin lisämaksun käyttöönotto tässä vaiheessa olisi mielestäni epäasiallista. Se on lyhyen aikavälin tilapäisratkaisu. Se antaa täysin väärän kuvan tilanteesta ja tosiasiassa se vain rankaisee tehokkaita tuottajia, jotka suunnittelevat jatkavansa maidontuotantoa pitkällä aikavälillä.
<P>
Toiseksi on myönnettävä, etteivät vähittäishinnat ja raaka-aineesta saatavat tuottajahinnat ole kovinkaan tiiviisti - jos lainkaan - suoraan kytköksissä toisiinsa. Tätä minä kutsun hintaketjun toimintahäiriöksi.
<P>
Tärkein vaikutus on aina maailmanmarkkinoilla, ja joudumme hyväksymään niiden jatkuvan epävakauden. Siksi vaadin komissiota esittämään pitkän aikavälin suunnitelmia sen varmistamiseksi, että saadaan aikaan jonkinlainen vakautusmekanismi, josta hyötyvät pitkällä aikavälillä sekä tuottajat että tietenkin kuluttajat.
<SPEAKER ID="029" NAME="Esther Herranz García" AFFILIATION="PPE">
(ES) Arvoisa puhemies, arvoisa komission jäsen, päätitte puheenvuoronne toteamalla, että maitoala on kriisissä, ja silti sanoitte aluksi, että kaikki mahdolliset toimenpiteet on jo toteutettu tilanteen korjaamiseksi.
<P>
Teidän pitäisi tietää, että tarvitaan viisas nainen myöntämään erehdyksensä. Tätä espanjalaista sanontaa voitaisiin aivan hyvin soveltaa tähän tilanteeseen. Jo kuukausien ajan maitoala on kärsinyt yhdestä kaikkien aikojen pahimmista kriiseistään. Tästä huolimatta Euroopan komissio ja määrätyt hallitukset - ilmeisesti myös kotimaani Espanjan hallitus - jotka eivät halua antaa periksi painostukselle, kieltäytyvät perumasta yhteisen maatalouspolitiikan terveystarkastukseen liittyviä päätöksiä.
<P>
Kyseiset päätökset tehtiin ottamatta lainkaan huomioon maidontuotannon haavoittuvuutta ja täysin erilaisessa markkinatilanteessa kuin se, johon on päädytty tämän kompromissin tekemisen jälkeen. Siitä saa sellaisen kuvan, ettei jäsenvaltioilla tuolloin ollut halua tai kykyä nähdä lähestyvää myrskyä. Uudistus on nopeasti menettänyt merkityksensä markkinoiden täydellisen suunnanmuutoksen takia, mikä osoittaa, että maitoala on täysin hintavaihtelujen armoilla.
<P>
Se, että Ranskan ja Saksan kaltaiset suuret tuottajamaat - juuri ne maat, jotka saivat sopimuksen ansiosta suurimmat absoluuttiset korotukset kansallisiin tuotantokiintiöihinsä - ovat nyt vaatimassa terveystarkastusta koskevien päätösten uudelleentarkastelua, synnyttää paljon ongelmia.
<P>
Oman näkemykseni mukaan jäsenvaltiot olivat väärässä, ja niiden olisi pitänyt kuunnella tarkemmin niiden ääntä - omani mukaan luettuna - jotka vaativat alan tulevaisuutta koskevien lopullisten päätösten lykkäämistä vuoteen 2011.
<P>
Sääli, ettei kukaan kuunnellut meitä. Ehkä teidän pitäisi tehdä niin nyt.
<SPEAKER ID="030" NAME="Iratxe García Pérez" AFFILIATION="S&amp;D">
(ES) Arvoisa puhemies, arvoisa komission jäsen, tämänpäiväisellä keskustelulla on ratkaiseva merkitys, jotta voimme ilmaista huolemme maitoalan kriisistä. Meidän on korjattava tämä tilanne, joka uhkaa lukuisien Euroopan unionin maidontuottajien tulevaisuutta.
<P>
Tämä on eurooppalainen kriisi, joka on ratkaistava eurooppalaisesta näkökulmasta kauaskantoisesti ja hyödyntämällä kaikkia saatavilla olevia yhteisön välineitä, mihin komissio ei tällä hetkellä näytä kykenevän.
<P>
Arvoisa komission jäsen, teidän ei pitäisi siirtää vastuuta jäsenvaltioille, jotta ne auttaisivat ketä vain pystyvät. On löydettävä yhteisiä ratkaisuja.
<P>
Tämän takia Euroopan parlamentilla on merkittävä vastuu: sen on vaadittava kysyntää elvyttäviä toimenpiteitä, eikä ainoastaan päätöslauselmassa tarkoitettuja toimenpiteitä, vaan myös niitä, jotka ovat käytettävissä yhteisen markkinajärjestelyn kautta.
<P>
Toinen tärkeä kysymys on tuottajalle maksetun hinnan ja lopullisten kuluttajahintojen valtava ero, mikä ei koske ainoastaan maitoalaa, vaan kaikkia maatalous- ja kotieläintuotteita.
<P>
On monia miehiä ja naisia, jotka nykyisen epävarmuuden aikana tarvitsevat meiltä selvän merkin siitä, että maidontuotannon jatkuvuus taataan.
<SPEAKER ID="031" NAME="Marc Tarabella" AFFILIATION="S&amp;D">
(FR) Arvoisa puhemies, arvoisa komission jäsen, eilen kaikkien aikojen vakavimman maitoalan kriisin turhauttamat tuottajat kaatoivat Valloniassa maahan yli kolme miljoonaa litraa maitoa. He saavat maidosta vain 19 senttiä litralta. Kriisin syynä on maidon runsas ylitarjonta, joka romahduttaa hinnat. Sääntelyn purkaminen lisää epävakautta, ja markkinatilanne on nyt aivan päinvastainen kuin vähän aikaa sitten.
<P>
Arvoisa komission jäsen, pyydän, että lakkaatte itsepäisesti käyttämästä tekosyynä viime vuonna tehtyjä valintoja ja otatte huomioon alan todellisen nykytilanteen!
<P>
Myös neuvosto on syypää ensinnäkin siihen, että se ei ole paikalla kuuntelemassa keskustelua, mutta myös siihen, ettei se tee päätöksiä, koska puhtaasti kansalliset edut vaikuttavat siihen enemmän kuin EU:n näkemys maataloudesta.
<P>
Markkinat eivät toimi, ja niillä on ylituotantoa. Olisi hyvin yksinkertaista jäädyttää kiintiöiden 1 prosentin korotus tai alentaa kiintiöitä välittömästi 3-5 prosenttia, koska meidän on kiireesti löydettävä lyhyen aikavälin ratkaisuja. Hyväksyessämme tämän toimenpiteen löisimme kaksi kärpästä yhdellä iskulla: maksaisimme tuottajille jälleen kohtuullisen hinnan ja tuotannonsupistuksilla vähentäisimme satojen miljoonien eurojen kustannuksia, joita EU:lle aiheutuu useista interventiotoimista, kuten vientituista.
<SPEAKER ID="032" NAME="Wojciech Michał Olejniczak" AFFILIATION="S&amp;D">
(PL) Olen tänään puhunut puolalaisille tuottajille ja tuotevalmistajille, ja toteutetut toimet osoittavat, että maitoalan tilanne on parantunut, vaikkakaan ei vielä merkittävästi. Puolalaisten ja eurooppalaisten maataloustuottajien erittäin vaikeassa tilanteessa ei kuitenkaan ole vielä tapahtunut muutoksia. Heille maksetaan edelleen tuotteista hyvin vähän, alle taloudellisen kannattavuusrajan. Tämä koskee myös niitä tuottajia, jotka ovat tehneet suuria investointeja muun muassa EU:n myöntämän rahoituksen ja lainan avulla. Tämä tilanne syöksee heidät uusiin vaikeuksiin, eivätkä he pysty maksamaan velkojaan.
<P>
Nämä ongelmat huomioon ottaen haluaisin puhua tulevaisuudesta. Tänään meidän on reagoitava siihen, mitä juuri nyt tapahtuu, mutta meidän on myös ajateltava tulevaa ja suunniteltava yhteisiä toimia ottaaksemme maataloustuottajatkin huomioon. Tässä vaiheessa haluaisin toistaa seuraavan asian: maidontuottajia koskevaan yhteiseen toimintalinjaan on sisällyttävä suunnitelmia järkevistä maitoalan investoinneista, jotta emme käyttäisi varoja, jotka tuotannonlisäyksen takia saattavat meidät samanlaisiin vaikeuksiin kuin nyt joudumme kohtaamaan. Luotan myös siihen, että kaikki poliittiset päättäjät pääsevät yhteisymmärrykseen tulevista kiintiöistä.
<SPEAKER ID="033" NAME="Csaba Sándor Tabajdi" AFFILIATION="S&amp;D">
(HU) Minua edeltäneet puhujat ovat aivan oikeutetusti maininneet sen tosiasian, että meidän ei pitäisi palata takaisin kiintiöjärjestelmään ja vientitukiin, mutta komission harjoittama politiikka on epäonnistunut täysin. Kriisi ei ole helpottunut. Siksi Stéphane Le Foll ja minä ehdotamme kiintiöiden jäädyttämistä tilapäisesti, mutta vain tilapäisesti.
<P>
Uudet jäsenvaltiot ovat siirtymävaiheen takia edelleen erityisen heikossa asemassa, sillä ne saavat vain 60 prosenttia EU:n tukimäärärahoista tänä vuonna. Tilanteen tasapainottamiseksi Unkarin hallitus ehdotti kiintiöperusteisten tukien lisäämistä, mutta komissio ei tukenut tätä ehdotusta eikä Ranskan tekemää ehdotusta, eikä varsinkaan Ranskan hallituksen ehdotusta. Vetoan lopuksi kollegoihini, että he tukisivat Stéphane Le Follin ja hänen kollegojensa tekemiä tarkistuksia. Kannatamme myös Elisabeth Jegglen ehdotusta 600 miljoonan euron maitorahaston perustamisen ja koulumaito-ohjelman laajentamisen puolesta.
<SPEAKER ID="034" NAME="Christel Schaldemose" AFFILIATION="S&amp;D">
(DA) Arvoisa puhemies, arvoisa komission jäsen, kiitos hyvästä aloituksesta - ja hyvästä keskustelunalustuksesta. Myönnän, että eurooppalaiset maidontuottajat ovat valtavissa vaikeuksissa, mutta en yksinkertaisesti käsitä, miten kollegani voivat ajatella, että te, komission jäsenet, ette ole tehneet tarpeeksi. Arvoisa komission jäsen Mariann Fischer Boel, vetoaisin varsinkin teihin, että toistaisitte, mitä olette tehneet. Minusta vaikuttaa siltä, että komission laatima aloiteluettelo on pitkä, itse asiassa melkeinpä liian pitkä. Vaikuttaa melkein siltä, kuin tekisimme tyhjäksi terveystarkastuksen yhteydessä saavutetun edistyksen. Haluan myös huomauttaa, että maidontuottajien hyväksi tähän saakka toteutettuja toimia ei selvästikään ole suhteutettu niihin toimiin, joita on toteutettu nykyisen talouskriisin takia työttömiksi jääneiden autoteollisuuden tai laivanrakennusalan työntekijöiden hyväksi.
<P>
Voinkin vain pyytää, että kiinnittäisimme hiukan huomiota tämän kriisin hoitamiseen ja huolehtisimme myös siitä, että emme tuhoa selvää edistystä, jota on kaikesta huolimatta saavutettu terveystarkastuksen ansiosta. Ajatus maitokiintiöiden jäädyttämisestä on mielestäni täysin mahdoton! Emme myöskään voi palata vanhoihin toimintatapoihin myöntämällä vientitukia: se yksinkertaisesti tuhoaa jonkun markkinat muualla maailmassa. Meidän on oltava varovaisia. Arvoisa komission jäsen, haluan siitä huolimatta pyytää teitä luettelemaan toistamiseen ne lukuisat toimet, joita olette jo toteuttaneet, jotta kollegani huomaavat, ettei todellakaan ole mitään syytä hosua ja alkaa määrätä lukuisia lisätoimenpiteitä sillä seurauksella, että teemme tyhjäksi saavutetun huomattavan edistyksen.
<SPEAKER ID="035" NAME="Georgios Papastamkos" AFFILIATION="PPE">
(EL) Arvoisa puhemies, arvoisa komission jäsen, toimenpiteet ovat aivan ilmeisesti riittämättömiä. Ehdotamme muita, paremmin kohdennettuja toimia etenkin Euroopan unionin vuoristoalueiden ja epäsuotuisien alueiden hyväksi, jotta hyöty jakautuisi tasaisesti kaikkien jäsenvaltioiden kesken. Tarvitaan sellaisia toimia kuin alkuperänimitysten suojan vahvistaminen sekä Euroopan unionissa että maailmanmarkkinoilla, maitotuotteiden selkeät tuotemerkinnät ja alkuperää koskevat pakolliset merkinnät, miksipä ei myös maitotuotteiden yksityisen varastoinnin ottaminen uudelleen käyttöön ja riittävän tuen myöntäminen, vientitukeen oikeutettujen kohdemaiden lisääminen, toimitusketjun ehdoton avoimuus sekä tuottaja- ja kuluttajahintojen välisen eron pienentäminen.
<P>
Emme valvo tuottajien etuja toimimalla heidän äänitorvenaan. Olemme täällä ilmaistaksemme Euroopan maaseudun tuottajien huolen ja esittääksemme heidän hätähuutonsa, ja tuo Euroopan maaseudun asukkaiden hätähuuto kehottaa meitä jatkuvaan toimintaan.
<SPEAKER ID="036" NAME="Michel Dantin" AFFILIATION="PPE">
(FR) Arvoisa puhemies, arvoisa komission jäsen - olisin halunnut osoittaa sanani myös neuvoston puheenjohtajavaltiolle - hyvät kollegat. Kuten te itsekin, arvoisa komission jäsen, jokin aika sitten maatalouden ja maaseudun kehittämisen valiokunnalle myönsitte, maidontuottajille maksettu hinta ei enää kata nykyisiä tuotantokustannuksia. Se tarkoittaa, että tuottajat ovat menettämässä omaisuutensa.
<P>
Hetki sitten luettelitte kuluneiden yhdeksän kuukauden aikana toteutettuja toimenpiteitä. Annamme kyllä teille tunnustusta siitä, että nämä toimenpiteet on toteutettu. Ne eivät kuitenkaan ole vaikuttaneet toivotulla tavalla, sillä mielestämme ne eivät ole tarpeeksi kauaskantoisia, ja siitä, miten tehokas niiden tavoite on, vallitsee ehdottomasti liian suuri epävarmuus.
<P>
Tänä aamuna mainitsitte markkinoiden elpymisen, mutta tuottajat epäilemättä huomaavat sen vaikutuksen vasta seuraavan vuoden alussa suoritetuissa maksuissa. Maataloustuotteiden markkinat eivät ole sama asia kuin metalli- tai energiamarkkinat. Maataloustuotteiden markkinoilla tarvitaan sääntelyvälineitä, sillä myös vuodenaikojen vaihtelu ja luonto vaikuttavat markkinatilanteeseen.
<P>
Tulkintanne puheenjohtajavaltio Ranskan johdolla tehdystä terveystarkastuksesta on mielestämme yllättävä, sillä Ranskan maitoalasta tekemissä väliarvioinneissa jätetään kaikki mahdollisuudet avoimiksi, myös mahdollisuus uusia markkinasääntelyn välineitä koskeviin päätöksiin.
<P>
Ranskan valtuuskunta, johon kuulun, on vakuuttunut siitä, että vuoden 2013 jälkeen tarvitaan uusi kiintiöjärjestelmä. Elintarvikemarkkinoilla ennen nykyistä talouskriisiä vallinnut jännite on osoittanut tuotannon ja kulutuksen välisen tasapainon horjuvuuden kaikkialla maailmassa.
<P>
Lakkautettuamme jo osan interventiovälineistä ei ole meidän puoleltamme oikeutettua eikä legitiimiä lakkauttaa tänään niitä tuotantovälineitä, joita tarvitsemme lyhyellä aikavälillä.
<P>
Arvoisa komission jäsen, meidän on palautettava maataloustuottajien omanarvontunto. Nämä miehet ja naiset eivät pelkää kovaa työtä.
<SPEAKER ID="038" NAME="Antolín Sánchez Presedo" AFFILIATION="S&amp;D">
(ES) Emme voi sallia maitoalan romahdusta. Ala on elintärkeä maaseudulle ja elintarvikkeiden laadulle ja turvallisuudelle.
<P>
Tulevissa markkinoissa sekä Euroopan unionin maito- ja maitotuotemarkkinoiden keskipitkän ja pitkän aikavälin näkymissä on havaittavissa myönteisiä merkkejä. Meidän on estettävä niiden epäsuotuisa kehitys. Tarvitsemme suhdanteita tasaavia toimia ja yhteisiä aloitteita.
<P>
Hintaromahdus osoittaa selvästi tukitoimien riittämättömyyden. Maidon tuotantomarkkinoiden vääristymien takia kaikki toimitusketjut eivät voi toimia tehokkaasti tai oikeudenmukaisesti.
<P>
Tuottajat kärsivät markkinoiden tasapainoa horjuttavista hinnanlaskuista, joita ei siirretä kuluttajille ja jotka viivästyttävät alan elpymistä. Tilanne on korjattava. Meidän on taattava oikeudenmukainen kilpailu ja myös parannettava jäljitettävyyttä kaupan pitämisen yhteydessä.
<SPEAKER ID="039" NAME="Riikka Manner" AFFILIATION="ALDE">
(FI) Arvoisa komission jäsen, mainitsitte, ettei kiintiöjärjestelmän palauttaminen tulee enää kysymykseen. Emmekö ole nähneet mitä maitosektorilla on tapahtunut sen jälkeen, kun komissio keväällä päätti poistaa nämä kiintiöt asteittain? Päätös oli todella huono ja lyhytnäköinen. Kiintiöiden täydellinen poisto tulee olemaan kuolinisku useille pienille tiloille. Tämäkö on sitä politiikkaa, jota komissio haluaa tehdä? Tosiasia on, että tarvitsemme rajoittavan järjestelmän maitosektorille. Jos kiintiöt eivät tule kysymykseen, vetoan teihin arvoisa komission jäsen, että komissio esittäisi muita ratkaisuja kriisin ratkaisemiseksi. Tämä on eurooppalainen kriisi ja meidän on tehtävä sellaista maatalouspolitiikkaa, joka turvaa vähintäänkin kohtuullisen elintason viljelijöille maasta riippumatta ja alueesta riippumatta.
<SPEAKER ID="040" NAME="Yannick Jadot" AFFILIATION="Verts/ALE">
(FR) Arvoisa puhemies, arvoisa komission jäsen, minut on valittu edustamaan Ranskan länsiosassa sijaitsevaa aluetta, jonne on keskittynyt paljon maidontuottajia, ja mielestäni ette ole myöntänyt heidän nykyistä järkyttävää sosiaalista tilannettaan.
<P>
Arvoisa komission jäsen, puhuessanne "tuottajista" kuulen teidän käyttävän ilmauksia "valmistajat" ja "jakelijat". Arvoisa komission jäsen, maidontuottajat eivät tarvitse sääliänne. He eivät tarvitse vanhentuneita liberalistisia teorioita, jotka ovat vetäneet meidät mukaan ennennäkemättömään maailmanlaajuiseen kriisiin. Maidontuottajat tarvitsevat todellista maatalouspolitiikkaa. He tarvitsevat tiukkoja kiintiöitä. Siksi vetoamme neuvostoon, että se tekisi täyden suunnanmuutoksen ja loisi sen sijaan maidontuottajia aidosti tukevan toimintalinjan ja tekisi lopun politiikasta, jossa heitä tuhoutuu joukoittain.
<SPEAKER ID="041" NAME="Janusz Wojciechowski" AFFILIATION="ECR">
(PL) Arvoisa puhemies, arvoisa komission jäsen, keskusteluamme ovat todellakin varjostaneet dramaattiset tapahtumat tuottajien kaadettua vastalauseena maitoa maahan. Olemme kaikki syvästi järkyttyneitä tapahtumista.
<P>
Halusin käsitellä ongelmaa, jonka kollegani James Nicholson mainitsi, nimittäin tapaa, jolla suuret kauppaketjut ja hypermarketit ovat käyttäneet hyväksi sekä kuluttajia että etenkin tavarantoimittajiaan. Haluaisin muistuttaa, että Euroopan parlamentti hyväksyi vaalikaudellaan vuonna 2008 kirjallisen päätöslauselman - olin yksi sen laatijoista - jossa vaadittiin tekemään loppu näistä väärinkäytöksistä ja komissiota tutkimaan asia perinpohjaisesti. Tietojeni mukaan toimia on toteutettu, mutta prosessi vaikuttaa liian hitaalta. Haluaisin kysyä, onko komission jäsen kiinnostunut tästä asiasta ja mitkä ovat tämänkaltaisiin toimiin liittyvät yleiset tulevaisuudennäkymät?
<P>
Euroopan unionin talouspolitiikassa on jotain todella vialla, kun maataloustuottajat saavat alle 10 prosenttia tuotteidensa arvosta. Tähän on tultava muutos. Haluaisin pyytää komission jäsentä toteuttamaan tätä asiaa koskevia toimia.
<SPEAKER ID="042" NAME="Jaromír Kohlíček" AFFILIATION="GUE/NGL">
(CS) Arvoisa komission jäsen, mielestänne 3-8 prosentin korotus sellaisten lopputuotteiden kuin rasvattoman maidon ja voin hinnassa on edistystä. Minun mielestäni tämä on loukkaus maataloustuottajia kohtaan. Suurin ongelma on maidon ostohinta tuottajilta. Esimerkiksi Tšekin tasavallassa ostohinta on jopa 25 prosenttia alle tuotantokustannusten, mutta kaupoissa myydyn valmiin tuotteen hinta kattaisi helposti kaikki tuottajalle aiheutuvat kustannukset. Pääasiallinen ongelma onkin se, että jossain kohtaa on suuri aukko. Tämä ongelma on ratkaistava. Tšekin tasavallassa on nyt vähemmän karjaa kuin Napoleonin sotien jälkeen, mikä vaarantaa jopa maaseutualueiden hoidon. José Bové on aivan oikeassa ja Hynek Fajmon täysin...
<P>
(Puhemies keskeytti puhujan.)
<SPEAKER ID="043" NAME="Krisztina Morvai" AFFILIATION="NI">
(HU) Arvoisa puhemies, kiireellisiä toimenpiteitä tarvitaan ehdottomasti, sillä tilanne on katastrofaalinen. Mutta olisiko mahdollista, että ongelma liittyy jollain tavoin perusasioihin? Oikeastaan ongelma liittyy sellaiseen malliin tai järjestelmään, jossa valtava määrä soijaa tuodaan esimerkiksi Latinalaisesta Amerikasta ja siten lisätään ylitarjontaa Euroopassa samalla kun tuhotaan ympäristöä Latinalaisessa Amerikassa. Tästä aiheutuvan kriisin keskellä sitten mietimme päämme puhki, pitäisikö meidän viedä maataloustuotteita kehitysmaihin polkuhinnalla ja siten tuhota sikäläiset markkinat pienviljelijöiden ja -tuottajien aseman lisäksi. Emmekö tarvitsisi uuden mallin, kuten esimerkiksi elintarvikeomavaraisuuden, sen sijaan että pakotamme maatalouden noudattamaan WTO:n sanelemaa vapaakauppa-ajattelua? Esitän seuraavaksi toisen kysymyksen. Pyydämme täsmällisiä neuvoja tai ehdotusta siitä, miten...
<P>
(Puhemies keskeytti puhujan.)
<SPEAKER ID="044" NAME="Astrid Lulling" AFFILIATION="PPE">
- (DE) Arvoisa puhemies, me pelastimme pankit, koska meidän oli pakko. Nyt ongelmanamme on se, että meidän on lyhyellä aikavälillä estettävä tuhansia maataloustuottajia joutumasta konkurssiin, sillä hinnat eivät enää kata tuotantokustannuksia.
<P>
Meidän on kuitenkin huolehdittava tuotantokyvyn säilyttämisestä voidaksemme toimittaa väestölle laadukkaita elintarvikkeita. Kuulun sukupolveen, jolla on kokemusta elintarvikkeiden säännöstelystä. Muistan joutuneeni pyöräilemään talvella 1944 kahdeksan kilometriä vain kahden kananmunan takia. Niin pitkälle tilanne ei toivottavasti mene, mutta myös toimitusvarmuus on tärkeää, muutenkin kuin energia-alalla.
<P>
Ellemme ole valmiita toteuttamaan parlamentin päätöslauselmassa vaadittuja toimenpiteitä, EU:lle aiheutuu sosiaali-, talous- ja ympäristöpoliittisten vaikutusten takia moninkertaiset kustannukset siihen nähden, mitä...
<P>
(Puhemies keskeytti puhujan.)
<SPEAKER ID="045" NAME="Ricardo Cortés Lastra" AFFILIATION="S&amp;D">
(ES) Arvoisa puhemies, arvoisa komission jäsen, hyvät kollegat, kuten Euroopan komissio 22. heinäkuuta päivätyssä tiedonannossaan totesi, tilanne maidontuotannossa on heikentynyt dramaattisesti kuluneiden 12 kuukauden aikana.
<P>
Kun kuitenkin otetaan huomioon kriisin suunnaton vaikutus maitotuotteiden hintoihin ja etenkin tuottajien tuloihin, Euroopan komission tähän mennessä ehdottamilla toimilla, joita käsiteltiin ministerineuvostossa, ei ole kyetty torjumaan kysynnän pienentymistä ja sen seurauksia.
<P>
Nykyinen kriisi ei ainoastaan haasta meitä kääntämään kysyntää jälleen nousuun vaan antaa meille myös tilaisuuden edistää maitotuotteiden kulutusta ja menekkiä. Lisäksi on huolehdittava siitä, että kiistatta laadukkaan alkuperäisen tuotteen laatu säilytetään samanlaisena lopulliselle kuluttajalle saakka.
<P>
Tässä mielessä sellaiset toimet kuin tuotemerkintöjen parantaminen, määrättyjen väestöryhmien maidonkulutuksen lisääminen tai vasikoiden ruokkiminen maidolla voivat auttaa kohentamaan sekä nykyistä tilannetta että alan yleistä rakenteellista tilannetta.
<SPEAKER ID="046" NAME="Mariann Fischer Boel">
komission jäsen. - (EN) Arvoisa puhemies, aluksi haluan kiittää parlamentin jäseniä tästä erittäin antaumuksellisesta keskustelusta. Olen tosiaankin kuunnellut hyvin tarkkaavaisesti. Mutta tietenkin olen myös pannut merkille eri parlamentin jäsenten esittämät erilaiset näkemykset.
<P>
Käsittelen seuraavaksi kiintiöjärjestelmää, joka vaikuttaa olevan syntipukki koko nykyiseen tilanteeseemme. En väheksy sitä - ja olen täsmentänyt tätä painokkaasti aivan keskustelun alusta alkaen - että maitoala on joutunut ennennäkemättömään kriisiin niin Euroopassa kuin maailmanlaajuisestikin. Tämän on oltava täysin selvää. Ymmärrän siis todellakin turhautumisen, jota olen havainnut maataloustuottajien keskuudessa eri puolilla Eurooppaa, en kaikkialla, mutta Euroopan eri osissa.
<P>
Kiintiöjärjestelmän lopettamisesta päätettiin jo vuonna 2003, joten päätöstä ei tehty yhdessä yössä eikä kaikilta salassa. Sen jälkeen keskustelimme terveystarkastuksen yhteydessä kiintiöiden lisäämisestä yrittäessämme vaimentaa järjestelmän lopettamisen vaikutuksia maataloustuottajiin.
<P>
Mielestäni kuitenkin ne, jotka haluavat osoittaa kiintiöjärjestelmän syypääksi kaikkiin maidontuottajien nykyisiin ongelmiin, ovat väärässä. Näemmehän, että edes kiintiöjärjestelmän aikana emme ole pystyneet pitämään hintoja korkeina, ja maitoalalla on joka tapauksessa tapahtunut rakennemuutoksia. Kun kiintiöjärjestelmä otettiin käyttöön vuonna 1984, tuolloin kymmenjäsenisessä EU:ssa oli 1,6 miljoonaa maidontuottajaa. Nykyisin maidontuottajien lukumäärä kymmenessä EU:n jäsenvaltiossa on 300 000. Heitä on siis alle viidesosa verrattuna vuoteen 1984, jolloin kiintiöjärjestelmä oli voimassa. Nämä rakennemuutokset ovat siis väistämättömiä.
<P>
Mielestäni paluu entiseen tai terveystarkastuksessa tehdyn päätöksen peruminen eivät ole oikea toimintatapa, ja tässä minua tukevat kaikki valtionpäämiehet, jotka toteavat selvästi kesäkuussa pidetyssä kokouksessa tekemissään päätöksissä, että minun on pidettävä kiinni terveystarkastuksessa tehdyistä päätöksistä. En ole kertaakaan terveystarkastuksessa käytyjen keskustelujen yhteydessä suhtautunut myönteisesti näiden päätösten pyörtämiseen, sillä se todellakin lisäisi epävarmuutta Euroopan unionin maataloustuottajien kannalta.
<P>
Hyvä José Bové, luullakseni totesitte, etten ole toiminut huolellisesti, eli olen antanut asioiden vain mennä omaa rataansa. Mielestäni ei ole oikeudenmukaista sanoa, että olemme olleet toimettomina. En aio toistaa kaikkia niitä erilaisia toimenpiteitä, joita olemme toteuttaneet. Jos jäsenvaltiot haluavat kiinnittää erityishuomiota maidontuotantoon, mielestäni niillä on nyt terveystarkastuksen ansiosta mahdollisuus jakaa suorat tuet uudelleen siten, että laidunmaille annetaan erityisasema. Tämä on mahdollista, ja tiedän, että ainakin yksi suuri jäsenvaltio on käyttänyt tätä tilaisuutta. Myös vuoristoseuduille on tarjolla monia erilaisia mahdollisuuksia.
<P>
Euroopassa tuotanto on nykyisin 45 prosenttia alle kiintiön, joten mitä tapahtuisi, jos tosiaan haluaisimme leikata kiintiötä 5 prosenttia? Itse asiassa aiheuttaisimme vahinkoa nuorille maataloustuottajille, jotka ovat investoineet tulevaisuuteen.
<P>
Siksi kehotan niitä maita, niitä jäsenvaltioita, jotka todella haluavat tukea omaa maidontuotantoaan, ostamaan kaikki kiintiöt niiltä tuottajilta, jotka haluavat lopettaa maidontuotannon. Se on paljon parempi tapa varmistaa niiden toimeentulo, jotka ovat tehneet investointeja, ja samalla ojentaa auttava käsi niille, jotka haluavat lopettaa toiminnan. Tämä on mielestäni oikea toimintatapa.
<P>
Seuraavaksi haluaisin vain korjata lisämaksua koskevan väärinkäsityksen. Emme ole ottamassa käyttöön uutta lisämaksujärjestelmää. Annamme vain mahdollisuuden niille jäsenvaltioille, jotka ostavat maataloustuottajien kiintiöt, vähentää vastaavan kilo- tai tonnimäärän omasta enimmäismäärästään, mutta kyseessä ei ole uusi lisämaksu, joka rankaisisi maataloustuottajia.
<P>
Käsittelen vielä joitakin menekinedistämistoimia. Olemme jo varanneet loppuvuodeksi 14 miljoonaa euroa menekinedistämiseen. Olemme sopineet koulumaito-ohjelman laajentamisesta lisäämällä siihen vähäsokerisen jogurtin, jonka sokeripitoisuus on korkeintaan 7 prosenttia. Tuotemerkinnöistä puheen ollen olen kuullut eri parlamenttiryhmien jäseniltä, että tuotemerkintäjärjestelmä herättää kiinnostusta. Siitä voisimme keskustella parhaillaan käsiteltävänä olevan laatuasiakirjan yhteydessä. Mielestäni mahdollisuuksia on siis paljon.
<P>
Käsittelen lopuksi vielä elintarvikeketjua. Olen kanssanne täysin samaa mieltä siitä, että elintarvikeketjusta puuttuu avoimuus ja ettemme pysty ymmärtämään, mihin lisäarvo katoaa. Siksi odotan innokkaasti asiaa koskevan mietinnön esittelyä ennen vuoden loppua, jotta saamme käsityksen todellisesta tilanteesta.
<P>
Todettakoon, että supermarketien tilanteessa on havaittavissa valtavia eroja eri puolilla Eurooppaa. Saksassa on perinteisesti useita halpoja supermarketeja. Ne käyttävät maitotuotteita tai maitoa sisäänvetotuotteina houkutellakseen kuluttajia erittäin halvoilla hinnoilla, mutta ne vain siirtävät laskun tuottajille maksamalla niille alhaisen hinnan. Mielestäni olisikin hyvin mielenkiintoista ja tarpeellista selvittää, mitä elintarvikeketjussa todella tapahtuu, joten sen avoimuutta on käsiteltävä, ja sekä komission että jäsenvaltioiden kilpailuviranomaisten on tutkittava markkinoita.
<P>
Parlamentissa on tänään käyty erittäin mielenkiintoinen keskustelu. Toivon, että olette panneet merkille lyhyen ja pitkän aikavälin toimenpiteet, joita on työstetty yhdessä Ranskan ja Saksan kanssa. Olen varma, että käymme vielä erittäin mielenkiintoisia keskusteluja maitoalan tulevaisuudesta Euroopassa, sillä me kaikki haluamme turvata maidontuotannon tulevaisuuden.
<SPEAKER ID="047" NAME="Paolo De Castro" LANGUAGE="IT">
Arvoisa puhemies, hyvät kollegat, haluan kiittää komissiota siitä, että se päätti tänään tulla parlamenttiin esittämään uusia maidontuotannon kriisiä koskevia ehdotuksia. On tärkeää, että juuri alkanutta parlamentin vaalikautta luonnehtii toimielinten - komission ja parlamentin - välinen vuoropuhelu, tuloksekas vuoropuhelu, joka on oikeastaan jo käynnistänyt yhteispäätösmenettelyn.
<P>
Arvoisa komission jäsen, arvioimme komission uusia ehdotuksia erittäin huolellisesti, ja minun tehtäväni on pyytää maatalouden ja maaseudun kehittämisen valiokunnalta viipymättä lausuntoa uusista ajatuksista.
<P>
Haluan kuitenkin vielä lopuksi huomauttaa, että jos maatalouden ja maaseudun kehittämisen valiokunnassa yksimielisesti hyväksytty tarkistus hyväksytään tänään myös parlamentin täysistunnossa, siitä tulee myöhemmin poliittinen ongelma, jos neuvosto Lissabonin sopimuksen ratifioinnin jälkeen äänestääkin sen nurin. Siksi kehotan komissiota ja neuvostoa harkitsemaan tarkistusta perusteellisesti.
<SPEAKER ID="048" NAME="Puhemies">
(ES) Olen vastaanottanut keskustelun päätteeksi seitsemän työjärjestyksen 115 artiklan 5 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan tänään klo 12.00.
<P>
Kirjalliset lausumat (työjärjestyksen 149 artikla)
<SPEAKER ID="049" NAME="Luís Paulo Alves  " AFFILIATION="S&amp;D">
kirjallinen. - (PT) Olen kotoisin syrjäisimpiin alueisiin kuuluvilta Azoreilta, jossa maidontuotanto on talouden, yhteiskunnan ja ympäristön tukipylväs. Viime viikkoina olemme tavanneet tuottajia, tuottajajärjestöjä ja maidonjalostusteollisuuden edustajia. Ne ovat kaikki samaa mieltä. On ratkaisevaa, että komissio esittäisi kiireesti tehokkaan maailmanlaajuisen ratkaisun nykyisen tilanteen korjaamiseksi.
<P>
Maitoalan kassavirta on tyrehtymässä. On elintärkeää, että EU kiinnittää erityisen tarkasti huomiota syrjäisimpiin alueisiin ja että ne otetaan lukuun sen ratkaisuissa nykyisen kriisin vaikutusten lievittämiseksi.
<P>
Kaikki kyseiset alueet ovat sitä mieltä, että kiintiöiden korottaminen on lopetettava. Ylijäämien horjutettua markkinoiden tasapainoa jokainen tuotantoa lisäävä maa vahingoittaa kaikkia muita maita. Syrjäisimpien alueiden mielestä kiintiöt olisi jatkossakin säilytettävä toimintaa vakauttavana tarjonnan sääntelymekanismina.
<P>
Maitoalan täydelliseen vapauttamiseen tähtäävien nykyisten suunnitelmien sosiaaliset, ympäristöä koskevat ja taloudelliset vaikutukset syrjäisimpiin alueisiin on selvitettävä pikaisesti. On suunniteltava erityistoimia, joilla estetään maidontuotannon romahtaminen, sillä ala on vastannut kauniista maaseudustamme, ympäristömme ja maaseutualueiden laadusta sekä saavuttamastamme taloudellisesta kehityksestä ja lähentymisestä.
<SPEAKER ID="051" NAME="Béla Glattfelder  " AFFILIATION="PPE">
kirjallinen. - (HU) Nykyiseen maitoalan markkinakriisiin ovat syynä pääasiassa maitokiintiöiden korotukset. Euroopan komissio ja jäsenvaltioiden hallitukset ovat myös vastuussa nykyisestä maitoalaa vakavasti vahingoittavasta tilanteesta, sillä vuonna 2008 ne kannattivat kiintiöiden korottamista, mikä johti maitoylijäämiin ja hintaromahdukseen.
<P>
Tämä päätös perustui Euroopan komission virheellisiin markkinaennusteisiin. Euroopan komissio ei luopunut aikeistaan sittenkään, kun kävi ilmi, että tuotannonlisäys oli ristiriidassa markkinakehityksen kanssa.
<P>
Tästä syystä Euroopan unionin on välittömästi luovuttava toimenpiteistään maidontuotannon lisäämiseksi. Vastustamme myös kiintiöiden lopullista poistamista vuoden 2015 jälkeen. On tärkeää tehdä nykyisestä kriisistä se johtopäätös, että maitomarkkinoilla tarvitaan sääntelyä. Muuten hintoja ei pystytä ennakoimaan. Eurooppalaiset maidontuottajat eivät selviydy suurien hintavaihtelujen aiheuttamista tappioista.
<P>
Olen tyytyväinen siihen, että maatalouden ja maaseudun kehittämisen valiokunta äänesti kriisin lievittämiseksi aloitteeni puolesta. Sen nojalla vientituen määrää nostettaisiin 450 miljoonasta eurosta 600 miljoonaan euroon. Ilman vientitukia osa ylijäämästä jäisi EU:n sisämarkkinoille, mikä laskisi hintaa entisestään.
<SPEAKER ID="999" NAME="Jim Higgins  " AFFILIATION="PPE">
kirjallinen. - (EN) Maitokiintiöitä on leikattava 5-10 prosenttia, jotta hinnat saadaan nostettua takaisin kannattavalle tasolle. Maidontuotantoa ei kuitenkaan pelasteta pelkillä kiintiöillä. Vaikka komissio on asianmukaisesti omaksunut pitkän aikavälin näkemyksen, se ei voi paeta todellisuutta - ja karu todellisuus on, että maatalousala, ja varsinkin maidontuotanto, ovat todella uhattuina. Alhaisimmat maidon hinnat sitten vuoden 1983 ja korkeat kustannukset, huono sää ja luottopula ovat aiheuttaneet maidontuottajaperheille ennennäkemättömän kassavirta- ja tulokriisin vuonna 2009. Vaikka merkit viittaavat siihen, että markkinoiden pohjalukemat on saavutettu, kipeästi kaivattuja hinnankorotuksia saataneen vielä odottaa jonkin aikaa, ja EU:n toimia tarvitaan. Olen samaa mieltä IFA:n puheenjohtajan Padraig Walshen ja maitoalan komitean puheenjohtajan Richard Kennedyn kanssa, että nopein tapa jouduttaa hintojen nousua on se, että EU:n komissio hyödyntää määrätietoisemmin kaikkia markkinatukia, kuten
<P>
vientitukia
<P>
jalostustukia
<P>
laajennettua kokonaishintainterventiota
<P>
voin yksityisen varastoinnin järjestelmän jatkamista
<P>
varastojen huolellista käsittelyä.
<SPEAKER ID="998" NAME="Anneli Jäätteenmäki  " AFFILIATION="ALDE">
kirjallinen. - (FI) Herra Puhemies! Viimeisen vuoden aikana maitoalan tilanne on heikentynyt dramaattisesti. Maidon tuottajahinta on laskenut ja tällä hetkellä useat maidontuottajat joutuvat jo myymään maitotuotteita hinnalla, joka ei vastaa tuotantokustannuksia. Maidontuottajien kestokyky on nyt vakavasti uhattuna. Herra Puhemies! Maitoalan kriisi ei ole pystytty ratkaisemaan komission tähän saakka toteuttamilla toimilla. Nyt on aika kääriä hihat ja tehdä uudenlaisia ratkaisuja. Komission on vakautettava Euroopan maitomarkkinatilanne nopeasti. Samalla sen on myös laadittava yhdessä maitoalan toimijoiden ja jäsenvaltioiden kanssa perusteellinen arviointi maitoalan tulevaisuudesta. Kiitos!
<SPEAKER ID="052" NAME="Véronique Mathieu  " AFFILIATION="PPE">
kirjallinen. - (FR) Jotta selvittäisiin maitoalaa parhaillaan koettelevasta harvinaisen vaikeasta taloustilanteesta, Euroopan unionilta edellytetään nyt kiireesti tehokkaita toimia. Jäsenvaltioiden enemmistön tavoin olen sitä mieltä, että komission esittämät ratkaisut ovat epätyydyttäviä. Kannatan tietenkin sen mahdollistamia joustoja, joiden ansiosta kansallisen tuen enimmäismäärää voidaan nostaa 7 500 eurosta 15 000 euroon vaikeuksissa olevien tuottajien osalta. Tehokkaampien interventiovälineiden hyväksyminen on kuitenkin meille elintärkeää. Markkinasääntelyä on laajennettava, jotta selviydytään yhä suuremmista hintavaihteluista. Yhteisessä julkilausumassa, jonka 16 jäsenvaltiota on antanut EU:n maitoalan tilanteesta, esitetään komissiolle joitakin hyödyllisiä ehdotuksia maitoalan markkinasääntelyn parantamisesta. Mielestäni on myös välttämätöntä tarkastella seitsemän jäsenvaltion esittämää vaatimusta, joka koskee kiintiöiden lisäämisen väliaikaista keskeyttämistä. Haluan myös toistaa kannattavani "maitorahaston" perustamista tuottajajärjestöjen ja -osuuskuntien auttamiseksi sekä maatalouden investointien, uudistamisen, maidontuotannon monipuolistamisen, maantieteelliseen sijaintiin liittyvien toimenpiteiden ja maitotuotteiden markkinointitoimenpiteiden tukemiseksi.
<SPEAKER ID="053" NAME="Ivari Padar  " AFFILIATION="S&amp;D">
kirjallinen. - (ET) Maitoalan nykyistä markkinatilannetta tarkastelemalla voi selvästi havaita, että maitoalan valmiudet selviytyä maailmanlaajuisen talouskriisin seurauksista ovat vielä hyvin puutteelliset. Tästä syystä yhteisen maatalouspolitiikan suunnittelussa olisi jatkossakin asetettava tavoitteeksi kilpailukyvyn parantaminen ja pitkällä aikavälillä markkinahallinnon vähentäminen. Yhteisen maatalouspolitiikan "terveystarkastus" on askel oikeaan suuntaan, ja saman suunnan säilyttäminen yhteistä maatalouspolitiikkaa koskevissa keskusteluissa vuoden 2013 jälkeen on ainoa keino maitoalan aseman parantamiseksi.
<SPEAKER ID="054" NAME="Daciana Octavia Sârbu  " LANGUAGE="RO">
Maitoala on parhaillaan maailmanlaajuisen kriisin aiheuttamassa syvässä ahdingossa, jonka perimmäinen syy on kysynnän ja tarjonnan välinen ero. Maidon ja maitotuotteiden hintojen romahtaminen vaikuttaa pääasiassa pienituloisiin maatiloihin. Tästä syystä en kannata kiintiöjärjestelmän jäädyttämistä kaikissa jäsenvaltioissa, vaan kunkin valtion pitäisi päättää omien kiintiöidensä asettamisesta. Ongelmana on se, että vuosiin 1983-1984 verrattuna vain yksi viidesosa maataloustuottajista on pysynyt markkinoilla, ja yhä useammat tilat ovat nyt vaarassa lopettaa toimintansa. Siksi meidän on kiireesti toteutettava toimenpiteitä tämän estämiseksi. Maitoalan kriisin lopettamiseksi olisi toteutettava seuraavat toimet: jatkettava voin, maitojauheen ja juustojen suunniteltuja varastointitoimenpiteitä, nopeutettava pienten tuottajien ja nuorten viljelijöiden tarpeita vastaavan maitotuoterahaston perustamista ja päästävä supermarketien kanssa yhteisymmärrykseen oikeudenmukaisen hinnan maksamisesta sekä maataloustuottajille että vähittäiskauppiaille.
