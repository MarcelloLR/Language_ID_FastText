<CHAPTER ID="005-01">
1. Euroopan parlamentin istuntokalenteri 2009 (äänestys) 
<SPEAKER ID="118" NAME="Puhemies">
(DE) Ennen varsinaista äänestystä haluan mainita yhden seikan. Pyydän teitä nyt kuuntelemaan hyvin tarkkaan, ja sitten joidenkin parlamentin ryhmien puheenjohtajat saavat puheenvuoron. Antonios Trakatellis, Ioannis Varvitsiotis, Georgios Papastamkos, Stavros Lambrinidis ja muut ovat esittäneet tarkistusta, joka koskee tiettyä viikkoa vuonna 2009, nimittäin viikkoa 16, 13.-19. huhtikuuta. Kyse on välittömästi ortodoksista pääsiäistä edeltävästä viikosta. Ei siis pääsiäinen, vaan sitä edeltävä viikko. Tämän viikon istuntoa koskevaa ehdotusta ei kuitenkaan ole tehty, sillä kyse on ryhmäviikosta. Tämä tarkoittaa, ettei tarkistusta voida ottaa huomioon, koska ehdotusta Euroopan parlamentin kokouksesta kyseisellä viikolla ei ole. Tämä ei kuitenkaan edellytä alustavaa päätöstä 20.-23. huhtikuuta pidettäväksi ehdotetusta istunnosta.
<SPEAKER ID="119" NAME="Joseph Daul" AFFILIATION="PPE-DE">
(FR) Arvoisa puhemies, hyvät kollegat, kuten tiedätte, vuosi 2008 on Euroopan kulttuurienvälisen vuoropuhelun teemavuosi, ja siihen liittyy myös uskontojen välinen vuoropuhelu. Pyydän teitä tämän vuoksi Euroopan parlamentin ominaisuudessa näyttämään esimerkkiä ja kunnioittamaan vähemmistöjä. Tästä syystä, kompromissihengessä ja osoittaaksemme hyvää tahtoamme ortodoksiystäviämme kohtaan, ryhmäni ehdottaa seuraavaa tarkistusta vuoden 2009 istuntokalenteriin. Viikko 17, huhtikuun 2009 täysistuntoviikko, alkaa 21. huhtikuuta ja päättyy 24. huhtikuuta - haluan sanoa vain tämän - jotta kyseiset jäsenet voivat viettää ortodoksien pääsiäistä.
<P>
Kaikkien perinteiltään ortodoksisten valtioiden puolesta kiitän teitä tuestanne ja pyydän olemaan aiheuttamatta enempää ristiriitoja. Pyydän kuitenkin Euroopan parlamentin tukea vähemmistöjen kunnioituksen vuoksi, jotta näyttäisimme esimerkkiä kansalaisille.
<SPEAKER ID="120" NAME="Hannes Swoboda" AFFILIATION="PSE">
(DE) Arvoisa puhemies, oletan tämän olevan suullinen tarkistus. Tätä ei sanottu ääneen, mutta jos kyse on suullisesta tarkistuksesta, ryhmäni kannattaa siitä äänestämistä tänään. On totta, että myös monet katoliset tekevät täällä töitä uskonnollisten juhlapyhien aikaan; huomennakin on sellainen päivä, lakosta huolimatta. Tämäkin tilanne tulee mieleen, mutta suosittelen kuitenkin, että äänestämme tämän esityksen puolesta tai ainakin äänestämme siitä. Arvoisa puhemies, jos tätä ei mielestänne voida hyväksyä, ryhmien pitäisi pyrkiä saavuttamaan yksimielisyys tässä hengessä.
<SPEAKER ID="121" NAME="Puhemies">
(DE) Jotkut asiat edellyttävät meiltä yksimielisyyttä. Ehdotan, että toimimme Joseph Daulin ja Hannes Swobodan ehdottamalla tavalla. Tästä äänestetään lopuksi. Käsittelemme ensin muut tarkistukset.
<SPEAKER ID="122" NAME="Hartmut Nassauer" AFFILIATION="PPE-DE">
(DE) Arvoisa puhemies, haluan esittää ennen äänestystä ongelman, joka vaikuttaa äänestykseen, ja jota on kenties tarkasteltava ja pyrittävä ratkaisemaan.
<P>
Ehdotetussa istuntokalenterissa ei ole viittausta vaalipäivään vuonna 2009. Emme äänestä siitä nyt, me yksinkertaisesti toteamme sen. Vaalipäivän vuoksi parlamentin järjestäytymisistunto järjestetään heinäkuussa 2009. Tämän vuoksi tiettyjä jäsenvaltioita edustavat jäsenet ovat huolissaan, koska tarkkaan ottaen on selvää, että jos järjestäytymisistunto pidetään 14. heinäkuuta 2009, eräät jäsenet eivät täytä vaadittuja viittä vuotta eläkeoikeuksia varten. Joissakin jäsenvaltioissa tähän ei sovelleta vaalikautta vaan kiinteää ajanjaksoa, sillä jäsenvaltioiden vaalikaudet ovat erimittaisia.
<P>
Minusta on hyvät perusteet tarkastella tätä ongelmaa ja ratkaista se, joko vaalipäivän tai järjestäytymisistunnon osalta. Pyydän tämän vuoksi parlamentin oikeudellista yksikköä tutkimaan asiaa.
<SPEAKER ID="123" NAME="Daniel Cohn-Bendit" AFFILIATION="Verts/ALE">
(DE) Arvoisa puhemies, haluan tehdä vastaavanlaisen ehdotuksen.
<P>
Olen ällistynyt siitä, että vähemmistöjen oikeuksia hyödynnetään näin moralisoivasti. On noin seitsemän juutalaisten juhlapyhää, joita ei voida ottaa huomioon, koska ne ovat työpäiviä. Sama koskee kolmeatoista protestanttien juhlapyhää. Järjestäytymisistunto pidetään 14. heinäkuuta. Se on yksi merkittävimmistä maallisista juhlapäivistä. Voimmeko me työskennellä Ranskassa 14. heinäkuuta, kun juhlimme Ranskan vallankumouksen vuosipäivää? Minusta se on mahdotonta ja sopimatonta. Sekin on muutettava, kiitos!
<P>
(Suosionosoituksia)
<SPEAKER ID="124" NAME="Puhemies">
(DE) Panemme merkille mitä on sanottu ja siirrymme nyt äänestykseen.
<P>
(Parlamentti hyväksyi suullisen tarkistuksen.)
