<CHAPTER ID="020">
Witold Tomczakin parlamentaarisen koskemattomuuden puolustamista koskeva pyyntö (keskustelu) 
<SPEAKER ID="072" NAME="Puhemies">
(PT) Esityslistalla on seuraavana Aloyzas Sakalasin oikeudellisten asioiden valiokunnan puolesta laatima mietintö Witold Tomczakin parlamentaarisen koskemattomuuden ja erioikeuksien puolustamista koskevasta pyynnöstä.
<SPEAKER ID="073" NAME="Aloyzas Sakalas">
esittelijä. - (EN) Arvoisa puhemies, Witold Tomczak pyysi huhtikuussa 2005 Euroopan parlamenttia puolustamaan hänen koskemattomuuttaan rikosoikeudenkäynnissä. Vuotta myöhemmin Euroopan parlamentti kuitenkin päätti olla puolustamatta hänen koskemattomuuttaan.
<P>
Toukokuun 21. päivänä 2007 Tomczak pyysi jälleen Euroopan parlamenttia puolustamaan hänen koskemattomuuttaan. Hän esitti tällöin pyyntönsä tueksi kolme perustetta. Ensimmäinen peruste oli se, että Tomczakin mukaan Ostrówin tuomioistuin ei antanut hänen tutustua tapaustaan koskeviin asiakirjoihin. Valituksen käsittelyn jälkeen kuitenkin selvisi, että Tomczak pääsi tutustumaan asiakirjoihin vieraillessaan tuomioistuimessa henkilökohtaisesti. Hän otti jopa valokuvia ainakin yhdestä asiakirjasta.
<P>
Toinen peruste oli se, että Tomczakin mukaan asiaa ei käsitellä puolueettomasti, sillä asian käsittelyä valvova tuomari pyysi tapauksen oikeuskäsittelyä johtavaa tuomaria tekemään päätöksen mahdollisimman nopeasti, jopa syytetyn poissa ollessa. Tämä pyyntö esitettiin kuitenkin sen jälkeen, kun Tomczak oli jättänyt saapumatta oikeuskäsittelyyn kaksitoista kertaa.
<P>
Kolmas peruste oli se, että Tomczakin mukaan Ostrówin tuomioistuin suhtautuu asenteellisesti häneen henkilönä. Hänen mukaansa oikeuskäsittelyä johtava tuomari asuu samassa kaupungissa kuin syyttäjä, jota vastaan Tomczak oli aikaisemmin nostanut syytteitä. Tämä ei kuitenkaan vielä itsessään estä kyseistä tuomaria toimimasta puolueettomasti.
<P>
Lisäksi Tomczak on saanut tilaisuuden valittaa korkeampaan tuomioistuimeen ja vedota Puolan korkeimpaan oikeuteen. Witold Tomczak toimi Puolan parlamentin jäsenenä vuonna 1999. Puolan oikeusviranomaisten pitäisi ottaa asianmukaisesti huomioon hänen esittämänsä väite, jonka mukaan hänen koskemattomuutensa, joka johtuu hänen asemastaan kansallisen parlamentin jäsenenä, pitäisi olla muodollinen este rikosoikeudenkäynnille.
<P>
Oikeudellisten asioiden valiokunta on ottanut huomioon sen ongelmallisen oikeudellisen seurauksen, että Puolan lainsäädännön mukaan Tomczak saattaa menettää paikkansa parlamentissa, ja valiokunnan puheenjohtaja on esittänyt komissiolle asiasta suullisen kysymyksen. Komission jäsen Frattini vastasi kysymykseen 14. tammikuuta 2008 ja lupasi ottaa yhteyttä Puolan viranomaisiin varmistaakseen, ettei Puolan lainsäädännön perusteella Euroopan parlamentin ja kansallisen parlamentin jäseniä kohdella eri tavalla.
<P>
Komission kanssa käymänsä vuoropuhelun jälkeen oikeudellisten asioiden valiokunta päätti, ettei se suosittelisi Tomczakin parlamentaarisen koskemattomuuden puolustamista edellä mainituista syistä.
<P>
On selvää, ettei Euroopan yhteisöjen erioikeuksia ja vapauksia koskevan pöytäkirjan 8 ja 9 artiklaa voida soveltaa Tomczakin tapauksessa. Hänen pyyntöään pitäisi käsitellä pyyntönä, joka koskee Euroopan parlamentin päätöstä pyytää häntä vastaan nostetun kanteen käsittelyn lykkäämistä, mikä esimerkiksi on mahdollista Puolan perustuslain 105 artiklan nojalla.
<P>
Vakiintuneen käytäntönsä mukaisesti parlamentti voisi päättää puolustaa yhden jäsenensä koskemattomuutta, jos olisi syytä epäillä syytteen perustuvan aikomukseen haitata jäsenen poliittista toimintaa (fumus persecutionis). Witold Tomczakin tapauksessa tällaisesta ei ole selvää näyttöä.
<P>
Esiin tuomieni seikkojen perusteella suosittelen, ettei Euroopan parlamentti puolusta Witold Tomczakin koskemattomuutta.
<SPEAKER ID="074" NAME="Lidia Joanna Geringer de Oedenberg">
PSE-ryhmän puolesta. - (PL) Arvoisa puhemies, parlamentaarisen koskemattomuuden tärkeimpänä tavoitteena on suojella itse parlamenttia, demokraattisesti valittua kansanedustuslaitosta. Sillä varmistetaan, että parlamentti on kokonaisuudessaan riippumaton ulkoisesta painostuksesta, ja taataan parlamentin jäsenille sananvapaus ja toimintavapaus heidän hoitaessa parlamentaarisia tehtäviään. Euroopan parlamentin jäsenten koskemattomuuden oikeusperusta vahvistetaan Euroopan yhteisöjen erioikeuksia ja vapauksia koskevassa pöytäkirjassa vuodelta 1965. Pöytäkirjan 8 artiklassa todetaan, että Euroopan parlamentin jäseniä ei voida alistaa tutkittavaksi, pidättää tai haastaa oikeuteen heidän tehtäviään hoitaessaan ilmaisemiensa mielipiteiden tai äänestystensä perusteella. Samoin 9 artiklassa todetaan, että Euroopan parlamentin istuntojen ajan sen jäsenillä on oman valtionsa alueella kansanedustajille myönnetty koskemattomuus sekä toisen jäsenvaltion alueella vapaudenriistoa koskeva koskemattomuus sekä lainkäytöllinen koskemattomuus. Koskemattomuus koskee jäseniä myös silloin, kun he matkustavat Euroopan parlamentin istuntoihin tai palaavat niistä.
<P>
Edellä todetun valossa on pantava merkille, etteivät Witold Tomczakia vastaan nostetut syytteet liity mielipiteisiin, joita hän ilmaisi, tai tapaan, jolla hän äänesti hoitaessaan tehtäviään, koska hän ei ollut Euroopan parlamentin jäsen kyseisten tapahtumien tapahtumahetkellä. Olosuhteet huomioon ottaen ei siis ole oikeudellisesti perusteltua taata Tomczakille parlamentaarista koskemattomuutta. Witold Tomczakin tapaus on kuitenkin tuonut esiin sen, etteivät järjestelyt, jotka koskevat edustajien valitsemista Puolan parlamentin alahuoneeseen, Sejmiin, ja Euroopan parlamenttiin Puolassa, ole yhtenäiset siltä osin kuin kyse on ehdokkaille asetetuista ehdoista sekä olosuhteista, joissa edustajat voivat valituksi tultuaan menettää edustajanpaikkansa.
<P>
Asiasta keskusteltiin erityisistunnossa, ja liittyessään Euroopan unioniin Puola sitoutui noudattamaan voimassa olevaa EU:n lainsäädäntöä ottaen erityisesti huomioon sen suorat vaikutukset jäsenvaltion sisäiseen lainsäädäntöön. Haluan käyttää tämän tilaisuuden pyytääkseni, että Puolan alahuoneen jäsenten asemaa koskeva lainsäädäntö ja Euroopan parlamentin jäsenten asemaa koskeva lainsäädäntö yhtenäistettäisiin mahdollisimman pian. Tällä hetkellä tilanne on se, että Euroopan parlamentin jäsen voi menettää edustajanpaikkansa automaattisesti tiettyjen tekojen vuoksi, kun taas Puolan alahuoneen jäsentä ei välttämättä rangaista samoista teoista millään tavalla.
<SPEAKER ID="075" NAME="Marek Aleksander Czarnecki">
UEN-ryhmän puolesta. - (PL) Arvoisa puhemies, Witold Tomczakin tapaus on esimerkki siitä, ettei Puolan oikeusjärjestelmä ole hyväksynyt sitä, että kun Puolasta tuli EU:n jäsen, valtio sitoutui noudattamaan EU:n voimassa olevaa oikeusjärjestelmää. Euroopan parlamentti ei ole vielä tehnyt päätöstä Tomczakin koskemattomuudesta, mutta toimivaltainen tuomioistuin vahvisti silti istunnon ajankohdaksi viime viikon, 15. päivän helmikuuta.
<P>
Näin tehdessään tuomioistuin ylenkatsoi Euroopan parlamenttia ja rikkoi Euroopan parlamentin työjärjestystä ja Puolan rikoslainsäädäntöä, jonka mukaan jäsentä koskeviin rikosoikeudellisiin toimenpiteisiin ei voida ryhtyä, ennen kuin Euroopan parlamentti on tehnyt päätöksen koskemattomuudesta. Kuvailemani tilanteen perusteella voidaan päätellä, että olemme Witold Tomczakin tapauksessa tekemisissä joko poikkeuksellisen epäpätevän tuomioistuimen kanssa tai sitten tuomioistuin pyrkii tuomitsemaan Tomczakin vähäisestä rikkomuksesta, jolloin hän menettäisi paikkansa Euroopan parlamentissa.
<SPEAKER ID="076" NAME="Jens-Peter Bonde" AFFILIATION="IND/DEM">
(EN) Arvoisa puhemies, kehotan kaikkia parlamentin jäseniä äänestämään Witold Tomczakin parlamentaarisen koskemattomuuden kumoamista vastaan. Olemme käyneet täällä Euroopan parlamentissa erinomaista keskustelua. Kaikki ovat olleet samaa mieltä siitä, ettei Puola voi soveltaa kahdenlaisia sääntöjä - yksiä sääntöjä Puolan kansallisen parlamentin jäseniin ja toisia, paljon tiukempia sääntöjä täällä istuviin Euroopan parlamentin jäseniin. Asiasta vastaava komission jäsen Frattini lupasi lähettää Puolan oikeusministerille kirjeen ja pyytää koskemattomuuden kumoamista koskevien sääntöjen yhtenäistämistä.
<P>
Puhuin komission jäsen Frattinin kanssa 14. tammikuuta pidetyn kokouksen jälkeen ja tapasin hänet kaksi viikkoa sitten. Tällöin hän sanoi antaneensa yksiköille määräyksen lähettää kirje. Otin viime viikolla yhteyttä hänen toimistoonsa. Toimistosta vahvistettiin, että kirje oli lähetetty ja että saisin siitä kopion saman päivän aikana. Yhtäkkiä minulle soitettiin komission jäsen Frattinin toimistosta ja kerrottiin erilainen tarina. Soittaja sanoi, ettei kirjettä ollut vielä lähetetty. Tässä siis olemme ilman kirjettä ja vastausta Puolan hallitukselta.
<P>
Sääntömme ovat varsin selvät: meidän on järjestettävä äänestys. Kehotan teitä siksi äänestämään koskemattomuuden kumoamista vastaan ja pyydän, että asia siirretään takaisin valiokuntaan, jotta voimme tehdä mahdollisesti uuden päätöksen saatuamme komission jäsen Frattinin kirjeen ja vastauksen Puolan hallitukselta.
<SPEAKER ID="077" NAME="Aloyzas Sakalas">
esittelijä. - (EN) Arvoisa puhemies, mielestäni koskemattomuuden kumoamista koskevan kysymyksen seuraukset eivät ole samat kuin koskemattomuuden kumoamisen seuraukset. Witold Tomczak kutsuttiin ja hänen odotettiin saapuvan oikeuden eteen kaksitoista kertaa, mutta hän jätti tulematta.
<P>
Puolan oikeusviranomaisten pitäisi ratkaista puolueettomasti kaikki Tomczakin tapauksen yhteydessä esiin nousseet menettelyä koskevat ja aineellisoikeudelliset kysymykset sekä erityisesti kysymys mahdollisesta herjaavan kielen käytöstä poliiseja kohtaan. Haluan siksi korostaa kahta seikkaa. Ensinnäkin se, kumottiinko Witold Tomczakin koskemattomuus asianmukaisella tavalla oikeusprosessin alussa hänen ollessaan Puolan parlamentin jäsen, on kysymys, jonka voi ratkaista vain toimivaltainen puolalainen oikeusviranomainen, tässä tapauksessa Ostrów Wielkopolskin piirituomioistuin. Valitusmahdollisuus on aina olemassa.
<P>
Toiseksi sitä, että Tomczak saattaa menettää edustajanpaikkansa Euroopan parlamentissa, ei voida pitää syyttäjän motiivina, koska tapahtuma-ajankohtana 19. kesäkuuta 2004 Tomczak ei ollut Euroopan parlamentin jäsen eikä kansallisen parlamentin jäseniin sovellettavassa laissa säädetä tällaisista seurauksista.
<P>
Näiden seikkojen perusteella oikeudellisten asioiden valiokunta suosittelee, ettei Euroopan parlamentti puolusta Witold Tomczakin parlamentaarista koskemattomuutta.
<SPEAKER ID="078" NAME="Puhemies">
(PT) Keskustelu on päättynyt.
<P>
Äänestys toimitetaan huomenna.
