<CHAPTER ID="004">
Online-rahapelitoiminta Euroopan yhteisöjen viimeaikaisen oikeuskäytännön valossa (keskustelu)
<SPEAKER ID="026" NAME="Puhemies">
(EN) Esityslistalla on seuraavana keskustelu Malcolm Harbourin, Andreas Schwabin, Evelyne Gebhardtin, Cristian Silviu Buşoin ja Heide Rühlen sisämarkkina- ja kuluttajansuojavaliokunnan puolesta komissiolle laatimasta suullisesta kysymyksestä, joka koskee online-rahapelitoimintaa Euroopan yhteisöjen tuomioistuimen viimeaikaisen oikeuskäytännön valossa - B7-0235/2009).
<SPEAKER ID="027" NAME="Malcolm Harbour">
laatija. - (EN) Arvoisa puhemies, ensinnäkin minulla on kunnia toivottaa sisämarkkina- ja kuluttajansuojavaliokunnan puolesta tervetulleeksi ensimmäistä kertaa uusi komission jäsen Michel Barnier uskoakseni hyvin moniin keskusteluihin täällä parlamentissa, erityisesti koska hän on siirtynyt sujuvasti kahdessa päivässä paikaltaan tuolla uudelle paikalleen eteen. Arvoisa komission jäsen, olemme iloisia siitä, että olette paikalla.
<P>
Toiseksi minulla on mahdollisuus valiokunnan puolesta esittää pöytäkirjaan merkittäväksi tällä kysymyksellä huolemme online-rahapelitoiminnan ja yleensä rahapelitoiminnan kehityksestä ja joistakin monista epävarmuustekijöistä, joita syntyy rahapelitoimintaa sisämarkkinoilla koskevasta lainsäädäntöjärjestelmästä kokonaisuudessaan.
<P>
Tiedän, että teillä on jo huomattavasti uusia töitä, arvoisa komission jäsen, mutta me toivomme kovasti, että tämä asia pääsee päällimmäisten joukkoon niissä, sillä tämä on ala, josta valiokuntani on ollut hyvin huolissaan viimeisten viiden vuoden ajan. Olemme tehneet useita valiokunta-aloitteisia tutkimuksia ja esittäneet siitä kysymyksiä, ja viimeisimmän merkittävän mietintömme esittelijä jäsen Schaldemose käyttää myöhemmin puheenvuoron, joten asia on meille jatkuvasti tärkeä.
<P>
Kuten kaikki tietävät, myös jäsenvaltiot ovat kokoontuneet säännöllisesti neuvoston tasolla erilaisiin pohdintaryhmiin tarkastelemaan online-rahapelitoiminnan kasvua suhteessa omien jäsenvaltioidemme rahapelitoimintaan. katson, että minun on heti aluksi tehtävä selväksi, ettei tässä kysymyksessä oleteta rahapelimarkkinoiden uutta liberalisointia tai välttämättä edes uutta tätä koskevaa aloitetta. Kuten kaikki tietävät, tosiasia on kuitenkin se, että online-rahapelitoiminnan valtavasta ja lisääntyvästä suosiosta seuraa myös paineita moniin kansallisiin monopoleihin ja nykyisiin järjestelmiin, jotka voivat olla valtio-omisteisia tai valtion valvomia, joiden tulot ovat hyvin suuria, mutta jotka aiheuttavat jäsenvaltioille huolta.
<P>
Haluamme sanoa teille, että tämän käynnissä olevan työn lisäksi on monia viittauksia Euroopan yhteisöjen tuomioistuimen oikeuskäytäntöön. Tunnette varmasti yksityiskohdat, ja kollegat saattavat puhua niistä myöhemmin. En aio nyt käydä niitä läpi, mutta meidän näkökulmastamme joidenkin yhteisöjen tuomioistuimen lähestymistapojen epäjohdonmukaisuudet eivät itse asiassa auta, vaan pikemminkin tekevät tilanteesta entistä monimutkaisemman ja hämärämmän kuin ennen. Tiedämme myös, että yksikkönne on käynnistänyt useita rikkomismenettelyjä rahapeliasioissa, ei aina verkossa toimintaa koskevia, mutta monet niistä liittyvät myös kysymykseen operaattorien vapaudesta lähteä ja sijoittautua muihin valtioihin.
<P>
Kaikki nämä asiat tarkoittavat sitä, että nyt on ehdottomasti oikea aika komission vertailla näitä tietoja, tarkastella rikkomismenettelyjen etenemistä, tutkia yhteisöjen tuomioistuimen tuomioista esiin nousevia seikkoja ja esittää ensinnäkin selkeä strategia tai selonteko siitä, mihin suuntaan aiomme edetä, ja tarttua näiden epäjohdonmukaisuuksien käsittelyyn.
<P>
Kuluttajansuojan kannalta lainsäätäjienkin on tiedettävä asemansa online-rahapelitoiminnan osalta. Sitä voidaan tietenkin ja pitääkin säännellä - ja joissakin tapauksissa online-rahapelitoiminnan tarjoajat ovat selvästi sitoutuneet tarjoamaan välineet ja valvontaa peliriippuvuuden ongelmien tarkasteluun ja niin edelleen - ja tietenkin on myös petostapauksia ja ongelmia, joista olemme myös keskustelleet paljon valiokunnassa. Tämä on kuluttajansuoja-asia yhtä lailla kuin sisämarkkinoiden johdonmukaisuutta koskeva asia.
<P>
Lopuksi katson, että meidän on myös kunnioitettava kansalaisia ja sitä tosiseikkaa, että monet heistä haluavat pääsyn online-rahapelitoimintaan. En usko, että olisi mitään aikeita pyrkiä kieltämään tämä toiminta - ja se olisikin käytännössä mahdotonta - mutta on havaittu merkittäviä epäjohdonmukaisuuksia. Esimerkiksi joissain valtioista on ilmeisesti lailla kiellettyä osallistua online-rahapelikilpailuihin kotimaan ulkopuolella sijaitsevassa yrityksessä. Tämä ei voi olla oikein.
<P>
Toinen erään äänestäjäni esiin tuoma johdonmukaisuus on se, että jos Yhdistyneen kuningaskunnan kansalainen osallistuu Yhdistyneen kuningaskunnan kansalliseen lottoarvontaan verkossa Espanjasta käsin ja voittaa, voiton maksaminen hänelle Espanjaan on laitonta. On siis tällaisia epäjohdonmukaisuuksia, jotka meidän on selvitettävä kansalaisten ja kuluttajien eduksi.
<P>
Arvoisa komission jäsen, tässä oli kysymyksen asiayhteys. Kuulette monia kollegojeni hyviä puheenvuoroja ja mielenkiintoisia näkemyksiä, mutta toivon teidän ottavan tämän ensisijaisten tehtävienne joukkoon uudessa työssänne.
<SPEAKER ID="028" NAME="Michel Barnier">
komission jäsen. - (FR) Arvoisa puhemies, arvoisat parlamentin jäsenet, voitte kuvitella, kuinka miellyttävää on palata tänne vain 48 tuntia uuden kollegion virkaan asettamisen jälkeen - josta kiitän teitä - ja jatkaa työtäni teidän kanssanne, hyvä jäsen Harbour - ja sanon tämän erityisesti sisämarkkina- ja kuluttajansuojavaliokunnan jäsenille - eri tavalla ja todennäköisesti eri paikassa, mutta samassa hengessä.
<P>
Haluan esittää tässä vaiheessa kolme seikkaa vastaukseksi ennen kuin kuuntelen tarkkaan, mitä haluatte sanoa. Aloitan ensimmäisestä kysymyksestänne. Kuten totesitte, komissio on aloittanut rikkomismenettelyt useita jäsenvaltioita vastaan vedonlyöntipalveluiden rajat ylittävän tarjonnan alalla. Komissio panee merkille, että neljässä yhdeksästä rikkomistapauksesta - toisin sanoen Tanskassa, Ranskassa, Italiassa ja Unkarissa - on ehdotettu tarkistuksia kansalliseen lainsäädäntöön vastauksena rikkomismenettelyyn. Komissio jatkaa työtään kaikkien näiden jäsenvaltioiden kanssa ratkaistakseen rikkomismenettelyissä määritetyt ongelmat. Yleisesti ottaen menettelyt ovat avoinna, mutta uuden komission tehtävä on päättää, kuinka näissä asioissa edetään.
<P>
Toinen seikka, arvoisa jäsen Harbour, on Euroopan yhteisöjen tuomioistuimen hiljattain antama päätös Portugalin tapauksessa, jossa pitkään vakiintuneena ollut valtion monopoli harjoittaa rahapelitoiminnan tiukkaa valvontaa. Komission oikeudellisen yksikön toteuttaman analyysin mukaan päätös ei tule ratkaisevasti muuttamaan alaa koskevien rikkomismenettelyjen kehitystä tai arviointia. Jokaista tapausta on arvioitu jäsenvaltioiden esittämien todisteiden mukaisesti.
<P>
Tuomioistuimen viimeaikaisen oikeuskäytännön perusteella komissio panee merkille, että tuomioistuin edellyttää aina myös oikeuskäytännön mukaisesti, että mahdolliset rajoitukset on aina ensinnäkin perusteltava julkista etua koskevalla oikeuttamisperusteella ja toiseksi sen on aina oltava tarpeellista ja oikeasuhtaista. Tähän sisältyy myös, että rajoitusten on oltava asianmukaisia, johdonmukaisia ja järjestelmällisiä.
<P>
Asiasta Santa Casa ei näin ollen seuraa, että tuomioistuin olisi antanut jäsenvaltioille enemmän pelivaraa rajoitusten käyttöönotossa. Tuomioistuin viittasi hyvin huolellisesti portugalilaisen monopolin toimintatapoihin, sen pitkään historiaan ja valtion hyvin erityisiin olosuhteisiin.
<P>
Puheenvuoroni kolmantena seikkana, arvoisat kuulijat, haluan korostaa sitä, ettei komissio ole sulkenut pois rikkomismenettelyjen vaihtoehtoja. Arvoisa puhemies, arvoisat parlamentin jäsenet, haluan aloittaa rakentavan keskustelun tästä aiheesta Euroopan parlamentin kanssa, mutta myös kyseisten jäsenvaltioiden ja asianomaisten osapuolten kanssa.
<P>
Panin merkille, ettei jäsenvaltioita ole kuultu tästä asiasta, koska viimeksi mainitut päättivät vuonna 2006 jättää rahapelitoiminnan palveludirektiivin soveltamisalan ulkopuolelle. Tämän vuoksi aion kuulla jäsenvaltioita ja olen päättänyt seurata tiiviisti neuvoston työryhmän menettelyjä. Tiedän, että parlamentti hyväksyi 10. maaliskuuta jäsen Schaldemosen aloitteesta mietinnön, vaikka monet parlamentin jäsenet kannattivat sitä vastustavaa päätöslauselmaa.
<P>
Minusta parlamentin työ on hyvä lähtökohta aidon keskustelun käynnistämiselle mahdollisesta eurooppalaisesta ratkaisusta tähän monimutkaiseen asiaan. Meidän on tarkasteltava lähemmin niitä syitä, joiden vuoksi jäsenvaltiot rajoittavat online-rahapelipalveluja. Tämän osalta meidän on tietenkin tarkasteltava sosiaalisia näkökohtia, erityisesti rahapelitoimintaan liittyvästä riippuvaisuudesta, ja olen päättänyt toimia näin.
<P>
Hyvät kuulijat, kollegio on ollut virassaan tuskin kahta päivää, emmekä ole vielä hyväksyneet työohjelmaamme. Haluan toteuttaa tästä päivästä alkaen tämän kuulemismenettelyn kuuntelemalla hyvin tarkkaan, mitä teistä kullakin on sanottavaa. Se - viittaan nyt kuulemiseen - on menettely, johon liittyy luonnollisesti useita mahdollisuuksia. Yksi mahdollisuus, jota olen erityisesti valmis harkitsemaan, on vihreä kirja tästä aiheesta.
<P>
Kiitän teitä jälleen tätä merkittävää aihetta kohtaan osoittamastanne mielenkiinnosta ja panoksestanne komission työhön, johon nyt ryhdyn.
<SPEAKER ID="029" NAME="Andreas Schwab">
PPE-ryhmän puolesta. - (DE) Arvoisa puhemies, arvoisa komission jäsen, ensinnäkin haluan sanoa Euroopan kansanpuolueen (kristillisdemokraatit) ryhmän puolesta, että olen hyvin tyytyväinen siihen, arvoisa komission jäsen, että teitte juuri selväksi halunne ei pelkästään harkita kohdennettua analyysia oikeuskäytännöstä asiassa Liga Portuguesa, vaan myös ottaa esille se kuinka neuvoston työryhmä voisi asianmukaisesti vastata online-rahapelitoiminnan lisääntymiseen. Tämän suullisen kysymyksen yhteydessä me tietysti keskitymme vain online-rahapelitoimintaan. Ymmärsin asiassa Santa Casa annetusta ratkaisusta, että vaikka Euroopan yhteisöjen tuomioistuin muistuttikin jäsenvaltioita siitä, että rahapelimarkkinat poikkeavat täysin muista markkinoista, jäsenvaltioiden on edelleen hyväksyttävä säännöt, joiden on oltava yhdenmukaiset kaikkialla Euroopan unionissa. Tähän mennessä neuvostossa ei ole ollut konkreettisia pyrkimyksiä tähän, vaikka neuvosto itse asiassa itsepäisesti väittikin tarkastelevansa asiaa itse. Tämän vuoksi komission ja parlamentin on tehtävä yhteistyötä edistyksen aikaansaamiseksi alalla ja esitettävä kriittisiä kysymyksiä.
<P>
Toiseksi haluan lisätä, etten ole vakuuttunut jäsenvaltioiden esittämistä argumenteista kuluttajansuojan varmistamisen osalta rahapelimarkkinoilla. Jäsenvaltiot väittävät kykenevänsä online-rahapelitoiminnan osalta (ja tämä koskee myös Liga Portuguesaa ja Santa Casaa) panemaan täytäntöön kuluttajansuojan tavoitteet sekä puuttumaan tehokkaasti siihen liittyviin rikoksiin itse, ilman yhteisön osallistumista. Kun tätä argumenttia tarkastelee toisin päin, looginen päätelmä on kuitenkin se, että olemme tilanteessa, jossa yhteisöllä on paljon vähemmän valmiuksia kuin yksittäisillä jäsenvaltioilla löytää asianmukaisia ratkaisuja valitettavaan Internetissä tapahtuvaan rikolliseen toimintaan ja muuhun verkossa tapahtuvaan. Minusta tämä on varsin outo päätelmä, enkä usko näin olevan. Katson, että voimme löytää ratkaisun online-rahapelitoimintaan vain hyväksymällä yhdenmukaisia rajat ylittäviä säännöksiä, joilla turvataan jäsenvaltioiden osittain historiallisiin rakenteisiin perustuvat edut, mutta joilla myös asetetaan kuluttajien edut toimintamme keskiöön, kuten valiokunnan puheenjohtaja korosti.
<SPEAKER ID="030" NAME="Evelyne Gebhardt" LANGUAGE="EL">
Arvoisa puhemies, arvoisa komission jäsen, paljon kiitoksia antamistanne tiedoista, mutta rehellisesti sanoen en ole täysin tyytyväinen. Edellinen komissio asetti selkeäksi tavoitteekseen rahapelimarkkinoiden vapauttamisen. Euroopan parlamentti on toistuvasti tehnyt selväksi, ettei tämä ole oikea lähestymistapa, sillä esimerkiksi rahapelitoiminnan jättäminen palveludirektiivin soveltamisalan ulkopuolelle tapahtui pikemminkin Euroopan parlamentin kuin jäsenvaltioiden toimesta. Katsoimme, ettei se ole mikä tahansa palvelu, että meidän on varmistettava suojakeinot kansalaisten suojelemiseksi järjestäytyneeltä rikollisuudelta ja että tämä edellyttää selkeitä sääntöjä.
<P>
Euroopan komissio kuitenkin saattaa edelleen jäsenvaltioita Euroopan yhteisöjen tuomioistuimen eteen, ja komission on nyt aika lopettaa tämä käytäntö, sillä häviää jatkuvasti asioita tuomioistuimessa. Teidän on yksinkertaisesti hyväksyttävä tämä tosiasia. Arvoisa komission jäsen Barnier, tämän vuoksi olisin tyytyväinen, jos toteuttaisitte käytännössä sen mistä juuri puhuitte: tällä alalla tarvitaan erilainen lähestymistapa, sillä me emme voi edetä asiassa tässä tilanteessa.
<P>
Vastauksena esittämäänne seikkaan, hyvä jäsen Harbour, väitän, että Euroopan yhteisöjen tuomioistuimen ratkaisut ovat olleet hyvin johdonmukaisia eivätkä lainkaan ristiriitaisia. Tuomioistuin on yhä uudestaan todennut tuomioissaan, että jäsenvaltioilla on oikeus ottaa käyttöön selkeitä sääntöjä, jotta voimme todella varmistaa, onko kansalaiset suojattu rikollisuutta vastaan, ja ettei jäsenvaltioilla ole mitään velvoitetta avata näitä markkinoita. Niillä ei myöskään ole mitään velvoitetta sallia muiden jäsenvaltioiden markkinatoimijoiden toimintaa omalla alueellaan, kunhan varmistavat, että valvonta on voimakasta ja tehokasta.
<P>
Tätä me toivomme Euroopan komissiolta, että se lopultakin ymmärtäisi tämän ja toimisi sen mukaan. Tämä kuitenkin tarkoittaa myös sitä, että meidän on kiinnitettävä erityistä huomiota online-rahapelitoimintaan, sillä internet ei tunnusta mitään rajoja tai esteitä, ja koska kansalaisilla on luonnollisesti pääsy pelisivustoille. Meidän on pohdittava, kuinka voimme muotoilla valvontaa ja sääntöjä tällä alalla kansalaisten suojelemiseksi.
<SPEAKER ID="031" NAME="Jürgen Creutzmann">
ALDE-ryhmän puolesta. - (DE) Arvoisa puhemies, arvoisa komission jäsen, jos se, mitä pyydätte, on sisämarkkinoiden kehittäminen edelleen ja yhdenmukaistaminen, tarvitsemme yhteiset säännöt. Online-rahapelitoimintaan liittyy kolme näkökohtaa, joita on tarkasteltava tässä keskustelussa. Kuinka voimme parhaiten suojata kansalaisten ja kuluttajien etuja? Kuinka voimme parhaiten torjua petoksia ja rikollista toimintaa? Kuinka voimme parhaiten suojata kansalaisia haitoilta? Euroopan parlamentin 10. maaliskuuta 2009 antamassa päätöslauselmassa esitettiin menetelmiä ja keinoja tässä edistymiseksi. Kuten ennenkin, Euroopan liberaalidemokraattien ryhmä kannattaa parlamentin 10. maaliskuuta 2009 antaman päätöslauselman sisältämiä periaatteita online-rahapelitoiminnan yhtenäistämisestä.
<P>
Euroopan yhteisöjen tuomioistuimen ratkaisun mukaan jokainen jäsenvaltio voi tietyin edellytyksin vapaasti säännellä online-rahapelitoimintaa itse, ja 10. maaliskuuta annetussa päätöslauselmassa korostetaan tätä painokkaasti. Kansalliset säännöt sopivat paremmin sopupelipetosten torjuntaan, vaikka tällaista petollista toimintaa ei voidakaan kokonaisuudessaan poistaa, kuten hiljattain Saksassa paljastuneet esimerkit todistavat. On kuitenkin sanottava, että rahapelimarkkinoita voidaan säännellä paremmin kansallisella tasolla kyseisen valtion perinteiden ja kulttuurin mukaisesti. Pelaajille voidaan tarjota parempi suoja riippuvuutta, petoksia, rahanpesua ja sopupelejä vastaan, jos he pelaavat suurten online-rahapelipalvelujen tarjoajien kautta, jotka aina luonnollisesti toimivat yli rajojen. Me emme voi säännellä kaikkea sisämarkkinakonseptin mukaisesti, emmekä varsinkaan alaikäisten rahapelejä tai peliriippuvuutta.
<P>
Online-rahapelitoiminta tarjoaa yhä enemmän keinoja moraalittomiin käytäntöihin, kuten petoksiin, sopupeleihin ja laittomiin vedonlyöntikartelleihin, sillä online-pelit voidaan käynnistää ja purkaa hyvin nopeasti. Laittomat ulkomaiset vedonlyöntitoiminnan harjoittajat ovat tässä erityinen ongelma, ja niitä on lähes mahdotonta säännellä tai valvoa. Rahapelitoiminnasta saatavat voitot on käytettävä ensisijaisesti yhteiskunnan hyväksi muun muassa amatööriurheilun edistämiseen. Tämä on jätettävä kansallisen hallinnon toimivaltaan. Esimerkiksi kulttuuritoiminnan sekä ammatti- ja amatööriurheilun jatkuva rahoitus on joillekin jäsenvaltioille rahapelitoiminnan sallimisen peruste. Ennakkoedellytyksenä tälle on kuitenkin korostettava riippuvuuden riskiä ja sitä on ehkäistävä ennakolta.
<P>
Koska online-rahapelipalvelujen erityisten muotojen koko vaikutusta kuluttajiin ei vielä tunneta, meidän on kiireesti toteutettava toimia tiedoissa olevien aukkojen täyttämiseksi. Tämän osalta on ratkaisevaa, että jäsenvaltiot todella täyttävät tehtävänsä. Online-rahapelitoiminnan osalta myös markkinoiden valvonta on ratkaisevaa. Jos me Euroopan parlamentissa voimme sopia, että jäsenvaltioilla on toissijaisuusperiaatteen mukaisesti oikeus säännellä rahapelimarkkinoitaan omien perinteidensä ja kulttuurinsa mukaisesti, meidän on varmistettava, että näin tosiasiassa tapahtuu tehokkaan valvonnan ja markkinavalvonnan kautta.
<SPEAKER ID="032" NAME="Heide Rühle">
Verts/ALE-ryhmän puolesta. - (DE) Arvoisa puhemies, minun ei tarvitse lisätä paljoakaan siihen mitä kaksi edellistä puhujaa sanoivat. Haluan vain toistaa selvästi, että ryhmämme tukee täysin parlamentin päätöslauselmaesitystä, mutta että haluamme myös kyseenalaistaa aiemman väitteen, jonka mukaan, jonka mukaan Euroopan yhteisöjen tuomioistuimen ratkaisut olisivat ristiriitaisia. Katson päinvastoin, että EYTI:n ratkaisut ovat olleet hyvin selkeitä. Olemme myös hyvin tyytyväisiä siihen, että sanoitte haluavanne käynnistää jäsenvaltioiden kuulemiset. Voin kenties lisätä, että mielestäni kuulemiset ovat parempia kuin rikkomismenettelyt. Kuulemiset ovat oikea tapa ratkaista tämä ongelma, ottaen huomioon kansalliset erityispiirteet ja ratkaisun löytämiseksi kuluttajan kannalta.
<SPEAKER ID="033" NAME="Timothy Kirkhope">
ECR-ryhmän puolesta. - (EN) Arvoisa puhemies, olen Yhdistyneen kuningaskunnan entinen rahapelitoiminnan valvonnasta vastannut ministeri, joten kun puhumme vapaan kaupan Euroopasta ja protektionismia vastustavasta Euroopasta, Euroopasta, joka avaa markkinat ja tuhoaa kaupan esteet, minä tietenkin kannatan tätä suuresti. Jotkut kollegoista, jotka täällä vaativat entistä avoimempaa Eurooppaa, ovat kuitenkin samoja, jotka tukevat rahapelialan monopolirakenteiden säilyttämistä.
<P>
Voisin sanoa - tai he voisivat sanoa, että minun on sanottava - että monopolit ovat parempia valvomaan ja käsittelemään rahapelitoiminnan ongelmia, joista täällä tänään keskustellaan. Tämä on hyvin mielenkiintoista, sillä suuri määrä tietoja ei todellakaan tue tätä argumenttia. Protektionismia ja monopoleja puoltavat argumentit rahapelitoiminnan alalla ovat oman edun tavoittelua; enemmän valvontaa ja enemmän rahaa kansallisille hallituksille. Se ei ole toivomani kaltainen avoin Eurooppa. "Tehkää kuten minä sanon, älkää niin kuin minä teen" on tällaisen Euroopan motto. Ei ole mitään syytä, miksi yksityiset rahapelitoiminnan harjoittajat, jotka toimivat yhdessä EU:n jäsenvaltiossa korkeatasoisen sääntelyn turvin, eivät voisi toimia muissa jäsenvaltioissa. Ei ole mitään syytä, jonka vuoksi tiukasti säännellyt mutta avoimet markkinat eivät tarjoaisi vastaava, kenties jopa korkeampaa suojelun tasoa kansalaisille, kuin tiukasti valvottu valtion monopoli.
<P>
Tätä odotellessamme Euroopan yhteisöjen tuomioistuin jakaa edelleen tuomioitaan. He ovat varmasti jo kyllästyneet tähän asiaan Luxemburgissa - tai, lakimiehenä ajatellen, eivät ehkä niinkään - mutta komission korvia huumaavan hiljaisuuden sijaan minusta nyt on aika toimia. Oikeudellinen epävarmuus on poistettava.
<P>
Haluan vain todeta, että minusta parlamentin on tärkeää viestittää uudesta halukkuudestaan tarkastella asiaa ja lähettää neuvostolle ja komissiolle voimakas signaali, ettei tätä asiaa voida vältellä. Toivomme saavamme uuden komission myötä uutta puhtia. Luotan suuresti teihin, arvoisa komission jäsen Barnier. Toivon teidän panevan merkille saamanne neuvot ja alkavan työstää strategiaa sen varmistamiseksi, että online-rahapelitoiminnasta voi tulla legitiimi osa sisämarkkinoita, luonnollisesti asianmukaisen sääntelyn mukaisesti.
<SPEAKER ID="034" NAME="Cornelis de Jong" LANGUAGE="NL">
"Gokken is dokken" (pelaaminen on pulittamista) on tunnettu sanonta Alankomaissa. Se tarkoittaa, että pelaaja yleensä häviää. Lisäksi rahapelit aiheuttavat riippuvuutta. Erityisesti nuorille se on todellinen uhka.
<P>
Jos jollain on romanttinen käsitys rahapelitoiminnasta, minun on aiheutettava hänelle pettymys. Pääasiassa on kyse miljardien eurojen liiketoiminnasta, johon aivan liian usein liittyy rikollista toimintaa. Tämän vuoksi Alankomaissa on voimassa lainsäädäntöä rahapelitoiminnan kieltämiseksi helposti paikoissa, joihin suurilla määrillä nuorisoa on vapaa pääsy. Online-rahapelitoiminta - joka usein on luonteeltaan rajat ylittävää - on kuitenkin tuonut sen yhä helpommin saatavilla olevaksi.
<P>
Tämän vuoksi meidän on tässä erityisessä tapauksessa sen sijaan, että luottaisimme vapaisiin markkinoihin, pikemminkin sekä sallittava jäsenvaltioiden rajoittavat toimenpiteet ja jopa rohkaistava niitä sellaisiin. Minusta tämä keskustelun aloittaneessa suullisessa kysymyksessä kuitenkin luotetaan edelleen liikaa markkinavoimiin. En ole erityisesti vakuuttunut siitä, että voitaisiin puhua "vastuullisesta" rahapelitoiminnasta internetissä. Mielestäni online-rahapelitoimintaa on rajoitettava mahdollisimman paljon.
<P>
Euroopan yhteisöjen tuomioistuin on tunnustanut, että jäsenvaltioilla on oltava toimivaltaa, joten vetoan komissioon, jotta se ei pyrkisi madaltamaan suojelun tasoa yhteisön lainsäädäntöehdotuksilla, vaan pikemminkin rohkaisisi jäsenvaltioita laatimaan sääntöjä, jotka mahdollistavat korkeatasoisen suojelun. Kehotan komissiota myös välttämään jäsenvaltioiden haastamista tuomioistuimeen, kuten jäsen Gebhardt esitti, vaan pikemminkin rohkaisemaan parhaasta mahdollisesta suojelusta käytävää keskustelua.
<SPEAKER ID="035" NAME="Jaroslav Paška" LANGUAGE="SK">
Online-rahapelitoiminnan osalta haluan mainita kaksi alaa, joilla on mielestäni useita ratkaisemattomia ongelmia. Pyrimme varmistamaan, että viestintä kansalaisten välillä on mahdollisimman avointa. Tähän liittyy myös lasten ja nuorten vapaa pääsy internetiin.
<P>
Euroopan parlamentti totesi 10. maaliskuuta 2009 antamansa päätöslauselman 16 kohdassa, että vastuu alaikäisten lasten suojelemisesta online-rahapelitoiminnalta on vanhemmilla. Arvoisat kuulijat, minä kysyn, mitä hölynpölyä tämä on. Kuka laatii lainsäädäntökehyksen, kuka laatii näitä yrityksiä koskevat säännöt? Vanhemmatko, vai joku muu? Me olemme vastuussa tällaisista yrityksistä, me laadimme lainsäädäntökehyksen ja säädökset, joten vastuu lasten suojelemisesta rahapelitoiminnalta on hallituksilla ja parlamenteilla.
<P>
Aikana, jona porno ja rahapelit tulevat koteihimme 3D-muodossa, vanhemmilla ei ole toivoakaan lastensa suojelemisesta näiden vaikutuksilta tai estämisestä mukaan tällaiseen toimintaan houkuttelulta. Tämän vuoksi katson, että on komission ja Euroopan parlamentin perustavaa laatua oleva tehtävä luoda lainsäädäntökehys, eikä tällaisen liiketoiminnan pyörittäjiä pidä tukea toimettomuudella. Ennemminkin on tuettava äänestäjiä, joille olemme vastuussa toimistamme.
<P>
Toinen ongelma, jonka haluan mainita, on rahavirtojen valvonta. Monissa valtioissa rahapelitoiminnasta ja vastaavasta toiminnasta saatavat rahat ohjataan urheilun, kulttuurin ja koulutuksen tukemiseen. Jos menetämme yksittäisistä valtioista tulevat rahat Bahamasaarille tai veroparatiiseihin, haluan kysyä, voidaanko osa tästä rahasta saada takaisin urheilun tukemiseen eri valtioissa. Sillä jos rahapelitoiminta ja veikkaus toimivat internetissä, saatu voitto syntyy muualla, eikä pelaajien kotimaassa. Myös tämä asia on ratkaisematta eikä sitä valvota riittävästi, ja minusta Euroopan komission on todellakin herättävä ja alettava työstää tällaista toimintaa koskevia puitesääntöjä. Meidän on luotava tarvittavat edellytykset, jotta emme toisaalta vaaranna lasten terveyttä ja koulutusta emmekä samalla menetä rahapelitoiminnan taloudellisia varoja.
<SPEAKER ID="036" NAME="Zuzana Roithová" AFFILIATION="PPE">
- (CS) Online-rahapelitoiminnan kehitys tarjoaa mahdollisuuden kiertää jäsenvaltioiden lakeja ja pestä rahaa lähes täysin ilman valvontaa. Sisämarkkinoilla on kyseenalaistettu rahapeliyritysten monopoliasema sekä ammattilaisurheilun hämärä rahoitus, nimenomaan sen rahapelitoimintayhteyksien vuoksi. Se lisää riippuvuuden riskiä erityisesti nuorilla ihmisillä.
<P>
Euroopan yhteisöjen tuomioistuin on yleisen edun nimissä tunnustanut hallitusten oikeuden kieltää tai rajoittaa online-rahapelitoimintaa. Vaikka online-rahapelitoiminta ei tunne rajoja, sen sääntely vaihtelee kaikissa jäsenvaltioissa verotustason, saatavuuden, tarkistusten ja toimijoiden oikeudellisen vastuun tason osalta. Lisäksi se ei riitä virallisen rahapelitoiminnan ja arpajaisia järjestävien yritysten laadun valvomiseen - myös rahan liikkumista on seurattava.
<P>
Tehokas valvonta ei enää ole mahdollista ilman sopimusta kaikkia 27 jäsenvaltiota koskevista yhteisistä säännöistä. Tämän vuoksi pyysimme viime vuonna komissiota ehdottamaan yhteisön puitesäädöstä online-rahapelitoiminnasta. Uskon vahvasti, että myös nuorille suunnattu online-rahapelitoiminnan mainonta olisi kiellettävä. Lasten altistaminen online-rahapelitoiminnan mainonnan vaikutuksille on sama kuin heidän altistamisensa rajattomalle alkoholin, savukkeiden, huumeiden tai muiden riippuvuutta aiheuttavien aineiden rajattomalle tarjonnalle.
<P>
Valitettavasti Tšekin tasavalta on unionissa hännänhuippuna, mitä tulee sääntelyyn. Se ei rajoita tällaista mainontaa eikä edes kiellä pelihallien ja pelitoimistojen yhdistelmiä koulujen läheisyydessä. Odotan tämän mietinnön antavan komissiolle uutta pontta neuvotella merkittävistä toimenpiteistä online-rahapelitoiminnan sääntelyn yhdenmukaistamiseksi EU:n jäsenvaltioiden julkisen edun hyväksi.
<SPEAKER ID="037" NAME="Christel Schaldemose" AFFILIATION="S&amp;D">
(DA) Arvoisa puhemies, arvoisa komission jäsen Barnier, tervetuloa parlamenttiin ja onnea uuteen tehtäväänne.
<P>
Olen itse asiassa hyvin iloinen voidessani olla täällä tänään keskustelemassa kansanne online-rahapelitoiminnasta, sillä kuulemisessanne parlamentissa korostitte erityisesti näkemystänne, että sisämarkkinoiden on oltava kansalaisia varten eikä päinvastoin. Tässä meillä on kelpo mahdollisuus osoittaa tämä käytännössä.
<P>
Aluksi haluan sanoa, että kannatan mainitsemianne aloitteita. Ne olivat hieman epäselviä, mutta vihreän kirjan laatiminen, useiden tutkimus käynnistäminen, tietojen kerääminen tältä alalta sen selvittämiseksi, kuinka asiat ovat yhteisön tasolla, vaikuttaa järkevältä.
<P>
Haluan kuitenkin muistuttaa teitä poliittisista tosiasioista. Vaikka onkin totta, että maaliskuussa, kun mietintöni hyväksyttiin, oli myös vähemmistön mielipide, parlamentin selkeä enemmistö puolsi mietintöäni, aivan kuten neuvostossa nyt puolletaan vahvasti selvennystä - mutta meidän on samalla varmistettava, että jäsenvaltiot saavat päättää, kuinka ne haluavat säännellä koko rahapelitoiminnan alaa. Online-rahapelitoiminnan alalla meidän on tietenkin selvitettävä, kuinka voimme suojella kansalaisia, tutkia rahapelitoiminnan sosiaalisia kustannuksia ja niin edelleen.
<P>
Olisin kuitenkin toivonut saavani jossain määrin selkeämmän vastauksen. Olette juuri astunut virkaanne ja olette vielä uusi tekijä, mutta toivoisin hieman selkeämpää vastausta siihen, onko linjanne luopua perussopimusten rikkomista koskevista oikeustapauksista ja käynnistää paljon rakentavampi vuoropuhelu parlamentin ja neuvoston kanssa, jotta voimme päättää, kuinka asiassa toimitaan. Tämän vuoksi kehotan tietä luopumaan tavasta antaa Euroopan yhteisöjen tuomioistuimen ratkaista asiat. Tehkäämme niistä poliittisia päätöksiä. Onko tämä teidän linjanne vai ei? Tähän olisin halunnut saada hyvin selkeän vastauksen.
<SPEAKER ID="038" NAME="Liam Aylward" AFFILIATION="ALDE">
(GA) Arvoisa puhemies keskustelu online-rahapelitoiminnasta ja erityisesti alaikäisten ja haavoittuvien kuluttajien ongelmista on erittäin tervetullut. On sekä kansalaisten että kuluttajien edun mukaista, että tämän asian tarkastelussa osoitetaan johtamistaitoa sekä selkeä ja määrätietoinen suunta.
<P>
Toin esiin rahapelitoiminnan keskustelussa komission kanssa viime marraskuun alussa, ja saamassani vastauksessa todettiin, että komissio tukee Safer Internet -ohjelmaa, tiedotuskeskuksia ja auttavia linjoja jäsenvaltioissa. Nämä tarjoavat vanhemmille tietoa vaaroista, joita lapset saattavat kohdata internetissä, myös online-rahapelitoiminnassa.
<P>
Sellaisenaan online-rahapelitoiminta on kuitenkin piilevä ongelma ja kasvava ongelma.
<P>
(EN) Verrattuna perinteiseen rahapelitoimintaan online-rahapelitoiminnassa on selkeä fyysisen valvonnan puutteen ongelma. Ei ole olemassa vastuullista tai välitöntä valvontaa, joka varmistaisi, että pelaaja on riittävän vanha pelaamaan laillisesti. Online-rahapelitoiminnan sivustojen turvallisuustarkistukset ja -menettelyt ovat kierrettävissä, ja alaikäiset voivat käyttää lainattuja tai varastettuja luottokortteja ja väärentää henkilöllisyytensä. Haavoittuvien kuluttajien rahapelitoiminta internetissä tapahtuu yleensä eristetyissä oloissa, ja alan asiantuntijat korostavat impulsiivisen toiminnan kasvavaa ongelmaa sekä valvomattoman ja vastuuttoman pelaamisen mahdollisuutta, koska alaikäisten pelaajien osalta tavanomaisen rahapelitoiminnan perinteiset turvatoimet eivät päde.
<P>
Online-rahapelitoiminnassa on paljon vaikeampi määrittää ongelmapelaajaa, sillä tarvitaan aikaa, vastuullisuutta ja resursseja sen määrittämiseksi, kuka pelaa, kuka maksaa ja kenellä on ongelma. Tarvitaan selkeä suunnanmääritys kaikilla tasoilla tämän asian tarkastelemiseksi, jotta voidaan ottaa lopulliset askeleet ja ratkaista alaikäisten pelaajien ongelma sekä varmista, että kaikkein haavoittuvimpien kuluttajien edut suojataan.
<SPEAKER ID="040" NAME="Peter van Dalen" AFFILIATION="ECR">
(NL) Arvoisa puhemies, Alankomaissa on noin 120 000 peliriippuvaista, mikä vastaa lähes prosenttia koko väestöstä. Peliriippuvuus johtaa vakaviin sosiaalisiin ongelmiin, kuten rikkoutuviin koteihin, rahaongelmiin ja rikoksiin. Tämän vuoksi jäsenvaltioiden on tehtävä kaikkensa torjuakseen rahapelitoimintaa ja siihen liittyviä ongelmia kaikin voimin.
<P>
Arvoisa puhemies, on yllättävää, että joillakin jäsenvaltioilla on täysin lailliset rahapelimarkkinat. Lisäksi rahapeliteollisuus haluaisi meidän uskovan, että rahapelimarkkinat ovat tavanomainen ala sisämarkkinoilla, eikä niitä tämän vuoksi tarvitsisi säännöstellä. Tätä on mahdotonta uskoa. Jäsenvaltioiden ei pidä edistää mitään markkinoita, jotka edistävät sosiaalista kurjuutta.
<P>
Valitettavasti monet ihmiset eivät voi vastustaa pelaamisen houkutusta. Tämän vuoksi Alankomaiden hallitus on päättänyt ottaa rahapelimarkkinat haltuunsa ja sallia vain valtion rahapelimonopolin. Vaikken toivoisi kasinoita perustettavan mihinkään Euroopan unionissa, katson kuitenkin, että tämä on vähiten huono ratkaisu.
<P>
Arvoisa puhemies, Euroopan parlamentin on esitettävä voimakas vetoomus niille jäsenvaltioille, joissa rahapelitoiminta on sallittua, jotta markkinoita hillittäisiin voimakkaasti aina kun se on mahdollista.
<SPEAKER ID="041" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, kysymyksellä kyseenalaistetaan epäsuorasti yhteisön uutta lainsäädäntöä. Ottaen kuitenkin huomioon, että jopa Euroopan yhteisöjen tuomioistuin on asettanut rajoituksia ja ennakkoedellytyksiä, joiden mukaan jäsenvaltiot voivat kansallisessa lainsäädännössään säätää online-rahapelitoiminnan sääntelystä, ei tarvetta yhteisön lainsäädäntöön ole.
<P>
Lisäksi tuomioistuin totesi asiassa Schindler, että rahapelitoimintaan liittyy tiettyjä moraalisia, uskonnollisia ja kulttuurisia sävyjä, se lisää korkeaa rikollisuuden ja petosten vaaraa ja sillä voi olla haitallisia vaikutuksia yksilöön ja yhteiskuntaan. Tämä on kaikkein merkittävin seikka.
<P>
Juuri näiden julkiseen etuun liittyvien perusteiden vuoksi alan on pysyttävä jäsenvaltioiden valvonnassa, sillä ne tietävät enemmän sen erikoisuuksista ja niiden käsittelemisestä. Tätä tukevat myös Swiss Institute of Comparative Law:n komissiolle laatima tutkimus ja parlamentin hyväksymä jäsen Schaldemosen mietintö vuodelta 2009.
<P>
Mietinnössä todetaan, että pelkkä sisämarkkinoihin perustuva lähestymistapa ei ole tällä herkällä alalla asianmukainen, ja pyydetään komissiota kiinnittämään erityistä huomiota Euroopan yhteisöjen tuomioistuimen näkemyksiin tästä aiheesta.
<SPEAKER ID="042" NAME="Lara Comi" AFFILIATION="PPE">
(IT) Arvoisa puhemies, hyvät kollegat, aloitan Euroopan yhteisöjen tuomioistuimen ratkaisusta, sillä jäsenvaltion mahdollisuus kieltää yksityisiltä toimijoilta online-rahapelipalvelut korostaa tarvetta säännellä markkinoita, jotka ovat hyvin tuottoisat, mutta kuluttajille myös hyvin riskialttiit.
<P>
Tämän vuoksi, koska minkäänlaista rahapelitoiminnan yhdenmukaistamista yhteisön tasolla ei ole, jokainen valtio voi vapaasti valita suojelun tasonsa. On usein mahdotonta määrittää, mistä tällaisten rajoitusten soveltaminen alkaa ja mihin se päättyy. Itse asiassa, vaikka komissio on käynnistänyt useita rikkomismenettelyjä joitakin valtioita vastaan - ja haluan korostaa, että näihin kuuluu myös Italia - palvelujen vapaan liikkuvuuden periaatteen rikkomisesta, yhteisöjen tuomioistuin on sitä vastoin pitänyt voimassa Portugalin rajoittavan päätöksen.
<P>
Tässä yhteydessä yhteisön toimielinten perustavaa laatua oleva tehtävä on ohjata rahapeliala sääntelyprosessiin, joka on täysin yhdenmukainen jäsenvaltioiden osalta EU:n tasolla. Tämän vuoksi on tarpeen ohittaa yksittäiset taloudelliset etunäkökohdat ja varmistaa kuluttajansuojan korkea taso, ja erityisesti lasten suojelu, sillä he ovat näissä tapauksissa rikosten ja petosten pääasiallisia uhreja.
<SPEAKER ID="043" NAME="António Fernando Correia De Campos" AFFILIATION="S&amp;D">
- (PT) Arvoisa puhemies, hyvät kollegat, olemme keskellä kahden Euroopan unionille tärkeän politiikan välistä ristiriitaa: toisaalta on suojeltava kuluttajia ja yleistä järjestystä, ja toisaalta on vaalittava vapaata liikkuvuutta ja palvelujen vapaata tarjontaa.
<P>
Yhteisön tuomioistuimen tätä asiaa koskevan oikeuskäytännön mukaan jäsenvaltioiden on säilytettävä autonomiansa ja legitiimiytensä säännellä online-rahapelien ja vedonlyönnin tarjoajien toimintaa. Tämä on herkkä ala, jolla on vaikutusta yhteiskunnallisiin arvoihin, mitä tulee rahapelitoimintaan liittyvään poikkeavaan käytökseen sekä kansallisiin perinteisiin ohjata näiltä markkinoilta saatava tuotto yhteiskunnallisen työn rahoitukseen.
<P>
Muutaman viime vuoden aikana Luxemburgin oikeuskäytäntö on muotoillut johdonmukaisen ja yhtenäisen oikeudellisen ajattelutavan, jonka olisi johdettava yhteisön toimielimiä ja erityisesti komissiota omaksumaan entistä selkeämpi kanta. Tämä edellyttää sellaisen sääntelykehyksen luomista, jossa otetaan huomioon kaikkien jäsenvaltioiden yleiset huolet rajat ylittävän rikollisuuden torjumisesta, sillä se hyödyntää näitä pelejä laajentumiseensa, sekä huolet asianmukaisen kuluttajansuojan tarjoamisesta tällaiselle online-rahapelitoiminnan erittäin haavoittuvien kuluttajien kannalta.
<P>
Arvoisa komission jäsen Barnier, odotamme nyt virkaan astuvan uuden komission ottavan tämän asian painopistealaksi esityslistallaan.
<SPEAKER ID="044" NAME="Oldřich Vlasák" AFFILIATION="ECR">
- (CS) Hyvät kuulijat, me kaikki tiedämme, että rahapelitoimintaa on perinteisesti säännelty tiukasti suurimmassa osassa EU:n jäsenvaltioita. Tilanne on tietysti muuttunut, sillä internetistä on tullut maailman suurin peliluola. On totta, että rahapelitoimintaan liittyvä tekninen kehitys on ollut kaikkialla maailmassa hyvin nopeaa, ja tätä koskevista oikeusjärjestelmistä on samaan aikaan tullut kyvyttömiä tarjoamaan ratkaisuja.
<P>
Online-rahapelitoimintaa koskevia asioita saatetaan usein yhteisöjen tuomioistuimen ratkaistavaksi, mikä osoittaa selvästi, että yhteisön lainsäädännön tulkinta ja soveltaminen rahapelien alalla on epäselvää. Lisäksi lainsäädännössä internetissä pelaaminen katsotaan harmaaksi alaksi.
<P>
Minusta meidän on kunnioitettava sitä tosiasiaa, että jokainen valtio on antanut rahapelilisenssejä oman toimivaltansa mukaisesti. Samalla hyväksymme yleisellä tasolla sen, että kansallinen lainsäädäntö ei saa mennä ylittää EU:n periaatteita liiketoiminnasta ja palvelujen tarjoamisesta EU:n tasolla. Tämä merkitsee kuitenkin paradoksaalisesti sitä, että esimerkiksi Tšekin tasavallan lainsäädännöllä ei tarvitse myöntää tšekkiläisille yrityksille lisenssiä online-rahapelitoimintaan, mutta Tšekin tasavalta ei voi kieltää ulkomaisilta rahapeliyrityksiltä toimintaa alueellaan. Emme voi hyväksyä tällaista tilannetta puhumattakaan online-rahapelitoimintaan liittyvistä sosiaalisista, terveydellisistä ja turvallisuusriskeistä tai verotusta koskevista kysymyksistä.
<SPEAKER ID="045" NAME="Sari Essayah" AFFILIATION="PPE">
(FI) Arvoisa puhemies, kuten Te arvoisa komission jäsen Barnier hyvin muistatte, Euroopan parlamentti on ollut linjakas, kun se vastusti rahapelien mukaan ottamista palveludirektiiviin, koska rahapelit eivät ole mitä tahansa palveluita, vaan niihin liittyy addiktoitumisriski ja sen mukanaan tuomat sosiaaliset kustannukset.
<P>
Urheilun integriteetti on myös Euroopan parlamentille tärkeä varjeltava asia, varsinkin nyt kun Lissabonin sopimuksen myötä meillä on toimivaltaa pitää siitä huolta. Mitä säätelemättömämpää rahapelitoiminta on, sitä enemmän urheilusta tulee vain väline kerätä rahapeleissä voittoja ja altistaa se esimerkiksi rikollisen toiminnan rahanpesuun..
<P>
Komission tulee esittää ratkaisu, joka ottaa huomioon parlamentin johdonmukaisen linjan pitää rahapelitoiminta sen erikoislaatuisuuden takia jäsenvaltioiden toimivallassa, ja keskeyttää rikkomusmenettelyt. Ainakin tusina tapauksia on Euroopan tuomioistuimen käsiteltävänä, viimeisimpänä Liga Portuguesa -tapaus, mutta silti ei ole oikein, että nämä asiat etenevät vain tuomioistuinratkaisuina tai rikkomusmenettelyitten kautta. Näihin asioihin pitää saada poliittinen ratkaisu, joka ei johda harmonisointiin, koska jäsenvaltiot joka tapauksessa vastaavat rahapelaamisen sosiaalisista kustannuksista ja muista kielteisistä seurauksista.
<P>
Rahapelipolitiikan on oltava looginen kokonaisuus, koska online-pelaaminen on vain väline, joka ei sinänsä tee rahapelipolitiikasta rajoja ylittävää. Online-toiminnan kasvu ei ole mikään luonnonvoima, joka etenee vastustamattomasti. Verkkokaupassakin on paljon sellaisia tuotteita, joita ei saa myydä rajojen yli, joten myös online-yhtiöiden on kunnioitettava jäsenvaltioiden lainsäädäntöä.
<P>
Arvoisa komission jäsen, haluan rohkaista Teitä rahapelaamisen vihreän kirjan tekemiseen. Se antaisi varmasti myös välineitä taistella Euroopan ulkopuolelta tulevaa online-tarjontaa vastaan ja rahapelitoiminnan aiheuttamia ongelmia vastaan.
<SPEAKER ID="046" NAME="Catherine Stihler" AFFILIATION="S&amp;D">
(EN) Arvoisa puhemies, haluan kiittää edellisiä puhujia heidän puheenvuoroistaan ja kollegaani Christel Schaldemosea tätä koskevasta työstään.
<P>
Kuten edelliset puhujat ovat todenneet, rahapelitoiminta ei ole mitä tahansa tavanomaista palvelua. Rahapelien kielteisiä vaikutuksia ei voida korostaa liikaa, kuten monet kollegat ovat tänä aamuna todenneet. On olemassa kaksi kansainvälisesti tunnustettua asteikkoa, joilla voidaan mitata ongelmapelaamista. Toinen on mieltään diagnostinen tilastollinen vakavuusindeksi (Diagnostic Statistical Severity Index) ja toinen kanadalainen ongelmapelaamisen vakavuusindeksi. Tätä käytettiin Yhdistyneessä kuningaskunnassa, ja on arvioitu, että pelkästään Yhdistyneessä kuningaskunnassa - ja alankomaalainen kollega totesi sen koskevan yhtä prosenttia Alankomaiden väestöstä - noin 236 000-284 000 aikuisella on pelaamisongelma.
<P>
Mikä mahtaa olla määrä koko Euroopan unionissa? Kun ajatellaan, että tulossa on vihreä kirja, toivoisin komission hankkivan asianmukaisia tilastotietoja - tosiseikkoihin perustuvan tutkimuksen rahapelien ja online-rahapelitoiminnan vaikutuksista EU:n kansalaisiin. Katson, että nämä tiedot olisivat hyvin hyödyllisiä keskustelussa ja meidän tutkittavanamme.
<P>
Mitä tulee EYTI:n ratkaisuun, kun tarkastellaan sanoja "internetin onnenpelitoiminnan käytön petollisiin tai rikollisiin tarkoituksiin estäminen" sekä kartellien lisääntymistä yhtenäismarkkinoilla, jota kilpailupolitiikkaa koskevassa kertomuksessa, meidän on varmistettava, etteivät online-rahapeliyritykset käytä sijoittautumista toiseen valtioon kuin siihen, missä ne toimivat, laittomien käytäntöjen salaamiseen.
<P>
Odotan mielenkiinnolla komission jäsen Barnierin seuraavaa puheenvuoroa. Arvoisa komission jäsen, toivotan teille onnea uudessa tehtävässänne.
<SPEAKER ID="047" NAME="Mairead McGuinness" AFFILIATION="PPE">
(EN) Arvoisa puhemies, minäkin onnittelen komission jäsen Barnieria. Arvoisa komission jäsen, tämä ei ole helpoin aihe aloittaa virkanne komissiossa, mutta uskallan väittää, että edeltäjänne komission jäsen McCreevy ei pahastuisi, jos sanon, että hän nautti oudosta jännityksestä. Hän nautti raveissa käymisestä ja oli ilmeisesti vedonlyöjiä.
<P>
Tässä asiassa on selvästikin kaksi koulukuntaa. Parlamentin kanta käy kuitenkin varsin selväksi sen 10. maaliskuuta 2009 antamasta päätöslauselmasta, ja katson, että on syytä toistaa yksi päätöslauselman lause, jossa todetaan, että "jäsenvaltioilla on oikeus säännellä ja valvoa rahapelimarkkinoitaan". Siinä todetaan myös hyvin selkeästi, että "online-rahapelioperaattorien on noudatettava sen jäsenvaltion lainsäädäntöä, jossa ne tarjoavat palveluitaan" ja että "pelkkä sisämarkkinoihin perustuva lähestymistapa ei ole tällä herkällä alalla asianmukainen".
<P>
Meidän lainsäätäjien ja jäsenvaltioiden ongelma on se, että markkinat ovat pitkällä meitä edellä: tällä alalla kehitys on ohittanut lainsäädännön ja jatkaa samalla tavalla. Ihmiset nauttivat pelaamisesta, pidimmepä me siitä tai emme. Minä ostan mieluummin kenkiä, mutta kaikilla on omat mielihalunsa.
<P>
Olen täysin samaa mieltä niiden kanssa, jotka ovat hyvin selvästi puhuneet pelaamiseen liittyvistä ongelmista, tapahtuipa se verkossa tai muualla. Kun peliriippuvaiset menevät liian pitkälle, siihen liittyy valtavia sosiaalisia ongelmia. On kuitenkin myös muistettava, että jäsenvaltiot edistävät onnenpelejä, ja se on kenties laillinen tapa edistää mahdollista riippuvuutta.
<P>
Ongelma on siis hyvin monimutkainen, mutta jälleen kerran Euroopan parlamentin ja EU:n ongelma yleisesti on se, ettei jäsenvaltioiden toiminnan välillä ole johdonmukaisuutta, ja kuitenkin kansalaiset käyttävät oman kotimaansa ulkopuolisia palveluita ja haluavat tehdä niin.
<P>
Vihreä kirja olisi erittäin tervetullut. Se on suuri mahdollisuutenne kerätä tietoa tästä asiasta. Minusta ongelmana on valtava tiedon ja tietämyksen puute, ja on komission tehtävä esittää jotain tämän ratkaisemiseksi.
<SPEAKER ID="048" NAME="Mitro Repo" AFFILIATION="S&amp;D">
(FI) Arvoisa puhemies, arvoisa komission jäsen, sanotaan, että politiikka on peliä, joskus jopa uhkapeliä, mutta rahapelitoiminta ei todellakaan ole mitä tahansa liiketoimintaa tai palveluntarjontaa. Siihen liittyy todella suuri määrä sosiaalisia haittoja, jotka vetävät puoleensa rikollista toimintaa.
<P>
Peliriippuvuus ajaa yksilön liian usein ja liian helposti taloudelliseen ahdinkoon ja seurauksena on myös todella vakavia mielenterveysongelmia. Kollega Stihlerin puheenvuoroon viitaten totean, että Suomessa arvioitiin vuonna 2008 olleen jo noin 40 000 peliriippuvaista. Jos tämä suhdeluku pätee EU:n tasolla, tarkoittaisi se sitä, että Euroopassa olisi jo nyt yli 35 miljoonaa peliriippuvaista, ja tämä lukuhan on valtava. Sen tähden mielestäni jäsenvaltioilla tulee olla jatkossakin oikeus itse päättää, miten ne järjestävät rahapelitoiminnan mahdollisten henkisten ja taloudellisten vahinkojen minimoimiseksi. Me tarvitsemme tiukat pelisäännöt, markkinoiden sääntelyä ja julkisen tahon valvontaa.
<P>
Korostan vielä, että meidän tulisi ottaa huomioon erityisesti haavoittuvassa asemassa olevien kuluttajien suojelu sekä peliriippuvuuden ja pakonomaisen käyttäytymisen vaarat ja todella taistella sitä järjestäytynyttä rikollisuutta vastaan, joka tästä pyrkii hyötymään.
<SPEAKER ID="050" NAME="Salvatore Iacolino" AFFILIATION="PPE">
(IT) Arvoisa puhemies, hyvät kollegat, onnitteluni, arvoisa komission jäsen, ja tervetuloa.
<P>
Kaikki ovat nähneet, kuinka online-rahapelimarkkinat ovat laajentuneet muutaman viime vuoden aikana kiinnittäen taloudellista huomiota ja tiedotusvälineiden huomiota. Tämä ilmiö koskee uusia sosiaalisia ryhmiä ja sille on ominaista laaja kulutus. Teknologian ansiosta se on helpommin saatavilla ja yhä suuremmalla kuluttajamäärällä - usein nuorilla, jotka ovat yleensä tottuneempia tietokoneisiin ja internetiin - on mahdollisuus osallistua.
<P>
Unelmalla elämän muuttamisesta pelaamalla on usein tuhoisia seurauksia, ja monet perheet ajautuvat kurjaan tilanteeseen, josta ei usein ole ulospääsyä. Ei myöskään voida aliarvioida online-rahapelaajien sosiaalisten kontaktien ja vuorovaikutuksen puutteen aiheuttamaa vakavaa haittaa. Yleisesti tuomitulle riippuvuudelle on ominaista yksinäisyys ja näkymättömyys. Rahapelien pelaaminen on pahe, joka edelleen ilmeisesti suurelta osin piilotetaan.
<P>
Edellisessä tehtävässäni kansanterveysviranomaisen pääjohtajana perustin erityisen osaston patologiselle pelaamiselle. Ehdotettu toimintamalli on osoittautunut menestyksekkääksi, sillä hoidossa yhdistetään terapianäkökohta ennaltaehkäisyyn, tutkimukseen ja kuntouttamiseen.
<P>
Meidän on puututtava asiaan hyväksymällä yhteinen kanta ja varmistettava, että kaikkia addiktioita hoidetaan määrätietoisesti. Näin ei ole tehty. Viittaan huumeidenkäyttöön, alkoholin väärinkäyttöön, tupakkaan, ruoka- ja internet-riippuvuuksiin.
<P>
Pahoittelen sitä, että minun ja 42 muun Euroopan parlamentin jäsenen esittämää kysymystä ei vielä ole esitetty täysistunnossa vasemmiston vastustuksen vuoksi. Pohdinkin, kuinka suurta kiinnostusta komissio todella aikoo osoittaa niitä kohtaan, joilla on todettu huumeongelma tai joku muu todettu riippuvuus, ja kuinka merkittävän aseman huumekaupan torjunta saa komission ohjelmassa.
<SPEAKER ID="051" NAME="Sylvana Rapti" AFFILIATION="S&amp;D">
(EL) Arvoisa puhemies, syy siihen, että tunnemme olomme turvalliseksi Euroopassa, syy siihen, miksi Eurooppa on pysynyt niin pitkään yhdessä, on nähdäkseni se, että se on aina kunnioittanut kansallisesti arkaluonteisia aiheita. Aina esiin nouseva ongelma siitä, kuuluuko viimeinen sana yhteisölle vai jäsenvaltioille, on merkittävä asia, ja rahapelitoiminta, erityisesti online-rahapelitoiminta, on tästä täydellinen esimerkki. Internet on jännittävä paikka, mutta siellä piilee myös vaaroja, joita on vaikea valvoa. Myöskään kilpailukyvyn periaatteen osalta, joka on sisämarkkinoiden tukipilari, ei voida sivuuttaa kansallisen julkisen edun kunnioittamisen ensisijaisuutta. Katson, että se mitä tässä tasapainossa tarvitaan, on esitetty selkeästi yhteisöjen tuomioistuimen molemmissa tuomioissa, joissa tuomioistuin toisaalta ymmärtää ja kansallisten perinteiden turvaaman julkisen edun käsitteen ja puolustaa sitä, ja toisaalta esittää vastalauseita suhteettomia toimenpiteitä kohtaan, sillä ne tehdään viime kädessä kansalaisten kustannuksella.
<P>
Koska neuvostossa parhaillaan toteutetaan kuulemisia, odotamme tietoja siitä, kuinka komissio aikoo toimia turvatakseen itsenäisen kansallisen toimivallan ja luodakseen tehokkaan yhteistyön perustan, jotta voidaan tarkastella tottumusta koskevaa kysymystä ja petoskysymystä. Lopuksi haluan onnitella komission jäsentä ja todeta, että uskon kaikkeen siihen, mitä olette sanonut täällä istuntosalissa. Kun nyt sanotte olevanne eri mieltä tekstistä, mutta ette sen hengestä, odotan käytännön toimianne. Onnea matkaan.
<SPEAKER ID="052" NAME="Othmar Karas" AFFILIATION="PPE">
(DE) Arvoisa puhemies, arvoisa komission jäsen, hyvät kollegat, ensinnäkin, tervetuloa arvoisa komission jäsen. On mukava nähdä teidät täällä ja istumassa tuolla nimenomaisella paikalla. Se mistä tällä alalla todella on kyse, on muun muassa sosiaalisen markkinatalouden sääntelykehyksen täytäntöönpano.
<P>
Olemme jännitteisessä tilassa. Toisaalta meidän on edettävä markkinatiellä, sillä meidän on pantava täytäntöön sisämarkkinoita koskevat periaatteet. Toisaalta emme voi luopua vastuuntunnostamme. Tämän vuoksi meidän on asetettava rahapelimarkkinoille joitakin rajoituksia. Meidän on kannettava vastuumme. Emme voi sallia kenen tahansa tehdä mitä tahansa rahapelimarkkinoilla sen paremmin kuin rahoitusmarkkinoillakaan, ja antaa yhteiskunnan sitten maksaa laskut. Tarkastelemme nyt koulutusta, rahanpesua, rikollisuutta ja vapautta rahapelitoiminnassa koskevia kysymyksiä. Meidän on tarkasteltava näitä asioita yhdessä.
<P>
Meillä ei myöskään ole mitään selkeitä määritelmiä. Me puhumme nyt rahapeleistä, mutta on olemassa monenlaisia rahapelejä, ja niille on olemassa erilaisia määritelmiä. Tämän vuoksi olen tyytyväinen vihreää kirjaa koskevasta ilmoituksesta, sillä se auttaa meitä lähestymään määritelmäongelmaa, ongelmia ja erilaisia kansallisia tapoja samanaikaisesti.
<P>
Puhtaasti sisämarkkinoihin perustuva lähestymistapa ei vie asiaa eteenpäin. Meidän ei kuitenkaan pitäisi käyttää vain yhtä lähestymistapaa ja sulkea muita pois. Tarvitaan EU:n tason sääntelykehystä, jotta emme päädy keskustelemaan tästä joka vuosi. Tämä koskee jäsenvaltioita ja erilaisia toimijoita. Yhteistyössä meidän ei pidä heikentää jäsenvaltioiden lainsäädäntöä, vaan varmistaa oikeusvarmuus eurooppalaisilla markkinoilla.
<SPEAKER ID="053" NAME="Pier Antonio Panzeri" AFFILIATION="S&amp;D">
(IT) Arvoisa puhemies, arvoisa komission jäsen, hyvät kollegat, olemme tietoisia yksittäisten valtioiden sääntelykehysten välisistä eroista, ja tiedämme myös, että erilaiset tulkinnat yhteisön ja jäsenvaltioiden oikeuskäytännöistä johtavat parhaillaan useisiin rikkomismenettelyihin ja kiistoihin jäsenvaltioissa.
<P>
Euroopan unionin politiikan puuttumista tällä alalla ei enää voida hyväksyä, koska online-rahapelipalvelujen rajat ylittävä luonne aiheuttaa haasteita. Lisäksi internetin ja sähköisen kaupankäynnin nopea yleistyminen viime vuosina on johtanut online-pelitarjonnan lisääntymiseen ja sitä seuraavien rajat ylittävien tapausten ilmaantumiseen, joita ei ole kyetty ratkaisemaan.
<P>
Olen tämän vuoksi vakuuttunut siitä, että yhteisön toimielinten on vastattava yhteisiin haasteisiin, kuten kuluttajansuojaan - ja erityisesti lasten suojeluun - sekä rikosten ja petosten torjuntaan, mutta myös haasteisiin, jotka koskevat palvelujen laittoman ja kuvattoman tarjonnan aiheuttamiin haasteisiin, joista kansalliset hallitukset eivät selviydy yksinään.
<P>
Komission on näin ollen vastattava parlamentin pyyntöön ja pyrittävä laatimaan yhteisön sääntelykehys. Se on tehtävä tarvittavalla määrätietoisuudella. Arvoisa komission jäsen, emme kyseenalaista hyvää tahtoanne, ja tämän vuoksi totean, että kuuleminen on hyvä ajatus ja vihreä kirjakin on hyvä ajatus, kunhan sitä käytetään asianmukaisen lainsäädäntökehyksen määrittämiseen, eikä pidetä itse tarkoituksena. Edellinen komissio laati hyvin usein vihreitä kirjoja ja valkoisia kirjoja ilman, että ne johtivat minkäänlaisiin päätöksiin. Uskon teidän kuitenkin ymmärtävän, arvoisa komission jäsen, että tarvitaan päätöksiä, ei vaan puhetta.
<SPEAKER ID="054" NAME="Eija-Riitta Korhola" AFFILIATION="PPE">
. - (EN) Arvoisa puhemies, kun tarkastellaan Euroopan yhteisöjen tuomioistuimen, neuvoston ja komission tähän mennessä esittämiä kantoja rahapelitoiminnasta ja vedonlyönnistä, teen seuraavan johtopäätöksen. Käytännössä kaikki jäsenvaltiot ja parlamentti tuomitsevat alkuperämaata ja vastavuoroista tunnustamista koskevien periaatteiden soveltamisen tällä arkaluonteisella erityisalalla. Tuomioistuin hyväksyy tämän, kuten se selvästi ilmaisi jälleen kerran viime syyskuussa antamassaan tuomiossa. Komission kannalta tuomio merkitsee sitä, että se menettää yhden keskeisen perusteensa, jota se on käyttänyt kaikissa rikkomismenettelyissä.
<P>
Jäsenvaltiot voivat vapaasti asettaa omat vedonlyöntiä ja rahapelitoimintaa koskevat poliittiset tavoitteensa ja määrittää yksityiskohtaisesti kansalaisten kannalta asianmukaiseksi katsomansa suojelutason. Neuvosto ja parlamentti ovat tehneet yhteistyötä jo vuosia. Vuosina 2006 ja 2007 ne molemmat hyväksyivät rahapelitoiminnan ja vedonlyönnin jättämisen palveludirektiivin ja audiovisuaalisista mediapalveluista annetun direktiivin soveltamisalan ulkopuolelle.
<P>
Viime vuonna laadittu Schaldemosen mietintö perustui neuvoston Ranskan puheenjohtajakaudella tekemään työhön, ja samaa linjaa on noudatettu myös Ruotsin ja Espanjan puheenjohtajakausilla. Vastasin Schaldemosen mietinnön osalta EPP-ryhmän kannasta, ja jaan hänen näkemyksensä.
<P>
Arvoisa komission jäsen, haluan esittää teille seuraavan kysymyksen: oletteko samaa mieltä siitä, että komission olisi vihdoinkin ryhdyttävä auttamaan jäsenvaltioita niiden pyrkiessä torjumaan kaikkia laittomia - toisin sanoen luvattomia - rahapelitarjouksia, sen sijaan että tuhlataan aikaa kysymyksiin, joihin on jo vastattu? Jos olette, kuinka asiaan aiotaan puuttua?
<SPEAKER ID="055" NAME="Bogusław Sonik" AFFILIATION="PPE">
(PL) Arvoisa puhemies, online-rahapelimarkkinat kehittyvät epäilemättä hyvin dynaamisesti Euroopassa. Itse asiassa yli 40 prosenttia maailman rahapelimarkkinoista keskittyy Eurooppaan, ja tuotot kasvavat jatkuvasti. Viimeisten neljän vuoden aikana nämä tulot ovat lähes kaksinkertaistuneet: 6,5 miljardista 11 miljardiin euroon. Tilastojen perusteella voidaan sanoa, että ilmiö jatkaa laajentumistaan, niin ylikansallisella kuin rajat ylittävällä tasolla. Palveluiden kehittyminen, internet-markkinat ja muutoksen kuluttajien asenteissa edellyttävät Euroopan unionilta reagointia. Online-rahapelitoimintaa koskevan yhteisön lainsäädännön puute on vain yksi esimerkki siitä, kuinka toimielimet eivät pysy yhteiskunnallisten muutosten vauhdissa, mutta ne eivät myöskään kykene reagoimaan Euroopan muuttuvien yhteismarkkinoiden tarpeisiin. Dynaamisesti kehittyvät rahapelimarkkinat, jotka perustuvat rajat ylittäviin yhteyksiin ja kaupankäyntiin, tarvitsevat selkeitä yhteisiä säännöksiä niihin liittyvien petosten, rahanpesun, sopupelien ja riippuvuuden riskien minimoimiseksi. Selkeiden ja avointen periaatteiden on oltava yhteismarkkinoiden toiminnan perusta, ja meidän on ennen kaikkea suojeltava eurooppalaisia kuluttajia näiltä uhilta.
<P>
Meidän on tiedotettava kuluttajille online-rahapelitoiminnan mahdollisista kielteisistä seurauksista. Kuten totesimme maaliskuussa antamassamme päätöslauselmassa, nuoret eivät ole riittävän kypsiä erottamaan toisistaan onnea, sattumaa ja voiton todennäköisyyttä. Meidän on tunnistettava nuorissa kehittyvän peliriippuvuuden vaara. Komissio jää yhä useammin jälkeen internetin poikkeuksellisen nopeasta kehityksestä ja erilaisista online-toiminnoista muillakin kuin tällä alalla. Eikö yksi syy tähän ole se, että komissio muodostuu kokonaisuudessaan henkilöistä, jotka varttuivat aikana, jonka online-yrittämisen sähköinen maailma oli vain tulevaisuuteen sijoittuvien romaanien aiheena?
<P>
Komission on käynnistettävä työ sellaisen perusteellisen kertomuksen laatimiseksi, jossa analysoidaan kaikki rahapelitoiminnan rehellisyyteen liittyvät ongelmat sekä kaikki tähän liittyvä oikeudelliset ja yhteiskunnalliset seuraukset. Tarvitaan selkeästi laadittu eurooppalainen menettelyohje, jossa asetetaan tiukat standardit ja jolla pystytään erottelemaan toisistaan rehellinen urheilukilpailu peleissä ja epärehellinen rahapelitoiminta.
<SPEAKER ID="056" NAME="Elena Oana Antonescu" AFFILIATION="PPE">
(RO) Rahapelimarkkinoiden sääntely Euroopan unionissa on arkaluonteinen asia, riippumatta siitä, onko kyse perinteisestä rahapelitoiminnasta vai online-rahapelitoiminnasta. Online-rahapeliala on laajentunut viime vuosina ja on nyt ala, jolla tehdään valtavia voittoja. Toiset puhuvat rahapelitoiminnan kieltämisen puolesta, ja toiset katsovat, että kielto lisäisi toimintaa ilman minkäänlaista voimassa olevaa sääntelyä.
<P>
Euroopan unionilla ja jäsenvaltioilla on yhteiset tavoitteet niiden pyrkiessä parantamaan rahapelitoiminnan sääntelyä. Ne haluavat suojella alaikäisiä, löytää ratkaisun riippuvuusongelmiin, ottaa käyttöön asianmukaisia valvontatoimenpiteitä avoimuuden ja mainonnan sääntöjen osalta, puhumattakaan riippuvuuden ja liiallisen online-rahapelien pelaamisen ehkäisystä.
<P>
Koska minkäänlaista yhdenmukaistettua lainsäädäntöä ei ole tällä alalla, jäsenvaltiot voivat vapaasti asettaa poliittiset tavoitteensa alalla ja määrittää tarvittavat suojelutason. Vaikka tavoitteet vaikuttavat samoilta, sääntelyä koskevan ongelman ratkaiseminen tällä alalla on kaikkea muuta kuin helppoa. Emme kuitenkaan voi kiistää tilanteen todellisuutta - rahapelitoiminta on merkittävää taloudellista toimintaa, jolla ei täysin noudateta sisämarkkinasääntöjä. Koska teknisten esteiden tarjoamia rajoituksia ei ole, toimintaa voidaan osallistua yli rajojen ja se tuottaa miljardien eurojen voittoja.
<P>
Euroopan yhteisöjen tuomioistuimen ratkaisut eivät lähennä toisistaan poikkeavia mielipiteitä oikeasta tavasta valvoa sääntelyä. Komissio kohtaa edelleen ristiriitaisen tilanteen jäsenvaltioiden tätä alaa koskevan toimivallan ja rahapelitoiminnan tarjoajien kansallisista rajoituksista esittämien valitusten välillä.
<P>
Minä en kannata online-rahapelitoimintaa. Sanoisin pikemminkin vastustavani tätä toimintaa. Minusta meidän on kuitenkin lähdettävä siitä tosiasiasta, että nämä pelit ovat olemassa. Tämän vuoksi meidän on laadittava yhdenmukaista lainsäädäntöä, jolla sekä säännellään taloudellisten toimijoiden toimintaa että, mikä vielä tärkeämpää, tarjotaan toimenpiteitä kuluttajien tukemiseksi. Meidän on varmistettava, että online-rahapelitoimintaa tarkastellaan vastuullisesti. Meidän on suojeltava alaikäisiä ja haavoittuvia henkilöitä. Meidän on myös ehkäistävä riippuvuutta ja torjuttava järjestäytynyttä rikollisuutta.
<SPEAKER ID="057" NAME="Tamás Deutsch" AFFILIATION="PPE">
(HU) Ensinnäkin haluan toivottaa lämpimästi tervetulleeksi komission jäsen Barnierin ja toivotan hänelle kaikkea hyvää pyrkimyksissään. Hyvät kuulijat, esitän sanottavani lyhyesti kolmena seikkana.
<P>
Ensinnäkin tänä aikana, jona asiantuntijat kertovat joukkotiedotusvälineiden ja internetin hallitsevan maailmaa, ei rahapelitoiminnasta ja varsinkaan online-rahapelitoiminnasta voida keskustella ottamatta huomioon tähän liittyviä sosiaalisia, kulttuurisia, terveydenhuoltoon liittyviä ja henkisiä vaikutuksia. Kuten parlamentin vuosi sitten tekemässä päätöksessä todettiin, on myös selvää, että online-pelitoiminnalla on haitallisia vaikutuksia yhteiskuntaan. Riittää, kun mainitaan riippuvuuden kehittymiseen, järjestäytyneeseen rikollisuuteen ja rahapesuun liittyvät vaikutukset. Meidän ei pidä myöskään unohtaa urheiluvedonlyönnin saastuttavia vaikutuksia, sillä tälläkin hetkellä Euroopassa velloo kauhea sopupeliskandaali, joka valitettavasti liittyy tähän asiaan.
<P>
Toiseksi olemme mielestäni ymmärtäneet asian väärin, jos uskomme online-rahapelitoiminnan sääntelyn liittyvän vapaisiin markkinoihin. Kyse on pääasiassa kuluttajansuojasta. Minusta sääntelyssä on keskityttävä kuluttajansuoja-asioihin.
<P>
Viimeisenä muttei vähäisimpänä asiana haluan esittää kaksi ehdotusta. Tarvitaan yhteistä sääntelyä yhteisön tasolla, kuluttajansuojaan perustuvaa sääntelyä, jolla pyritään ehkäisemään riippuvuuden muodostumista, online-pelitoiminnan yhteyksiä järjestäytyneeseen rikollisuuteen sekä reilun pelin vaarantaviin sopupeliskandaaleihin. Viimeisenä muttei vähäisimpänä Euroopan unionin on pantava alulle sääntelyä, joka ulottuu yli Euroopan unionin rajojen, sillä online-rahapelitoiminta on globaali asia, ja minusta tämäkin on asia, jota meidän on tarkasteltava.
<SPEAKER ID="058" NAME="Jim Higgins" AFFILIATION="PPE">
(EN) Arvoisa puhemies, kuten niin monet toiminta-alat, myös online-rahapelitoiminta on hyötynyt teknologian edistymisestä. Siinä on hyviä ja huonoja puolia. Hyvä puoli on se, että vedonlyöminen on helpompaa, on entistä helpompaa veikata. Se on valtioille valtava tulonlähde ja olemme poikenneet valtaville alueille. Ennen oli kyse vain raveista ja urheilusta, mutta nyt on valtava määrä muita vedonlyöntialoja, esimerkiksi poliittiset ennusteet. Kuten meillä Irlannissa sanotaan, vetoa voi lyödä kahdesta kärpäsestä seinällä. Rahapelitoiminnan alalla on siis tapahtunut valtavaa edistystä.
<P>
Huonoja puolia ovat petokset, sopupelit, yhteiskunnalliset ja perheiden sisäiset tragediat, peliriippuvuus ja niin edelleen. On arvioitu, että pelkästään Yhdistyneessä kuningaskunnassa on - Gamblers Anonymousin mukaan - noin 600 000 rahapeleistä riippuvaista, jotka kuuluvat Gamblers Anonymousiin. Meillä on sama ongelma Irlannissa, ja se on yhtä yleistä kaikkialla EU:ssa.
<P>
Minusta meidän on tarkasteltava EYTI:n ratkaisua sen osalta, että sen mukaan on jokaisen jäsenvaltion tehtävä laatia omat sääntönsä ja säännöksensä. Tarvitsemme yhteistä politiikkaa, sillä pelaaminen ylittää kansalliset rajat. Se kattaa koko Euroopan unionin. Minusta meidän on palattava uudestaan 10. maaliskuuta 2009 esittämiimme erinomaisiin suosituksiin, joita on syytä tarkastella uudelleen. Suosituksissa parlamentin jäsenet esimerkiksi kehottavat jäsenvaltioita tekemään tiivistä yhteistyötä rajat ylittävästä online-rahapelitoiminnasta syntyvien sosiaalisten ja yleistä järjestystä koskevien ongelmien ratkaisemisessa. Toiseksi meidän on suojeltava kuluttajia petoksilta, ja tästä tarvitaan yhteinen kanta. Kolmanneksi tarvitaan yhteistä sääntelyä online-rahapelitoiminnan mainonnasta, myynninedistämisestä ja tarjonnasta. Viimeisenä muttei suinkaan vähäisimpänä meidän on saatava mahdollisimman paljon uskottavuutta ja mitä tulee ikään, tarvitaan tiukkoja ikärajoja.
<P>
Jäsen Panzeri totesi ennen minua - ja hän on oikeassa - että puhumme täällä usein päätöslauselmista ja suosituksista ja että ne ovat hyvin suositeltavia, mutta viime kädessä tarvitaan niiden toteuttamista käytännössä. Muuten ne jäävät pelkiksi toiveiksi. Puhutaan siis toimista ja aikataulusta. Tämän vuoksi odotan komission vastausta.
<SPEAKER ID="059" NAME="RadvilMorkūnaitė-Mikulėnien" AFFILIATION="PPE">
(LT) Tuskin kukaan kiistää sitä, että rahapelit, kuten muutkin riippuvuuden muodot, aiheuttavat vakavia yhteiskunnallisia ongelmia, jotka vaikuttavat pelaajan lisäksi myös koko yhteiskuntaan. Ongelma on monimutkainen.
<P>
Internetin saatavuuden lisäännyttyä nopeasti globalisoituneessa maailmassamme, myös uudenlainen riippuvuuden muoto, online-rahapeliriippuvuus, on lisääntynyt merkittävästi. Neljäntoista vuoden aikana vuodesta 1996 alkaen rahapelimarkkinat ovat kasvaneet dramaattisesti. Markkinoiden kasvaessa myös rahapeleistä maailmanlaajuisesti saatavat tulot ovat yleisesti kasvaneet. Siihen asti, kunnes perustamme Euroopan unionin yhteisen järjestelmän online-rahapelitoiminnan sääntelemisestä, ainoat näistä luvuista iloitsevat henkilöt ovat online-rahapeliliiketoiminnan harjoittajat.
<P>
Euroopan yhteisöjen tuomioistuin on todennut, että rahapelipalveluissa voidaan hyödyntää vapaata ja liikkuvuutta ja että jäsenvaltioiden olisi säänneltävä palveluja itse, ottaen huomioon omat arvonsa ja perinteensä. Esimerkiksi Liettua on yksi niistä Euroopan unionin valtioista, joissa online-rahapelitoiminta on kiellettyä. Palveluiden vapaa liikkuvuus kuitenkin varmistaa pelimahdollisuuden, vapaan pääsyn online-rahapelitoimintaan, ja vaikka kieltäisimme rahapelitoiminnan koko Euroopan unionissa, emme kuitenkaan olisi turvassa muihin maailman osiin rekisteröityneeltä rahapelitoiminnalta. Tämän vuoksi on tarpeen perustaa Euroopan unionin yhteinen järjestelmä online-rahapelitoiminnan sääntelemiseksi, siinä on otettava huomioon riskiryhmien suojeleminen ja erityistä huomiota on kiinnitettävä alaikäisten suojelemiseen ja kaupankäynnin valvontaan.
<P>
Alaikäisten osalta kyse ei ole pelkästään riippuvuudesta rahapeleihin, vaan usein myös luonteeltaan ja sisällöltään aggressiivisiin peleihin, ja tämäkin on suuri ongelma.
<P>
Tilanne on lähes identtinen hiilidioksidipäästöjä koskevan kysymyksen kanssa, josta niin usein keskustelemme. Internetillä ei ole rajoja, joten jos meillä on erilaisia online-rahapelitoimintaa koskevia sääntöjä ja säännöksiä, ongelma alkaa muistuttaa ilmastonmuutokseen liittyvää ongelmaa; paljon puhetta ja valitettavan vähän tuloksia.
<SPEAKER ID="060" NAME="Piotr Borys" AFFILIATION="PPE">
(PL) Arvoisa puhemies, haluan esittää komissiolle kysymyksen kollegani Nitrasin esittämien kysymysten osalta, sillä hän ei ole täällä kohdattuaan vaikeuksia päästä Strasbourgiin. Ensinnäkin kysyn komissiolta, voiko se kommentoida jäsenvaltioiden hiljattain toteuttamia lainsäädäntömuutoksia Euroopan yhteisöjen tuomioistuimen antamien ratkaisujen seurauksena. Toiseksi, aikooko komissio edelleen toteuttaa lainsäädännöllisiä toimenpiteitä ottaakseen käyttöön yhteiset puitteet online-rahapelitoimintaan liittyvien maksutapahtumien sääntelemiseksi, ottaen pääasiassa huomioon kuluttajansuojan ja peliriippuvuuden torjunnan sekä myös järjestäytyneen rikollisuuden kasvavan osuuden järjestelmässä, jota ei seurata ja valvota asianmukaisesti?
<P>
Onko komissio tämän osalta samaa mieltä siitä, että nykyisistä voimassaolevista yhteisistä EU-säännöksistä huolimatta jäsenvaltiot eivät vieläkään kykene hillitsemään kansalaisten rahapelitoimintaa, huolimatta esimerkiksi kieltojen käytöstä? Tällä alalla vaikuttaa siltä, että säännökset eivät sovellu nykyiseen tilanteeseen ja internetin kehittyviin palvelumarkkinoihin. Näin ollen kysymykseni on seuraava: mitä toimenpiteitä Euroopan komissio aikoo toteuttaa tällä alalla luodakseen kenties yhteiset lainsäädäntöpuitteet, jotka ovat samat kaikille jäsenvaltioille?
<SPEAKER ID="061" NAME="Toine Manders" AFFILIATION="ALDE">
(NL) Onnittelen komission jäsen Barnieria hänen nimityksestään komissioon ja toivotan hänet lämpimästi tervetulleeksi tänne, sillä esityslistalla on paljon asioita.
<P>
Rahapelitoiminta jätettiin selkeästi palveludirektiivin, tai Bolkesteinin direktiivin, josta täällä keskusteltiin, ulkopuolelle. Minusta tämä on valitettavaa, koska se tarkoittaa, ettemme uskaltaneet tunnustaa, että se on kuluttajille ongelma. Katson, että tämän saivat aikaan hallitukset, jotka olivat hyvin halukkaita edelleen pitämään alaa jäsenvaltioiden monopolina. Tuloksena on ollut kirjava joukko lainsäädäntöä, joka tällä hetkellä aiheuttaa paljon oikeudellista epävarmuutta. Tämä on valitettavaa, ja sen taustalla on rohkeuden puute, myös meidän taholtamme, ongelmien tarkastelemiseksi. Loppujen lopuksi se, että kieltäydytään tarkastelemasta ongelmaa, on kuin hautaisi päänsä hiekkaan strutsin tavoin. Nämä ovat kuitenkin todellisia ongelmia, ja rahapelipalveluita tarjoavat organisaatiot seuraavat jatkuvasti uusia laajentamismahdollisuuksia.
<P>
Nykylainsäädäntömme perustuu fyysisiin rajoihin, mutta olemme siirtyneet virtuaalisten rajojen aikaan jo kauan sitten. Minusta meidän on tämän vuoksi varmistettava eurooppalainen lähestymistapa online-rahapelitoimintaan, laadittava entistä selvempää lainsäädäntöä, otettava palvelujen tarjoajat mukaan toimintaan ja varmistettava kuluttajansuoja sekä järjestäytyneen rikollisuuden torjunta. Tämä tarkoittaa kuitenkin myös, että meidän on rohjettava luopua tilanteesta, jossa hallitukset säilyttävät monopoliasemansa Euroopan yhteisöjen tuomioistuimen ratkaisun perusteella, jossa katsotaan, että "monopolit ovat sallittuja kunhan rajoittavaa politiikkaa noudatetaan". Tämä on riistäytymässä täysin käsistä.
<P>
EYTI myös toteaa tämän säännöllisesti, ja minusta meillä on oltava rohkeutta ryhtyä tiukkoihin lainsäädäntötoimenpiteisiin, joilla eliminoidaan kasvannaiset ja rahapelien väärinkäyttö, ei pelkästään kansalaisten eduksi vaan myös järjestäytyneen rikollisuuden torjumiseksi. Arvoisa komission jäsen Barnier, toivon tämän osoittautuvan menestyksekkääksi: teillä on edessänne valtavasti työtä, ja toivotan teille onnea.
<P>
Kenties - ja arvoisa puhemies, tämä on viimeinen kommenttini - sekin on jo jotain, että rohkaisette parlamenttia tarkastelemalla todella tarkemmin palveludirektiivin täytäntöönpanoa, sillä olen kuullut tästä monia myönteisiä raportteja.
<SPEAKER ID="062" NAME="Franz Obermayr" AFFILIATION="NI">
(DE) Arvoisa puhemies, asiassa C-42/07 Euroopan yhteisöjen tuomioistuin tutki, oliko Portugali rikkonut EU:n lainsäädäntöä kieltäessään online-rahapelitoiminnan. Portugali on kieltänyt yrityksiä tarjoamasta onnenpelejä internetissä. Yritykset, joita kielto koski, kuten BWin ja Liga Portuguesa de Futebol Profissional, veivät asian tuomioistuimen tarkasteltavaksi ja riitauttivat asian aina EYTI:ssä asti. Pääasiallinen kanneperuste oli, että näin toimiessaan Portugali oli rikkonut palvelujen tarjoamisen vapautta ja että viime kädessä kenellä tahansa yrittäjällä on oltava oikeus tarjota palvelujaan yli rajojen. Lisäksi jokaisen EU:n kansalaisen on voitava vapaasti käyttää palveluja, mikä on vapauden passiivinen muoto.
<P>
Sisältönsä osalta palvelujen tarjoamisen vapauteen sisältyy kuitenkin myös syrjinnän kielto, mikä tarkoittaa sitä, ettei valtio voi asettaa ulkomaista palvelujen tarjoajaa vähemmän suotuisaan asemaan kuin kotimaisia. Toisaalta palvelujen tarjoamisen vapauteen sisältyy myös rajoitusten kielto, mikä tarkoitta sitä, että toimet, jotka eivät sellaisenaan ole syrjiviä, mutta joilla pyritään estämään ulkomaisten yritysten pääsyä markkinoilla, ovat tietenkin kiellettyjä. On hyvin mielenkiintoista, että EYTI hylkäsi tämän perusteen, ja totesi, että palvelujen tarjoamisen vapautta voidaan rajoittaa, jos se vaarantaa yleisen edun, sillä on välttämätöntä torjua petoksia, taata kuluttajansuoja ja ehkäistä peliriippuvuutta.
<P>
Peliriippuvuus on juuri nyt valtava ongelma. Pelkästään Saksassa 200 000 henkilöä on virallisesti luokiteltu peliriippuvaisiksi, ja nuoret ovat tämän riippuvuuden vapaata riistaa. Eräässä tutkimuksessa todettiin, että ihmiset alkavat pelata jo 13-vuotiaina. Toisaalta, ja me tunnemme tämän ongelman, tiukkoja vaatimuksia noudattavat yksityiset toimijat, joilla on käytössään asianmukaiset kuluttajansuojamenettelyt, suljetaan kokonaan markkinoiden ulkopuolelle, kun taas toisaalta valtio-omisteiset rahapelimonopolit saavat välttää yhteisön kilpailun, mikä antaa niille suurta etua markkinoilla.
<P>
Toivon, että tämä hyvin vaikea ja polarisoitunut tilanne otetaan huomioon luotaessa uutta sääntelykehystä ja että komissio sisällyttää kehykseen esittämäni keskeiset seikat.
<SPEAKER ID="063" NAME="Giovanni Collino" AFFILIATION="PPE">
(IT) Arvoisa puhemies, hyvät kollegat, ensinnäkin haluan toivottaa komission jäsen Barnierille kaikkea hyvää hänen työssään, sillä nyt on tehtävä hyvää työtä.
<P>
Rahapelitoiminnalla on jo luonteensa vuoksi psykologisia vaikutuksia yksittäisiin pelaajiin ja se vaikuttaa myös yksittäisten yhteiskuntien kulttuurisiin ja käyttäytymistä koskeviin näkökohtiin. Kun otetaan huomioon rahapelitoimintaan liittyvät riskit, Euroopan yhteisöjen tuomioistuimen hiljattain antama ratkaisu, jossa annetaan jokaiselle jäsenvaltiolle oikeus asettaa omat online-rahapelitoimintaa ja vedonlyöntiä koskevat sääntönsä, on järkevä.
<P>
Asiassa Liga Portuguesa annetulla ratkaisulla vahvistetaan, että Euroopan unionissa säännellään sisäisesti 27 erilaisella säännöstöllä, sen perusteella, mitä jokaisessa valtiossa on päätetty säätää. Tämä kanta on täysin vastoin sisämarkkinalainsäädännön soveltamista sekä Euroopan tason rahapelitoiminnan ja yhdenmukaistamisen vastainen.
<P>
Tarjonnalla, jota ei säännellä tiukasti, voi olla kielteinen vaikutus yksittäisten EU:n kansalaisten tarpeisiin ja käyttäytymiseen, ja viittaan tällä erityisesti haavoittuviin ryhmiin ja nuoriin.
<P>
Arvoisa komission jäsen Barnier, me pyydämme teiltä toimia sellaisen sääntelykehyksen laatimiseksi, jossa selvennetään vastuualat sekä vahvistetaan yhteiset periaatteet ja käytännesäännöt rahapelitoiminnan harjoittajille tarkoituksena suojella kaikkia niitä Euroopan kansalaisia, jotka suhtautuvat intohimoisesti online-rahapeleihin.
<SPEAKER ID="064" NAME="Milan Zver" AFFILIATION="PPE">
(SL) Arvoisa komission jäsen, toivotan teille menestystä uudessa työssänne.
<P>
Rahapelit ovat nykyaikainen riippuvuuden muoto. Me kaikki tiedämme sen, se on eräänlaista nykyaikaisen miehen ja naisen eskapismia. Online-rahapelitoiminta on kuitenkin tosiseikka, joka meidän poliitikkojen on kohdattava ja johon meidän on löydettävä paras mahdollinen ratkaisu. Toisaalta meidän on suojeltava Euroopan unionin perusperiaatteita, kuten palvelujen vapaata liikkuvuutta, ja toisaalta meidän on suojeltava kuluttajia.
<P>
Mihin suuntaan meidän sitten olisi edettävä? Jos annamme jäsenvaltioiden kansallisille hallinnoille liian laajat valtuudet, minusta vaikuttaa siltä, ettemme pysty poistamaan online-rahapelitoiminnan haittapuolia. Emme myöskään saa lakkautettua rahanpesua tai muuta siihen liittyvää rikollista toimintaa.
<P>
Ennen kaikkea me emme kykene lakkauttamaan monopoleja, sillä valitut toimijat luonnollisesti saavat nimenomaan monopoliaseman kansallisten rajojen sisäpuolella. Vastustan protektionismia rahapelitoiminnan alalla ja toivon vihreän kirjanne itse asiassa kykenevän ratkaisemaan tämän ongelman kaikkien eduksi, kuluttajien eduksi ja kansallisten hallintojen eduksi sekä Euroopan unionin perusperiaatteiden eduksi.
<SPEAKER ID="065" NAME="Ilda Figueiredo" AFFILIATION="GUE/NGL">
(PT) Arvoisa puhemies, arvoisa komission jäsen, tarkastelemme asiaa, jolla on suuri merkitys kansalaisten etujen suojelemisessa sekä suojautumisessa rahapelitoiminnassa, myös online-rahapelitoiminnassa yleiseltä petosriskiltä.
<P>
Jäsenvaltioiden on säilytettävä itsemääräämisoikeutensa ja täysi legitiimiys säännellä rahapelitoiminnan valvontaa omien valtioidensa perinteiden mukaisesti ja taata kuluttajille ja kansalaisten eduille asianmukaisen suojelun taso, myös sosiaalialan investointien osalta, kuten Portugalissa.
<P>
Näistä syistä tässä ei voi soveltaa kilpailusääntöjä ja palvelujen tarjoamisen vapautta. Tässä ei ole kyse tavanomaisesta palvelusta, kyse on pelistä, jolla on vakavia vaikutuksia ihmisten elämään. Arvoisa komission jäsen, tämän vuoksi toivomme, että pidätte tämän kannan mielessänne kehittäessänne toimenpiteitä ja tunnustatte jäsenvaltioiden täyden legitimiteetin edelleen antaa lainsäädäntöä tällä alalla.
<SPEAKER ID="066" NAME="Seán Kelly" AFFILIATION="PPE">
(GA) Arvoisa puhemies, kiitos siitä, että annatte minulle mahdollisuuden sanoa muutaman sanan tästä merkittävästä kansainvälisestä asiasta.
<P>
Rahapelitoiminta - ja erityisesti online-rahapelitoiminta - aiheuttaa piilevää riippuvuutta, mutta toisin kuin muissa, huumeisiin tai alkoholiin liittyvissä riippuvuuksissa, tauti ei aiheuta selviä fyysisiä oireita. Toiseksi online-rahapelitoimintaan liittyy uuden sukupolven riippuvuus, joka on erityisen yleistä nuorilla, jotka ovat paljon vanhempiaan perehtyneempiä digitaalisiin mahdollisuuksiin ja näin seurannan ja suojelun ulottumattomissa.
<P>
Olen tämän vuoksi tyytyväinen vihreän kirjan julkaisemiseen lähiaikoina, ja siinä on tarkasteltava kolmea seikkaa: Ensinnäkin on selvitettävä tosiasiat siitä, kuinka laajaa rahapelitoiminta on - esimerkiksi 10 000 asukkaan kotikaupungissani oli muutama vuosi sitten vain kaksi vedonlyöntitoimistoa, mutta nyt niitä on 18. Toiseksi, tosiseikkojen selvittämisen jälkeen, tarvitaan nuorten, vanhempien ja kasvattajien koulutusohjelma, ja kolmanneksi kaikkiin valtioihin sovellettavaa lainsäädäntöä.
<P>
(GA) Arvoisa komission jäsen, toivotan teille onnea tärkeässä tehtävässänne.
<SPEAKER ID="069" NAME="Andreas Mölzer" AFFILIATION="NI">
(DE) Arvoisa puhemies, keskustelussa siitä, pitäisikö online-rahapelitoiminnan kuulua ainoastaan monopoleille, olisiko sen oltava luvanvaraista vai olisiko se kiellettävä kokonaisuudessaan, meidän on minusta muistettava, että peliriippuvuuden lisääntyminen on ollut dramaattista. Kuten tiedämme, kasinoiden pelipöydän hoitajat saavat psykologista koulutusta kyetäkseen tunnistamaan peliriippuvaiset pelaajat. Tarvittaessa heiltä voidaan kieltää pelaaminen. Online-rahapelitarjonnan valtavan lisääntymisen jälkeen riippuvuusongelma on kuitenkin siirtynyt yhä lisääntyvässä määrin internetiin. Se vaarantaa ihmissuhteet, työpaikan ja terveyden ja nämä ihmiset voivat hetkessä kerätä itselleen tuhansien eurojen velat.
<P>
Nuorten suojeleminen on toinen tähän asiaan liittyvä ongelma. Rahapelien kieltäminen nuorilta ei kuitenkaan johda mihinkään. Eräässä tutkimuksessa todettiin, että yksi kymmenestä hampurilaisesta 14-18-vuotiaasta koululaisesta pelaa laittomasti rahapelejä internetissä, joko online-pokeria tai urheiluvedonlyöntiä. Meidän ei myöskään pidä unohtaa sitä, että näiden henkilöiden ja heidän perheidensä surullisen kohtalon lisäksi tästä seuraa myös julkisia kustannuksia.
<SPEAKER ID="070" NAME="Puhemies">
(FR) Arvoisa komission jäsen, koska en avannut keskustelua, haluan aluksi toivottaa teidät tervetulleeksi. Lisäksi annan teille puheenvuoron, jotta voitte vastata näihin moninaisiin kysymyksiin.
<SPEAKER ID="071" NAME="Michel Barnier">
komission jäsen. - (FR) Arvoisa puhemies, kiitän tervetulotoivotuksestanne, ja kiitän teitä kaikkia onnentoivotuksistanne ja rohkaisustanne. Kuten olette ymmärtäneet - ja olen sanonut tämän aiemminkin täällä parlamentissa - aloitan puheenjohtaja Barroson minulle uskomassa tehtävässä hyvin määrätietoisesti ja päättäväisesti. Säilytän jopa vähän idealismiani. Minusta luovaa idealismia on olemassa, erityisesti kun on kyse Eurooppa-hankkeesta.
<P>
Jäsen Harbourin varsin selkeästi juuri äsken esittämä kysymys sekä erityisesti jäsen Schwabin, jäsen Gebhardtin, jäsen Rühlen ja jäsen de Jongin esittämät kysymykset koskivat kaikki seuraavaa asiaa: aikooko Euroopan komissio nyt osoittaa määrätietoisuutta ja aloitekykyä ja aikooko se lisäksi tehdä sen muilla keinoin kuin rikkomismenettelyiden kautta.
<P>
Arvoisat parlamentin jäsenet, tehdään tämä selväksi. Olen tietenkin ollut virassani vasta 48 tuntia. Antakaa siis minulle ja kollegoilleni aikaa tehdä työtä ja esitellä asiat teille vakavasti otettavalla tavalla. Haluan kuitenkin todella puhua teille uudesta lähestymistavasta, ja teen sen minulle hyvin tärkeästä syystä. Kuten monet teistä - myös jäsen Karas ja hetki sitten jäsen Gebhardt ja jäsen Figueiredo - totesivat, kyse ei ole mistä tahansa palvelusta. Tämän vuoksi olette oikeassa odottaessanne komissiolta uutta lähestymistapaa, alkaen teille juuri ehdottamastani kuulemisesta.
<P>
Tällä hetkellä jäsenvaltiot voivat vapaasti valita lähestymistapansa tähän kysymykseen, kunhan noudattavat perussopimusta. Kaikki jäsenvaltiot ovat sitä mieltä, että rahapelitoimintaa on säänneltävä huolella sen yhteiskunnalle muodostaman riskin vuoksi, riskin, joka kuvataan hyvin yksityiskohtaisesti jäsen Schaldemosen mietinnössä - jonka olen lukenut hyvin huolellisesti ja mielenkiinnolla.
<P>
Neuvoston työ on tuonut esiin myös hyvin erilaisia mielipiteitä, perinteitä ja käytäntöjä. Panin merkille, että sen jälkeen kun jäsenvaltiot vuonna 2006 päättivät jättää rahapelitoiminnan palveludirektiivin soveltamisalan ulkopuolelle, komissio ei ole kuullut jäsenvaltioita yhteisön aloitteesta. Tämän vuoksi tämä tulee muuttumaan. Minun osaltani tiimini ja minä tarkkailemme neuvoston työryhmän ponnisteluja hyvin tiiviisti. Tiedän myös, että monet jäsenvaltiot haluavat kuluttajan oikeuksia koskevan direktiiviluonnoksen soveltamisalan rajoittamista. Vahvistan, että komissio ei sulje pois muitakin ratkaisuja kuin rikkomismenettelyjä.
<P>
Oikean tavan löytämiseksi aion julkaista valmisteluasiakirjan. Puhuin itse vihreästä kirjasta, mutta sen osalta minun on tarkistettava komission työohjelman sisältö ja aikataulu ja keskusteltava siitä kollegojeni kanssa. Julkaisemme kuitenkin valmisteluasiakirjan tätä koskevien tulevien keskustelujen rungoksi. Arvoisat parlamentin jäsenet, kysymys on varmasti uudesta ja merkityksellisestä eurooppalaisesta koordinoinnista.
<P>
Tietenkin asialla on myös taloudellinen ulottuvuus, mutta toistan, että se ei ainakaan minun osaltani ole ainoa. On muitakin vakavia asioita, jotka ovat yleiselle edulle aivan yhtä suuri haaste. Jäsen Creutzmann, jäsen Kirkhope, jäsen Paška - en voi luetella kaikkia puheenvuoron käyttäneitä, mutta olen pannut huolellisesti merkille, mitä ryhmienne koordinaattorit ovat sanoneet puolestanne.
<P>
Yksi näistä kysymyksistä, yksi haasteista on rajat ylittävä rikollisuus. Onko mahdollista torjua tällaista rikollisuutta ilman yhteisön tason lähestymistapaa? Katson, että se on mahdotonta. Lisäksi, jos emme valitse online-rahapelitoimintaan eurooppalaista lähestymistapaa, emme voi edistyä myöskään sähköisen kaupankäynnin sisämarkkinoiden perustamisessa.
<P>
Online-rahapelitoiminnan osalta meidän on vähintäänkin vahvistettava rahapelitoimintaa Euroopassa sääntelevien kansallisten viranomaisten välistä yhteistyötä. Lisäksi tämä on varmasti yksi asioista, joita neuvoston työryhmä tutkii, ja muun muassa tämän vuoksi komissio tekee yhteistyötä jäsenvaltioiden kanssa.
<P>
Katson, että jäsenvaltioiden mielipiteiden kuulemisen lisäksi, jonka aion tehdä, kuulen edelleen myös Euroopan parlamenttia, kuten tänä aamuna, vaikka olenkin selvästi ymmärtänyt, että eri puolilla parlamenttia on eriäviä mielipiteitä, jotka eivät ole yhdenmukaisia, sillä minä tunnen parlamentin enemmistön kannan. Kuuntelen kuulemisen yhteydessä parlamenttia, kaikkia asianosaisia ja järjestöjä entistä paremman eurooppalaisen koordinoinnin vuoksi. Joka tapauksessa tätä aion ehdottaa kollegoilleni komissiossa tulevien päivien aikana.
<P>
Arvoisa puhemies, olen puhunut haasteista ja oikeudenkäynneistä, ja päätän puheenvuoroni niihin. Luonnollisesti yhteiskunta kohtaa muun muassa riippuvuutta koskevan kysymyksen, jonka on hyvin merkittävä ja jota korostetaan mietinnössänne, ja on myös alaikäisiä koskeva kysymys. Tarvitaan tiukkoja rajoituksia, jotta alaikäiset eivät voi pelata. Kaikki jäsenvaltiot painivat tämän asian parissa, mutta epäjärjestelmällisellä tavalla. Siksi uskon, että tässä tarvitaan eurooppalaista koordinointia.
<P>
Hyvä työ edellyttää ensin täydellistä ymmärrystä, ja tämän vuoksi hyväksyn monien teistä esittämän pyynnön komission valmisteluasiakirjasta, joka sisältäisi lukuja ja luotettavia tilastotietoja, nyt mainittujen lukujen lisäksi. Tämän vuoksi pyrin varmistamaan - ja erityisesti jäsen Stihler ja jäsen McGuinness pyysivät tätä - että selvien poliittisten suuntaviivojen lisäksi, mikä sanojen lisäksi merkitsee myös päätösehdotuksia, komission asiakirjaan sisältyy ennen kaikkea mahdollisimman tarkka diagnoosi kaikista näistä seikoista.
<P>
Arvoisa puhemies, luvallanne sanon lopuksi pari sanaa aiheesta, joka myös liittyy rahapelitoimintaan, ja se on urheilun rahoittaminen. Puhun tästä vieläpä kymmenen vuotta elämästään urheilutoiminnan järjestämisessä toimineena. Vancouverin olympialaiset alkavat muutaman päivän kuluttua, ja minulla on kunnia toimia olympialaisten järjestelykomitean yhteispuheenjohtaja. Tämän vuoksi tiedän, että suurten urheilutapahtumien järjestäminen maksaa paljon, ja että toisinaan rahoitusverkostot ovat yhteydessä rahapelitoimintaan.
<P>
Tämän vuoksi monet jäsenvaltiotkin, jotka rahoittavat urheilua rahapelitoiminnalla, haluavat turvata kansalliset käytännöt tai lainsäädännön. Komissio toteuttaa parhaillaan tutkimusta urheilun rahoituksesta ymmärtääkseen paremmin näitä huolenaiheita. Ensi viikolla Brysselissä pidetään myös konferenssi, ja teille esittelemäni valmisteluasiakirjan toimitamme myös näille rahapelitoiminnalla tapahtumia ja urheilua rahoittaville verkostoille.
<P>
Hyvät parlamentin jäsenet, olen kuunnellut teitä hyvin tarkkaan ja olen hyvin kiitollinen puheenvuorojenne moninaisuudesta ja laadusta. Minä aion jatkaa teidän kuuntelemistanne. Lisäksi kuulen kaikkia osapuolia myös parlamentin kanssa. Tämän vuoksi sen valmisteluasiakirjan perusteella, joka kollegion hyväksymänä on todennäköisesti vihreä kirja, sovin tapaamisesta kanssanne viimeistään tänä syksynä, jotta voimme saavuttaa johdonmukaisuuden tavoitteemme ja loistavan yhteistyön käynnistämiseksi yhteisön tasolla.
<SPEAKER ID="072" NAME="Puhemies">
(FR) Arvoisa komission jäsen, paljon kiitoksia tyhjentävästä ja rohkaisevasta vastauksestanne.
<P>
Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="073" NAME="Sławomir Witold Nitras  " LANGUAGE="PL">
Aivan aluksi haluan kiinnittää huomionne online-rahapelitoiminnan merkitykseen nykymaailmassa. Nyt käytävässä keskustelussa tarkastellaan moninaisia seikkoja, jotka olisi mielestäni ratkaistava mahdollisimman nopeasti ja mieluiten yhteisön tasolla. Euroopan yhteisöjen tuomioistuin totesi ratkaisussaan, että rahapelitoimintaa koskeva sääntely kuuluu jäsenvaltioille, ja että ne sääntelevät alaa yhä tiukemmin. Ei pelkästään Puolassa vaan myös muissa valtioissa sanotaan, että internetin rahapelimahdollisuuksia on rajoitettava merkittävästi. Tämä on mielestäni askel oikeaan suuntaan, ja sen on tarkoitus johtaa selkeän ja yhdenmukaisen lainsäädännön laatimiseen, myös internetin turvallisuutta koskevista periaatteista. Toisaalta online-onnenpelejä pelataan usein yksittäisen valtion alueen ulkopuolella. Tällä on vakavia seurauksia, eikä pelkästään oikeudellisia vaan myös taloudellisia seurauksia. Kysymys siitä, minkä valtion tuomiovaltaa sovelletaan ja missä määrin, on edelleen ratkaisematta. Olen sitä mieltä, että koska yksi Euroopan unionin perustavaa laatua olevista tehtävistä on kansalaisten turvallisuuden varmistaminen, sen olisi laadittava EU:n tason sääntelyä ja myös varmistettava sen tehokas täytäntöönpano.
<P>
(Istunto keskeytettiin klo 11.25 ja sitä jatkettiin klo 12.00.)
