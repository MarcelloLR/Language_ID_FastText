<CHAPTER ID="014">
Eurooppa-neuvoston kokouksen (4. helmikuuta 2011) valmistelu (keskustelu) 
<SPEAKER ID="040" NAME="Puhemies">
(PL) Esityslistalla on seuraavana neuvoston ja komission julkilausumat 4. helmikuuta 2011 pidettävän Eurooppa-neuvoston kokouksen valmistelusta. Ensimmäisenä puhuu neuvoston puheenjohtaja Győri neuvoston puolesta. Annan teille puheenvuoron.
<SPEAKER ID="041" NAME="Enikő Győri">
neuvoston puheenjohtaja. - (HU) Arvoisa puhemies, hyvät parlamentin jäsenet, olen iloinen voidessani puhua teille ennen Eurooppa-neuvoston seuraavaa kokousta, vaikka neuvoston puheenjohtajan tehtävä määritellään Lissabonin sopimuksessa siten, että Eurooppa-neuvoston kokousten valmistelu on ensi sijassa pysyvän puheenjohtajan tehtävä. Neuvoston puheenjohtajavaltio on kuitenkin tehnyt hyvin tiivistä yhteistyötä pysyvän puheenjohtajan kanssa Eurooppa-neuvoston kokouksen valmistelussa esimerkiksi Unkarin puheenjohtajakaudella maanantaina pidetyssä yleisten asioiden neuvoston kokouksessa. Eurooppa-neuvoston päätelmien täytäntöönpanoa seurataan luonnollisesti lisäksi yleisten asioiden neuvostossa ja neuvoston muissa kokoonpanoissa.
<P>
Haluaisin ensiksi luoda silmäyksen helmikuun kokouksen asialistan - jossa keskitytään ensi sijassa energiaan ja innovointiin - tärkeimpiin kysymyksiin. Eurooppa-neuvosto päätti maaliskuussa 2010 Eurooppa 2020 -strategiaa määritellessään järjestää aihekohtaisen keskustelun energiasta ja innovoinnista. Minun ei varmaankaan tarvitse muistuttaa, miten äärimmäisen tärkeitä nämä kaksi alaa ovat Euroopan talouskasvulle ja työllisyydelle. Tämä johtuu siitä, että Eurooppa-neuvoston tehtävä ei ole ainoastaan vastata suoraan kriisitilanteisiin vaan myös laatia strategisia suuntaviivoja tulevaisuutta varten.
<P>
Haluaisin aloittaa energia-asioista. Energiaturvallisuus on painopiste meille kaikille. Se edellyttää energiamarkkinoiden tiiviimpää yhdentymistä ja yhteenliittämistä. Meidän on lisättävä tutkimuksen ja kehityksen varoja, tehtävä taloudesta kilpailukykyisempi ja kestävämpi sekä tiivistettävä yhteistyötä pääasiallisten kauttakulku-, energiantuottaja- ja energiankuluttajamaiden kanssa. Ensimmäinen näkökohta on sen vuoksi yhdentyneet ja yhteenliitetyt energiamarkkinat. Täydellisten energian sisämarkkinoiden luominen on välttämättömyys. Eurooppa-neuvoston on tämän vuoksi päätettävä useista tärkeistä toimista.
<P>
Ensinnäkin sen on pantava täytäntöön energian sisämarkkinoiden alan lainsäädäntö. Meillä on myös edessämme lainsäädännöllisiä tehtäviä. Meidän on esimerkiksi yksinkertaistettava uuden infrastruktuurin rakentamista koskevia lupamenettelyjä. Meidän on lisäksi pyrittävä vakavasti uudenaikaistamaan ja laajentamaan Euroopan energiainfrastruktuuria ja myös liittämään markkinat yhteen rajat ylittävällä yhteistyöllä. Emme saa antaa minkään EU:n maan tai alueen jäädä eristyksiin. Pääosin yksityisen sektorin on rahoitettava tätä. Lisäksi on vahvistettava rajatylittäviä sijoituksia koskevien kustannusten jakoperiaatteet. Kolmanneksi on hankkeita, jotka eivät ole vieläkään tarpeeksi houkuttelevia, jotta niitä voidaan rahoittaa täysin yksityisellä pääomalla, huolimatta siitä, että ne ovat erityisen merkittäviä energiavarmuudelle. Tällaisissa tapauksissa voi olla perusteltua myöntää rajallista julkista rahoitusta hankkeille jäsenvaltioiden tai EU:n varoista. Tämänhetkisten keskustelujen tavoitteena ei ole kuitenkaan vaikuttaa kesäkuun lopussa aloitettavaan neuvotteluun monivuotisesta rahoituskehyksestä.
<P>
Toinen tärkeä aihe energia-alalla on energiatehokkuus ja uusiutuva energia. On sanomattakin selvää, että ne lisäävät kilpailukykyä ja edistävät energian toimitusvarmuutta. Ne ovat myös kestävän kehityksen mukaisia alhaisemmin kustannuksin. Neuvosto tarkastelee vuonna 2011 uutta energiatehokkuussuunnitelmaa koskevaa ehdotusta, joka toimitetaan komissiolle. Ehdotuksessa otetaan huomioon se, mitä tähän mennessä on saavutettu vuodelle 2013 asetettujen EU:n energiatehokkuustavoitteiden osalta, ja siinä hahmotellaan myös lisätoimenpiteitä. Ulkosuhteet ovat myös erityisen tärkeitä energiapolitiikassa. EU:n ja jäsenvaltioiden pääasiallisia tuottaja-, kauttakulku- ja kuluttajamaita koskevat toimet on koordinoitava järjestelmällisemmin. Olisi hyödyllistä, jos jäsenvaltiot jakaisivat toistensa kanssa tietoja maakaasua koskevien sopimusten lisäksi myös muista energiamuodoista. On aloitettava konkreettinen työ, jotta keskeisten toimijoiden kanssa voidaan luoda kumppanuuksia, joissa käsitellään lainsäädäntömenettelyitä kaikilla yhteisen edun mukaisilla aloilla. Tämä koskee luonnollisesti Venäjää, mutta myös kaikkia EU:n kumppaneita ja naapureita.
<P>
Siirryn seuraavaksi innovaatiokysymyksiin. Innovoinnilla voidaan auttaa ratkaisemaan aikamme kaikkein kriittisimmät sosiaaliset haasteet, jotka liittyvät terveyttä, elintarviketurvallisuutta, energiavarmuutta, kestävää kehitystä, ilmastonmuutosta ja ikääntyvää väestöä koskeviin haasteisiin, ja samalla voidaan tarjota mahdollisuuksia myös uusille markkinoille. Innovoinnilla voidaan myös auttaa ratkaisemaan budjettikurin ja kasvua edistävän politiikan välinen ongelma. Mistä saamme rahoitusta kasvua varten ennen kuin kasvu pysyy yllä itsestään? Emme luotoista, koska emme halua niitä. Haluamme päättää velkaantumisen. Sen vuoksi innovoinnin avulla voidaan saada aikaan luovuutta, joka voi auttaa meitä antamaan asianmukaisia vastauksia. Kun on kyse innovaatioista, meidän on keskityttävä vastamaan huomattaviin sosiaalisiin haasteisiin ja pyrittävä aikaansaamaan eurooppalainen tutkimusalue. Meidän on varmistettava tutkijoiden vapaa liikkuvuus, parannettava innovatiivisiin yrityksiin sovellettavia perusedellytyksiä, ja Eurooppa-neuvoston on myös vastattava valtiontuen järjestämistä koskevaan kysymykseen.
<P>
Energia ja innovaatiot ovat tulevaisuutta varten tehtäviä investointeja. Eurooppa-neuvoston on myös käsiteltävä tämänhetkisiä talous- ja rahoituskysymyksiä, koska kuten me kaikki tiedämme, kriisiä ei ole vielä täysin ohitettu. Olemme vaikeassa tilanteessa. Meidän on tehtävä kaikkemme, jotta yhteisvaluutta euroa suojellaan ja markkinoita rauhoitetaan. Euroopan rahoitusvakausvälinettä on sen vuoksi vahvistettava, ja myös pankkien stressitesteistä on keskusteltava. Puheenjohtajavaltio Unkari sitoutuu erityisesti pakettiin kuudesta taloushallintoa koskevasta laista. Haluamme esittää valtion- ja hallitusten päämiehille tietoja tästä ja siitä, miten neuvottelut edistyvät neuvostossa ja parlamentissa. Lopuksi meidän on käsiteltävä sitä, mitä täydentäviä yhteisiä toimia tarvitaan kilpailukyvyn varmistamiseksi. Tämänhetkisessä nopeasti kehittyvässä tilanteessa valtion- ja hallitusten päämiehet puhuvat myös Tunisian ja Egyptin tapahtumista.
<P>
Hyvät parlamentin jäsenet, Eurooppa-neuvosto joutuu käsittelemään erittäin vaikeita asioita, joista voidaan esittää erityisiä kysymyksiä. Ne määrittelevät myös neuvoston työn tulevien kuukausien aikana, ja EU:n pysyvä puheenjohtaja Van Rompuy tiedottaa tästä kokouksen jälkeen.
<SPEAKER ID="042" NAME="José Manuel Barroso">
komission puheenjohtaja. - (EN) Arvoisa puhemies, tämä Eurooppa-neuvoston kokous järjestetään erittäin tärkeällä hetkellä naapurimaillemme, erityisesti Egyptille, Tunisialle ja Valko-Venäjälle. Kunnioitan näiden valtioiden erityistilanteita, mutta odotan, että tämä Eurooppa-neuvosto ilmoittaa erittäin selvästi, että oikeusvaltiota, perusoikeuksien kunnioittamista ja moniarvoista demokratiaa koskevia periaatteita on noudatettava ja ne on hyväksyttävä. Demokratia on paras tapa saada aikaan vakautta ja vaurautta näissä valtioissa, kuten kaikkialla muualla.
<P>
Eurooppa-neuvosto keskustelee tänä perjantaina kahdesta alasta, jotka ovat erittäin tärkeitä Euroopan tulevaisuudelle ja sen taloudelle: energiasta ja innovoinnista. Kummatkin ovat Eurooppa 2020 -strategian keskeisiä näkökohtia ja ensiarvoisen tärkeitä tavoitteellemme kestävän kasvun palauttamiseksi ja Euroopan unionin kilpailukyvyn lisäämiseksi. Emme saa unohtaa, että energia ja innovointi ovat kaksi alaa, joilla yhteisön lähestymistapa ja eurooppalainen ulottuvuus voivat tarjota paljon lisäarvoa. Tämä on tärkeä näkökohta tämänhetkisessä tilanteessa.
<P>
Olemme sopineet Eurooppa 2020 -strategiassa energiainnovaatioita koskevista kunnianhimoisista tavoitteista. Mainitsen esimerkiksi viime lokakuussa hyväksytyn innovaatiounionia koskevan lippulaivahankkeen tai viime viikolla hyväksytyn resurssitehokasta Eurooppaa koskevan lippulaivahankkeen, jossa energia on keskeisessä asemassa.
<P>
Tällä viikolla järjestettävässä Eurooppa-neuvoston kokouksessa olisi esitettävä selkeitä ja konkreettisia toteutettavia toimia. Keskustelun ja niiden tuloksien olisi oltava mahdollisimman toiminnallisia ja tuottavia.
<P>
Olen esittänyt, että energiapolitiikka on seuraava tärkeä eurooppalainen yhdentymishanke. Ei ole vaikeaa nähdä, miksi turvallinen, kestävä ja kohtuuhintainen energiahuolto on avaintekijä taloudellisille ja strategisille eduillemme maailmanlaajuisena toimijana. Olemme jo aikaisemmin toteuttaneet paljon toimia ilmasto- ja energiapaketissamme ja sisämarkkinoiden lainsäädännössä. Meidän on pohjattava toimemme niihin käyttämällä hyväksemme Lissabonin sopimuksen mahdollisuuksia, syventämällä nykyistä yhteistyötä ja tekemällä aloitteita energiavarmuuden kaltaisilla uusilla aloilla.
<P>
Näin ollen energiapolitiikkamme uskottavuutta koskeva ensimmäinen koe on saada aikaan se, mistä olemme sopineet.
<P>
Komissio on hahmotellut Energia 2020 -tiedonannossa ja energiainfrastruktuuria koskevassa tiedonannossa toimenpiteitä, joita mielestämme tarvitaan kiireellisesti. Haluan, että Eurooppa-neuvosto hyväksyy nämä painopisteet ja että se sitoutuu selvästi saamaan aikaan energian sisämarkkinat vuoteen 2014 mennessä. Tänä vuonna olisi vahvistettava yhteiset tekniset standardit sähköautojen latausjärjestelmistä ja vuoden 2012 loppuun mennessä älykkäistä verkoista ja mittareista.
<P>
Aidosti yhdennetyt energian sisämarkkinat ovat keskeisiä kasvun ja työllisyyden lisäämiseksi, teknisen kehityksen edistämiseksi, infrastruktuurimme uudenaikaistamiseksi sekä tuonnille ja hintavaihteluille altistumisemme vähentämiseksi.
<P>
Meidän on myös varmistettava, että mitään jäsenvaltiota ei eristetä energian vuoksi EU:n muista valtioista. Haluan, että jäsenvaltiot sopivat, että energiasaarekkeet on poistettava Euroopassa vuoteen 2015 mennessä.
<P>
Olemme tehneet hyvää työtä liittääksemme Itämeren valtiot keskieurooppalaiseen järjestelmään. Nyt haluan, että Keski- ja Itä-Eurooppa liitetään pohjoisen ja etelän välisiin energiaverkkoyhteyksiin. Haluaisin, että syksyllä sovitaan Itämeren ja Adrianmeren väliseen yhteyteen tarvittavista hankkeista.
<P>
Vaikka olemme saavuttamassa uusiutuvia energialähteitä koskevat tavoitteemme, tämänhetkisen suorituskyvyn perusteella pystymme vastaamaan vain puoleen energiatehokkuustavoitteistamme. Tehokkaampi energiankäyttö on avain valtaviin ympäristö- ja taloushyötyihin, ja se alentaisi Euroopan vuotuista energialaskua noin 200 miljardilla eurolla. Sillä voitaisiin myös luoda kaksi miljoonaa työpaikkaa vuoteen 2020 mennessä.
<P>
Pyydän tämän vuoksi, että Eurooppa-neuvosto antaa uutta vauhtia energiatehokkuutta koskeville pyrkimyksillemme. Voisimme käyttää julkisia hankintoja kaikkialla EU:ssa antaaksemme todellisen sysäyksen energiatehokkuudelle. Tällä tarjotaan paikallisia työpaikkoja, työpaikkoja, joita ei voida ulkoistaa, työpaikkoja pienille ja keskisuurille yrityksille ja todellisia säästöjä teollisuudelle ja kotitalouksille.
<P>
Komissio hyväksyy seuraavien viikkojen aikana energiatehokkuussuunnitelman, jossa ehdotetaan erityistoimia energiatehokkuuden edistämiseksi; siihen sisältyy esimerkiksi se, että 1. tammikuuta 2012 mennessä kaikkien jäsenvaltioiden pitäisi sisällyttää julkisiin hankintoihin energiatehokkuusvaatimukset. Komissio tarkastelee tämän jälkeen näillä toimilla saavutettua edistystä vuoteen 2013 mennessä ja harkitsee lisätoimenpiteitä sekä ehdottaa tarvittaessa oikeudellisesti sitovia tavoitteita.
<P>
Jäsenvaltioiden pitäisi sopia määräajasta, johon mennessä energiatehokkuusvaatimuksia sovelletaan kaikkiin julkisia rakennuksia ja palveluita koskeviin julkisiin hankintoihin. Komissio on omalta osaltaan valmis tarkastelemaan uusia toimenpiteitä kaupunkien energiasäästön, kestävien biopolttoaineiden, älykkäiden verkkojen ja energian varastoinnin aloilla.
<P>
Meidän on myös keskityttävä Euroopan energiapolitiikan ulkoiseen ulottuvuuteen. Vain kaksi viikkoa sitten kävin rohkaisevan keskustelun Azerbaidžanin ja Turkmenistanin presidenttien kanssa EU:n pääsystä Kaspianmeren kaasukentille, minkä perusteella olisi mahdollista toteuttaa eteläinen kaasuputki. Merkittävä läpimurto saavutettiin, ja Azerbaidžanin kanssa allekirjoitettiin yhteinen julistus ja Turkmenistanin kanssa konkreettinen sitoumus kaasun toimittamisesta Eurooppaan.
<P>
Tältä vierailultani tuoma viesti on seuraava: kun teemme energiaa koskevia keskeisiä päätöksiä EU:ssa, olemme vahva toimija maailmanlaajuisessa kilpailussa energiavaroista. Euroopan unionin energiapolitiikan ulkoisen ulottuvuuden merkityksen korostamisen pitäisi olla Eurooppa-neuvoston keskeinen viesti, joten odotan mielenkiinnolla erittäin tärkeää energiakeskustelua tässä Eurooppa-neuvoston kokouksessa ja - olen iloinen voidessani todeta tämän - täällä Euroopan parlamentissa. Tiedän, että Euroopan parlamentti on tukenut voimakkaasti vahvaa eurooppalaista energiapolitiikkaa, ja parlamentin puhemies on puolustanut menestyksellisesti vahvempaa EU:n energiapoliittista sitoumusta.
<P>
Kun on kyse innovaatioista, uskon, että on jo laaja yksimielisyys siitä, mitä Eurooppa-neuvostossa pitäisi saada aikaan. Ehkä vähemmän ilmeistä on käsitys siitä, miten kiireellistä toiminta on; miksi tutkimuksen ja innovoinnin tukemista tarvitaan nyt, kun kaikki jäsenvaltiot tekevät vaikeita valintoja siitä, millä aloilla niiden talousarviota leikataan.
<P>
Verotukselliset näkökohdat ja julkinen tuki innovoinnille eivät ole keskenään ristiriitaisia toimintalinjoja. Monet jäsenvaltiot ovat osoittaneet, että kokonaistalousarviota voidaan leikata ja silti säilyttää kasvua edistävät menot erityisesti tutkimuksen ja innovoinnin alalla. Tämä on tärkeää, koska innovointiin perustuvan talouden toteuttaminen on keskeinen perusteellinen rakennemuutos. Kilpailijamme tietävät tämän, ne lyövät jo vetoa innovoinnin puolesta.
<P>
Jotta emme jää jälkeen, Eurooppa-neuvoston on hyväksyttävä innovointia koskeva strateginen ja yhtenäinen lähestymistapamme. Innovoinnin on oltava osa talouspolitiikkaamme eikä pelkästään tutkimuksen väline, kuten jotkut ajattelevat.
<P>
Voimme EU:n tasolla tarjota todellista lisäarvoa parantamalla tutkimuksen ja innovoinnin perusedellytyksiä Euroopan unionissa. EU:sta on tultava innovoinnin luonnollinen koti tehokkaan standardoinnin, tekijänoikeuksien paremman hyödyntämisen, innovointia edistävien julkisten hankintojen ja sellaisten toimien avulla, joilla autetaan pieniä innovatiivisia yrityksiä turvaamaan rahoitus.
<P>
Monet näistä toimista eivät aiheuta kustannuksia, mutta niihin tarvitaan poliittista tahtoa. Tarvitaan poliittista tahtoa toteuttaa toimia eurooppalaisen lähestymistavan ja eurooppalaisen ulottuvuuden mukaisesti.
<P>
Voimme myös hyödyntää paremmin eurooppalaista tutkimusaluetta ja käyttää täysimääräisesti hyväksi sisämarkkinoita parantamalla esimerkiksi tutkijoiden liikkuvuutta.
<P>
Sen lisäksi, että käytämme varoja, meidän on käytettävä niitä paremmin. Olemme aloittaneet talousarvion tarkistamisen yhteydessä keskustelun siitä, miten yksinkertaistetaan tapaa, jolla EU:n varoja käytetään ja miten pyritään tutkimuksen ja innovoinnin rahoituksen yhteiseen strategiseen kehykseen. Toisin sanoen, kun saamme enemmän vastinetta rahalle, vähennämme myös byrokratiaa, jotta EU:n rahoitusta saavat tutkijat voivat käyttää enemmän aikaa laboratoriossa ja työhönsä byrokratian sijasta. Emme saa koskaan houkuteltua nerokkaimpia tiedemiehiä ja innovoivimpia yrityksiä monimutkaisiin ja byrokraattisiin sääntöihin perustuvalla epäyhtenäisellä rahoitusvälineiden kokonaisuudella.
<P>
Tässä kuussa järjestettävässä Eurooppa-neuvostossa keskustellaan siten energiasta ja innovoinnista. Siinä keskustellaan myös taloudesta. Talous ja työttömien ongelmat ovat kansalaistemme suurimmat huolenaiheet.
<P>
Olemme juuri aloittaneet ensimmäisen EU-ohjausjakson, jolla toteutetaan taloushallintatoimia. Vuotuinen kasvuselvitys otettiin hyvin vastaan. Viesti oli tarkka ja selkeä. Sen perusteella tarjotaan tarvittavia EU:n tason ohjeita, jotta jäsenvaltiot voivat ottaa kansallisia poliittisia päätöksiä tehdessään huomioon, että olemme toisistamme riippuvaisia.
<P>
Hyvää edistystä on jo saatu aikaan niissä lainsäädäntöaloitteissa, jotka tukevat uutta talouden ohjausjärjestelmää. Haluaisin kiittää puheenjohtajavaltio Unkaria. Puheenjohtajavaltio Unkarilla on täysi tukeni työn nopeuttamiselle, jotta se voidaan hyväksyä kesäkuuhun mennessä.
<P>
Lisäksi meidän on ratkaistava osana tätä kattavaa vastausta avoinna olevat kysymykset, jotka koskevat Euroopan rahoitusvakausvälinettä (ERVV:tä) ja Euroopan vakausmekanismia.
<P>
ERVV:n osalta sen soveltamisalan laajentamisen lisäksi on kyse siitä, miten kasvatetaan sen todellista lainanantokapasiteettia, kuten komissio totesi vuotuisessa kasvuselvityksessä.
<P>
Tämä asia olisi luonnollisesti sisällytettävä kokonaisvaltaisen vastauksen asiayhteyteen. Perjantain Eurooppa-neuvoston keskusteluissa todennäköisesti vastataan tarpeeseen vahvistaa talouspolitiikkojen koordinointia Euroopan unionissa ja euroalueella. Pidän tällaista keskustelua myönteisenä, ja se sopii erittäin hyvin komission vuotuisen kasvuselvityksen asiayhteyteen. EU-ohjausjaksossa ei ole itse asiassa kyse ainoastaan budjettipolitiikan koordinoinnista vaan laajempien kysymyksien, kuten makrotalouden epätasapainon ja kilpailukyvyn puutteen, ratkaisemisesta.
<P>
Olemme lisäksi kuulleet hiljattain, että jotkut arvovaltaiset tahot ovat halunneet syventää talouden ohjausta, mutta ne ovat samalla ilmoittaneet, että tämä voidaan saada aikaan vain hallitustenvälisessä menettelyssä.
<P>
Meidän on oltava selkeitä tässä asiassa: komissio pitää myönteisenä talouden ohjauksen ja politiikan koordinoinnin syventämistä ja nopeuttamista myös euroalueella. Olemme kuitenkin täysin vakuuttuneita siitä, että sopimuksessa tarjotaan oikeanlaiset puitteet ja välineet tämän aikaansaamiseksi. Emme itse asiassa edistä asiaamme, jos rinnakkaiset rakenteet toimivat lopulta epäjohdonmukaisesti.
<P>
EU:n ja erityisesti euroalueen talouden ohjauksen vahvistetun järjestelmän käyttöönotto herättää tärkeitä ja poliittisesti erittäin arkaluonteisia kysymyksiä. Jäsenvaltioiden pitäisi itse asiassa toteuttaa toimenpiteitä, jotka ovat täysin yhteensopivia yhteisön menettelyn ja perustamissopimuksen tarjoamien puitteiden kanssa. Siltä osin, kun menettelyt kuuluvat jäsenvaltioiden toimivaltaan - luonnollisesti eräät niistä kuuluvat siihen - tätä toimivaltaa olisi harjoitettava yhdenmukaisesti koko unionin puitteiden kanssa.
<P>
Katson, että tämä asia on erittäin tärkeä, koska voimme itse asiassa saada aikaan todellista edistystä talouden hallintoa koskevissa asioissa. Tarvitsemme - ja olemme esittäneet syitä tämän puolesta - enemmän poliittista koordinaatiota ja parempaa talouden hallintoa, mutta meidän on toteutettava se tavalla, joka on johdonmukainen ja sopusoinnussa perussopimusten ja yhteisön lähestymistavan kanssa.
<P>
Komissio kiinnittää erityistä huomiota näihin seikkoihin. Perustamissopimus ja siitä johtuva "yhteisömenetelmä" edellyttävät, että Euroopan unionin kaikkien toimielinten asemaa kunnioitetaan.
<SPEAKER ID="043" NAME="Joseph Daul">
PPE-DE-ryhmän puolesta. - (FR) Arvoisat puhemies, neuvoston puheenjohtaja Győri, komission puheenjohtaja Barroso, hyvät kollegat, mitkä päätelmät Euroopan kansalaiset tekevät johtajiensa kokouksesta, joka järjestetään tänä perjantaina Brysselissä? Ymmärtävätkö he, että eurooppalaisia vastauksia eurooppalaisiin haasteisiin - euroon, energiaan ja innovointiin sekä työllisyyteen - pyritään etsimään hyvässä uskossa? Vai katsovatko he, että me jälleen kerran annamme periksi jakautuneisuuden ja valtataisteluiden vuoksi? Mitkä ovat otsikot tärkeimmissä sanomalehdissä? Mistä ihmiset keskustelevat lauantaina blogeissa ja Facebookissa, kun he viittaavat neuvoston päätöksiin? Ehkäpä Euroopan arkailusta, kun sillä on edessään Välimeren maat, jotka ovat halunneet pitkään, että heidän oikeuksiaan kunnioitetaan, tai päinvastoin, ehkä sen johtajuudesta? EU:n velvollisuus tässä yhteydessä on aivan selvä: sen on käytettävä kaikkia voimavarojaan ja kaikkia diplomaattisia taitojaan, jotta edistetään siirtymää sekä järjestetään demokraattiset ja avoimet vaalit.
<P>
Hyvät kollegat, Euroopan kansanpuolueen (kristillisdemokraatit) mielestä vastaus ongelmiin on se, että EU:ta tarvitaan enemmän eikä suinkaan vähemmän. Ratkaisua ei löydetä niin sanottujen kansallisten voittojen perusteella, vaan yleisluonteisempien voittojen ja koordinoiduimpien vastauksien avulla. Ratkaisu ei ole se, että yhteisten sääntöjen soveltamiseen suhtaudutaan leväperäisesti, vaan se on parempi kurinalaisuus. Ratkaisu, hyvät kollegat, ei löydy talousarvioidemme, työlainsäädäntömme ja verokantojemme suuremmista eroista vaan tiiviimmästä lähentämisestä.
<P>
PPE-ryhmä toteaa, että kriisistä voidaan oppia yksi asia: ilman yhteistä näkemystä ja ilman jaettuja voimavaroja maidemme kasvuvauhti pysähtyisi ja ne joutuisivat sosiaaliseen kriisiin. Jos kriisistä voidaan oppia jotain, niin ainakin se, että kun eurooppalaiset ajattelevat, tekevät työtä ja sijoittavat, maamme pääsevät irti hankalasta nykytilanteesta ja ovat sen vuoksi aina vahvempia.
<P>
Nimenomaan juuri kokemamme ongelmat saivat meidät reagoimaan asioihin yhdessä. Esitän yhdessä komission, parlamentin kollegoideni enemmistön ja varmasti 500 miljoonan eurooppalaisen enemmistön kanssa seuraavan kysymyksen Eurooppa-neuvostolle: milloin aiomme toimia ja reagoida asioihin enemmän yhdessä?
<P>
Kun on kyse eurosta, tiedän nyt, että hallituksemme pitävät siitä tiukasti kiinni ja eivät anna keinottelijoiden tuhota 60:tä vuotta Euroopan yhdentymistä. Kehotan niitä nyt keskittymään rahoitusvakausvälineen lujittamiseen, koska tämä on ensiarvoisen tärkeää. Kehotan niitä erityisesti vahvistamaan budjettikuriaan ja jatkamaan ponnistelujaan julkisen velan vähentämiseksi. Eurooppalainen hallintotapa on ehdoton edellytys yhteisen hankkeemme menestymiselle. Ryhmäni tukee sitä yhtä paljon kuin euroa, eli aivan täysin.
<P>
Kuten sanoin puheenvuoroni alussa, ratkaisu ongelmaan on se, että EU:ta on enemmän eikä vähemmän. Tämä pitää paikkansa työllisyyden ja talouden tapauksessa, ja se pitää paikkansa myös energia-asioissa, joita neuvosto käsittelee myös perjantaina. Enemmän EU:ta merkitsee ennen kaikkea energian sisämarkkinoihin liittyvän voimassa olevan lainsäädännön täysimääräistä täytäntöönpanoa. Ei voida koskaan korostaa kylliksi, että näiden markkinoiden saattaminen täysin toimintakykyisiksi tekee meistä kilpailukykyisempiä, takaa toimitusvarmuutemme ja varmistaa uusiutuvan energian tuotannon huomattavan lisääntymisen.
<P>
Enemmän Eurooppaa merkitsee myös, että jäsenvaltioitamme kannustetaan vastaamaan haasteeseen lisätä energiatehokkuuttaan 20 prosentilla vuoteen 2020 mennessä. Ne asettivat itselleen tämän tavoitteen. Meidän on varmistettava, että ne saavuttavat tavoitteen. Muutoin meidän on tiukennettava vaatimuksia, jotka niiden on täytettävä. Lopuksi enemmän EU:ta energia-alalla merkitsee, että sijoituksia tehdään enemmän. Komissio arvioi, että tarvitaan miljardi euroa, jotta päästään tarvittavalle infrastruktuuritasolle. Odotamme Eurooppa-neuvostolta kunnianhimoisia päätöksiä, jotta tämä saadaan aikaan. Eurooppa tarvitsee turvallista ja puhdasta energiaa aivan yhtä paljon kuin tutkimusta, kehityspolitiikkaa ja teollisuuden innovaatioiden edistämistä koskevaa politiikkaa. Tässäkin asiassa ratkaisuna on enemmän EU:ta ja se, että kiinnitetään enemmän huomiota pieniin ja keskisuuriin yrityksiin. Ratkaisu löytyy siitä, että byrokratiaa vähennetään mahdollisimman paljon ja eurooppapatentista päästään lopulta sopimukseen. Myös innovoinnin alalla odotamme johtajiltamme yhteisiä ratkaisuja eikä nurkkakuntaisia kinasteluja.
<P>
Hyvät kollegat, on aika siirtyä eteenpäin aikaisemmista äkillisistä toimistamme. Erojemme edistäminen on hyvä asia, mutta se, että ne täydentävät toisiaan, on vielä parempaa. Yksittäisten aloitteiden soveltaminen voi olla hyödyllistä, mutta joukkuepeli on keino voittaa ottelu. Kansallisten tavoitteiden tarkastelu on täysin oikeutettua, mutta on ymmärrettävä, että pelin voittaminen kansainvälisellä tasolla joukkuepelillä on keino taata tulevaisuus Euroopan kansalaisille.
<SPEAKER ID="044" NAME="Martin Schulz">
S&D-ryhmän puolesta. - (DE) Arvoisa puhemies, Euroopan parlamentin sosialistien ja demokraattien ryhmä piti eilen kuulemistilaisuuden, jonka aikana valmistelimme viikonlopun energiahuippukokousta. Kollegani Ulvskog esittää myöhemmin yksityiskohtaisemmin, mistä keskustelimme siellä. Sen vuoksi keskityn kahteen olennaiseen kysymykseen.
<P>
Kun tarkastelemme hyväksymiemme ja joidenkin Euroopan unionin hallitusten ylistämien 20-20-20 -tavoitteiden täytäntöönpanon tasoa kansallisella tasolla, enintään 9 prosenttia asettamistamme tavoitteista voidaan saavuttaa nykyisessä tilanteessa. Sen vuoksi, kun on kyse energiapolitiikasta, tämän viikonlopun huippukokous on kriisikokous, ja jos emme sitoudu tähän vahvasti, niin näitä tavoitteita ei saavuteta.
<P>
Toinen kommenttini koskee sitä, että voimme panna merkille, että energian hinta kehittyy markkinoilla tavalla, joka johtaa energiaköyhyyteen Euroopassa. Suuri osa kotitalouksista alkaa pitää energiaa ja energiantoimituksia etuoikeutena. Vuokraamiseen liittyvät lisäkustannukset kasvavat siinä määrin, että tulevaisuudessa vähätuloisten on puettava paksut villapaidat päälleen, koska he eivät voi lämmittää kotejaan. Energiatoimitusten katkaiseminen kansalaisilta on sosiaalista epäoikeudenmukaisuutta koskeva kysymys. Myös tämä on asia, johon tällaisessa energiahuippukokouksessa on vastattava.
<P>
(Suosionosoituksia)
<P>
Voimme luonnollisesti panna merkille, että tässä huippukokouksessa keskustellaan myös muista asioista, ja haluaisin palata siihen, mitä komission puheenjohtaja totesi. Saksan liittotasavalta - jota johtaa liittokansleri - on tehnyt täyskäännöksen. Kaikki, mikä oli aikaisemmin vialla talouden ohjauksessa, mikä oli sosialistien ajatus, on yhtäkkiä oikea toimintatapa. Parempi myöhään kuin ei milloinkaan. Komission puheenjohtaja on kuitenkin oikeassa yhdessä asiassa. Tällainen muutos ei saa johtaa suunnanmuutokseen, joka järkyttää Euroopan toimielinten tasapainoa.
<P>
Yksi asia on täysin selvä: voimassa olevien perustamissopimusten mukaisiin kaikkiin EU:n toimintalinjoihin on puututtava nykyisissä toimielimissä. Tämän asian keskipisteessä on komissio eikä mikään muu toimielin ja seuraavan keskeisen syyn vuoksi: komissio on toimielin, joka on sidottu tältä osin Euroopan parlamenttiin, ja parlamentin suostumus toimien toteuttamiseksi suvereniteettia koskevissa asioissa - ja rahapoliittiset asiat ovat suvereniteettia koskevia asioita - on välttämätöntä. Sen vuoksi sanomme "kyllä" talouden ohjaukselle, mutta ainoastaan silloin, kun sen käytännön toteutus perustuu komission toimiin ja kun Euroopan parlamentti valvoo sitä. Tämä on perusedellytys EU:n toimielinten tasapainon säilyttämiseksi.
<P>
(Suosionosoituksia)
<P>
Olemme tilanteessa, jossa EU:n on vastattava sisäisiin ja ulkopoliittisiin haasteisiin. Totean täällä aivan avoimesti, että minua häiritsevät joidenkin eurooppalaisten poliitikkojen lausumat. Minua häiritsee, että EU ei ole mukana historiallisessa prosessissa. Annatte lausuntonne puheenjohtaja Barroso, ja se on loistava. Myös Herman Van Rompuy antaa lausuntonsa, joka on myös loistava. Catherine Ashton antaa lausunnon, hyvä. Sen jälkeen Merkel, Sarkozy ja Cameron antavat lausunnon yhteisessä tiedonannossa - en tiedä, mikä on tämän uuden liiton takana - joka on myös loistava. Kuitenkaan kentällä ei ole ketään, joka puhuisi suorassa vuoropuhelussa demokratian puolesta toimivien kansalaisten kanssa siitä, miten me eurooppalaiset voimme auttaa ja tukea tätä prosessia.
<P>
Voitte kirjoittaa paperille mitä haluatte, mutta tämä paperi ei auta meitä. Emme saa hukata meillä olevaa mahdollisuutta. Minun on myönnettävä, että oivalsin viime viikolla Daniel Cohn-Benditin ansiosta tämän valtavan mahdollisuuden. Minun on myönnettävä, että en tunnistanut sitä ensi silmäyksellä. Kaduilla mieltään osoittavilla henkilöillä ja vallankumouksia johtavilla ihmisillä on mielessään kaikkea muuta kuin uskonnollinen valtio. He haluavat sekularismia. He haluavat kansalaisyhteiskunnan demokratiaa. He ovat kumppaneitamme. Meidän on työskenneltävä yhdessä näiden ihmisten kanssa, jotta luomme tämän suuren mahdollisuuden Euroopalle.
<P>
(Suosionosoituksia)
<P>
Sen vuoksi on myös tarpeen, että Hosni Mubarak eroaa. Tämä olisi myönteinen ja rohkaiseva viesti. Nyt kun käsittelemme arvojamme, demokratiaamme ja sananvapauttamme koskevia aiheita, olen tyytyväinen, että neuvoston puheenjohtaja Győri on paikalla. Haluaisin sanoa hänelle yhden asian: Olen lukenut nyt Unkarin hallituksen vastauksen komission kirjeeseen. Minun on todettava, että komission kirje oli erinomainen. Se oli kohtelias kysymys, jossa Unkarin hallitukselta tiedusteltiin, voisiko se ilmoittaa meille, onko se mahdollisesti sitä mieltä, että laadittu laki ei ole ehkä täysin kunnossa, ja anteeksi kysymästä! Vastaus oli: miten voitte edes kysyä tällaista asiaa; kaikki on aivan kunnossa. Tätä ei saisi tapahtua Euroopassa. Sanon tämän vielä kerran: tämä laki ei ole yhdenmukainen EU:n keskeisten säännöksien kanssa.
<P>
(Suosionosoituksia)
<P>
Se ei ole yhdenmukainen audiovisuaalisia mediapalveluja koskevan direktiivin kanssa. Komission jäsen Kroes ilmoitti tämän itse erittäin tyylikkäästi. Jos lakia ei muuteta, niin minusta neuvoston puheenjohtaja pettää minua. Unkarin presidentti ja pääministeri totesivat Euroopan parlamentissa: "jos komissio esittää asiasta huomautuksia, me muutamme lakia". Komissio teki näin ja sen vuoksi odotan, että Unkari muuttaa tätä lakia. Miten me voimme muutoin puhua Välimeren alueen demokratiasta uskottavasti, jos emme toteuta sitä itse Euroopassa?
<SPEAKER ID="045" NAME="Lena Ek">
ALDE-ryhmän puolesta. - (EN) Arvoisa puhemies, kriisiaikana tarvitaan kahta strategiaa: välitön uhka päätetään ja hyödynnetään mahdollisuuksia pyrkiä eteenpäin.
<P>
Mikä on neuvoston vastaus, kun on kyse energia- ja ilmastokriisistä? Minusta se aiheuttaa pettymystä ja se on kiusallinen.
<P>
Euroopan ulkopuolinen maailma pyrkii vastaamaan energiahaasteeseen. Yhdysvallat investoi valtavia summia vihreään teknologiaan. Presidentti Barack Obama korosti viime viikolla Yhdysvaltojen tilaa koskevassa puheessaan energiatehokkuutta ja vihreän teknologian tarjoamia mahdollisuuksia.
<P>
(Puhemies puuttui lyhyesti menettelyä koskevaan kysymykseen)
<P>
Presidentti Obama jopa vertasi tätä uutta teknologiaa avaruuskilpailuksi ja kutsui sitä sukupolvemme Sputnik-hetkeksi.
<P>
Mikä on neuvoston tällainen uraauurtava eurooppalainen hanke? Ette edes uskalla keskustella sitovasta energiatehokkuustavoitteesta. Energiatehokkuus on jokaisen energia-asioita käsittelevän henkilön tai poliitikon suosikkiaihe, mutta neuvosto lykkää sen vuoteen 2012 saakka.
<P>
Kiina panostaa voimakkaasti tutkimukseen ja uuteen tekniikkaan. Kiinalla on tällä hetkellä yli 400 aurinkosähköyritystä. Kymmenen vuotta sitten sillä oli nolla prosenttia maailmanmarkkinoista. Nyt sillä on 23 prosenttia. Kymmenen vuotta sitten sillä oli nolla prosenttia tuulivoiman markkinoista. Nyt sillä on 50 prosenttia.
<P>
Mitä teemme Euroopassa? Kilpailukykyä ja innovointia koskevassa ohjelmassa joudutaan kamppailemaan tuesta, ja SET-suunnitelma, strateginen energiateknologiaohjelma, ei ole edes puolivaiheessa. Tässä me olemme Kiinan ja Yhdysvaltoihin verrattuna. On jäsenvaltioita, jotka jo suunnittelevat 30 prosentin päästövähennyksiä, kuten Saksa, mutta neuvosto ei uskalla pyrkiä eteenpäin eikä myöskään komissio. Hiljattain julkaistun Barclaysin ja Accenturen yhteisen selvityksen mukaan siirtyminen vähäpäästöiseen talouteen johtaa siihen, että kestävä vähähiilinen teknologia kehittyy merkittävästi. Eli pankit pyrkivät eteenpäin.
<P>
Missä on Euroopan johtajuus? Neuvosto tinkii energiatavoitteesta. Emme voi myöskään nähdä, että jäsenvaltiot täyttävät kolmannen energiapaketin tavoitteet, ja pitkän aikavälin talousarvion rahoituksesta tutkimukselle ja innovoinnille joudutaan myös väittelemään. Olemme tällaisessa tilassa Euroopassa, ja neuvosto ei osoita minkäänlaista johtajuutta, kun on kyse energiasta, ilmastosta, kilpailukyvystä ja työpaikoista. Tämä on tämänhetkinen tilanne.
<SPEAKER ID="046" NAME="Krisztina Morvai" AFFILIATION="NI">
(Sinisen kortin kysymys työjärjestyksen 149 artiklan 8 kohdan mukaisesti Martin Schulzille) (HU) Arvoisa puhemies, panimme merkille, miten Euroopan sosialistien johtaja Martin Schulz on erityisen huolestunut Unkarin demokratiasta ja ihmisoikeuksista. Minun on kysyttävä teiltä Martin Schulz, missä olitte vuoden 2002 ja 2010 välillä, kun Unkarissa vallassa olevat sosialistiset kolleganne hajottivat väkivalloin jokaisen hallituksenvastaisen protestin? Missä olitte 23. lokakuuta 2006, kun neljäätoista henkilöä ammuttiin silmiin kumiluodeilla pään korkeudelle? Missä olitte syksyllä 2006, kun monet sadat henkilöt olivat, kuten tuomioistuin jo vahvisti (puhemies keskeytti puhujan)... eikö minulla ole työjärjestyksen mukaan yksi minuutti, arvoisa puhemies? Missä olitte silloin? Haluaisin myös kysyä, miksi Fideszin hallitus ei esitä teille ja tovereillenne samaa kysymystä? Minkä vuoksi Fideszin hallitus ei toimi näin?
<SPEAKER ID="047" NAME="Martin Schulz" AFFILIATION="S&amp;D">
(DE) Arvoisa puhemies, Krisztina Morvai, seuraan Unkarin sisäpolitiikkaa hyvin tiiviisti. Olin Unkarissa monta kertaa vuosien 2002 ja 2010 aikana. Näin myös Jobbik-puolueenne univormuissa olleiden henkilöiden mielenosoitukset Budapestissä. En kerro teille, mistä nämä mielenosoitukset minua muistuttivat. Saksalaisena en puutu täällä tähän asiaan.
<P>
Vuosien 2002 ja 2010 välillä - jotta saatte selkeän vastauksen - Unkari oli, kuten se on nytkin, oikeusvaltioperiaatteeseen perustuva demokraattinen valtio, jonka vasemmistolainen hallitus hallitsi demokraattisten sääntöjen mukaisesti. Minulla ei ole toistaiseksi epäilystäkään, ettei tämä olisi kyseessä tällä hetkellä konservatiivisen hallituksen johtamassa Unkarissa. Yksi asia on kuitenkin selvä: se, että puolueenne on äärioikeistolainen ja uusfasistinen.
<P>
(Suosionosoituksia)
<SPEAKER ID="048" NAME="Rebecca Harms">
Verts/ALE-ryhmän puolesta. - (DE) Arvoisa puhemies, hyvät kollegat, viimeisimmissä raporteissa eteläiseltä Välimereltä ja Egyptistä ilmoitetaan, että Kairossa ammutaan laukauksia. Tilanne on kärjistymässä. Näiden uutisten vuoksi voin vain vedota Euroopan valtion- ja hallitusten päämiehiin, että ne eivät odota tämän viikon perjantain lounasaikaan sopiakseen oikeasta viestistä Egyptille. Meidän olisi jo kauan sitten pitänyt tehdä selväksi Mubarakille, että hänen on erottava nopeasti. Tämä on tarpeen, jotta Egyptin levottomuuksien kärjistyminen entisestään estetään ja jotta varmistetaan, että kehitys on samanlainen kuin aiemmin Tunisiassa. Olisi todella häpeällistä, jos vain odotamme ja katsomme, mitä Egyptissä tapahtuu.
<P>
(Suosionosoituksia)
<P>
Tämän kokouksen pitäisi olla energiakokous. Kun tarkastelen sitä varten tehtävää valmistelutyötä, en ole itse asiassa ollenkaan yllättynyt, että asialistaa muutetaan muiden aiheiden perusteella. Monia yhteyksiä luodaan iskulauseen "tarvitsemme energian toimitusvarmuutta" perusteella: erityisesti juuri te, puheenjohtaja Barroso, luotte niitä Azerbaidžanin ja Turkmenistanin kaltaisten valtioiden kanssa. Komission jäsen Oettinger puhui hiljattain teollisuus-, tutkimus- ja energiavaliokunnassa siitä, miten aiomme kehittää energiasuhteitamme Irakin, Georgian ja Turkmenistanin kanssa.
<P>
Voimme nähdä eteläisen Välimeren tapahtumien vuoksi, mitkä ovat omiin etunäkökohtiimme ja ulkoiseen energiapolitiikkamme liittyvien toimintalinjojen seuraukset. Pidän tätä melko vaarallisena. Tiedän, että tarvitsemme monipuolistamista, koska meillä on edessämme ongelmallinen ja erittäin hankala tilanne idässä Venäjän ja kauttakulkuvaltioiden Valko-Venäjän ja Ukrainan kanssa. Monipuolistaminen ei saa kuitenkaan johtaa siihen, että me aloitamme nyt suhteidenpidon tyrannien ja kriisitilanteessa olevien valtioiden kanssa.
<P>
Energiatehokkuus ja uusiutuvat energialähteet ovat ratkaisu paremmalle ja varmemmalle energiahuollolle, ja minun on todettava puheenjohtaja Barrosolle, että olette toiminut hyvin sallivasti tässä suhteessa. Komission jäsen Oettinger löi laimin alaa, jota Piebalgs hoiti hyvin - ja tämä on kielteinen tapa tarkastella asiaa - koska hän on jälleen kerran päättänyt, että ei edistetä tulevaisuuden kannalta kestävää tekniikkaa, kuten uusiutuvia energialähteitä ja energiatehokkuutta, ja hän on palannut aikaisempaan useiden energialähteiden käyttöön. Yhtäkkiä huomaamme, että ydinvoimaloiden ja atomienergian syöttötariffeista keskustellaan Eurooppa-neuvoston kokouksessa. Missä ihmeessä me todella olemme tässä uudistamista ja innovointia koskevassa keskustelussa? Olen menettänyt tässä asiassa kärsivällisyyteni.
<P>
(Suosionosoituksia)
<P>
Ehkä olemme olleet todella liian kärsivällisiä, kun kyseessä on talouden hallinto. Vaikuttaa siltä, että Saksa seuraa Schäublen osoittamaa tietä. Se, mitä käsittelemme parhaillaan, ei edusta vielä uusimpia välineitä. Tarvitsemme enemmän kuin vain vähäisen muutoksen vakausvälineeseen. Meidän on tehtävä kiireellisesti päätös Kreikan ja Irlannin lainaehdoista tai tuhoamme lopulta nämä valtiot. Tarvitsemme enemmän rahaa kriisinhallintavälineeseen, sillä muussa tapauksessa voimme unohtaa kaikki ajatukset Espanjan ja Portugalin avustamisesta lähitulevaisuudessa.
<P>
Se, mitä tarvitsemme - jotta ymmärrämme toisiamme hyvin tässä asiassa - on ehdotus siitä, miten aiomme hoitaa velan uudelleenjärjestelyn. Emme voi välttää sitä, ja sen tietävät kaikki. Myös me täällä parlamentissa haluamme keskustella asiasta lisää.
<SPEAKER ID="049" NAME="Jan Zahradil" LANGUAGE="CS">
Arvoisa puhemies, energiavarmuus on ala, johon EU:n pitäisi osallistua ja minkä vuoksi sen olisi toimittava mahdollisimman yhtenäisesti ja koordinoidusti, miten ei toimita monien muiden EU:n aloitteiden yhteydessä. Sen vuoksi me Euroopan konservatiivit ja reformistit tuemme yhteisten energiamarkkinoiden luomista. Tämä vahvistaa jäsenvaltioiden asemia tärkeimpiin toimittajiin nähden sekä rajoittaa strategisten raaka-aineiden toimittajien mahdollisuuksia käyttää väärin hallitsevaa asemaansa ulkopoliittisiin pyrkimyksiin. Olemme kuitenkin samalla sitä mieltä, että energia-asioiden yhdentymistä koskevassa prosessissa olisi otettava huomioon erityiset kansalliset tekijät, toisin sanoen kansalliset energialähdeyhdistelmät mukaan lukien ydinenergian käyttö.
<P>
Rahoituksen osalta haluaisin todeta, että ryhmäni koostuu pääosin euroalueen ulkopuolisten maiden puolueista, ja niillä ei ole käytössä euroa. Tämä ei kuitenkaan merkitse, että me haluaisimme nähdä heikon, hauraan ja epävakaan euroalueen tai että haluaisimme euron epäonnistuvan. Haluaisin toisaalta ilmoittaa selkeästi, että EU:n talouden elpyminen ja talouden vakaus ei saa johtaa uusiin ylikansallisiin taipumuksiin tai verotuksen yhdenmukaistamispyrkimyksiin, ja sitä ei saa käyttää verukkeena siirtää toimivaltaa edelleen kansalliselta tasolta EU:n tasolle. Vastustamme tätä jyrkästi!
<P>
Haluaisin esittää joitain huomautuksia Pohjois-Afrikan, Tunisian ja Egyptin, tapahtumista. Niissä on paljon yhtäläisyyksiä Keski- ja Itä-Euroopan vuoden 1989 tapahtumiin. Me pidämme erittäin myönteisinä näitä demokraattisia suuntauksia näissä valtioissa, ja meidän pitäisi tukea niitä. Haluamme, että EU:n naapuruusalueet ovat vakaat ja demokraattiset. Meidän olisi kuitenkin samalla huolehdittava, että näiden valtioiden kansalaisten perustellut toimet ja pyynnöt eivät epäonnistu ja että ne eivät johda demokratian vastaisiin, autoritaarisiin ja uskonnollisiin diktatuureihin. EU:n olisi pyrittävä siihen, että tämä estetään.
<SPEAKER ID="050" NAME="Marisa Matias" LANGUAGE="PT">
Arvoisa puhemies, kuten tiedämme, energia-ala on erityisen tärkeä uusien työpaikkojen luomiselle, joten tällä hetkellä valmistelemamme neuvoston kokouksen tunnuslauseen ja aiheen pitäisi olla mahdollisuus; asia ei ole valitettavasti näin.
<P>
Erityisiä investointeja kaupunkiemme energiatehokkuuteen tarvitaan valtioissa, joihin kohdistuu kaikkein vakavimmat spekulatiiviset hyökkäykset ja erityisesti valtioissa, joissa työttömyys on korkein. Valtioiden tarjoamat vastaukset seuraavat kuitenkin edelleen vanhoja kaavoja, ja juuri näitä yritämme edelleen tyrkyttää.
<P>
Neuvostossa tarvitaan energia-asioiden vallankumousta. Emme tarvitse pelkästään lisää julkisen ja yksityisen sektorin kumppanuuksia: näin epäonnistutaan jatkossakin. Olemme edelleen hyvin paljon sidoksissa vanhoihin energialähteisiin - fossiilisiin polttoaineisiin ja ydinenergiaan - ja uusien energialähteiden osalta esiintyy kunnianhimon puutetta. Ne ovat ainoita, joilla voidaan varmistaa yhtäläiset käyttömahdollisuudet ja se, että suuren mittakaavan hankkeet ovat yhtä tärkeitä kuin paikalliset hankkeet. Ainoastaan kaikkia toimia yhdistämällä voisimme saada aikaan todellisen yhdennetyn politiikan. Sen vuoksi tässä neuvoston kokouksessa jatketaan kuten aiemmin eikä irtauduta aikaisemmista toimista, kuten pitäisi.
<P>
Arvoisa puhemies, haluaisin pyytää teiltä luvan esittää vetoomuksen yhdestä asiasta: hätätilanteet edellyttävät kiireellistä pyyntöä, joten pyydän teiltä lupaa esittää Euroopan johtajille, että heidän on osoitettava Egyptin tapahtumien vuoksi vähintään yhtä paljon solidaarisuutta kaduilla oleville kansalaisille kuin autoritaarisille järjestelmille, joiden hallinnossa oli kyse ainoastaan taloudesta ja jotka eivät kunnioittaneet demokratiaa.
<SPEAKER ID="051" NAME="Niki Tzavela">
EFD-ryhmän puolesta. - (EN) Arvoisa puhemies, toivotan lämpimästi komission puheenjohtajalle Barrosolle onnea. Onnea meille kaikille, kun käymme kauppaa azereiden ja turkmenistanilaisten kanssa. He ilmoittavat, että he ovat jo luvanneet toimittaa viidelle muulle osapuolelle kaasua.
<P>
Tästä herää todella suuri kysymys. Pari vuotta sitten meillä oli Venäjän ja Ukrainan välinen kriisi, ja kamppailemme edelleen sen vuoksi. Nyt on Pohjois-Afrikan kriisi. Öljyn hinta on jo nousussa.
<P>
On siis korkea aika, että perjantain asialistalle sisällytetään se, että Euroopan on pyrittävä tarkastelemaan omia varantojaan ja lähteitään. On korkea aika, että asialistalla on muun muassa hyödyntäminen ja poraaminen. Mielestäni voisitte pyytää jäsenvaltioita laatimaan karttoja energiavarojen ja -lähteiden hyödyntämistä koskevasta tilanteesta kussakin jäsenvaltiossa. Voisitte myös arvioida lupaavimpia hankkeita, tarjota kannustimia yksityisille yrityksille hyödyntämistä varten ja tarkastella, mitä voimme tehdä omilla varannoillamme.
<P>
Edessämme on kauhistuttava tulevaisuudennäkymä, että Suezin kanavan menetetään. Sen vuoksi Egyptissä tarvitaan meitä kaikkia varten rauhallinen siirtymä. Muussa tapauksessa meillä on suuria ongelmia.
<SPEAKER ID="052" NAME="Francisco Sosa Wagner" AFFILIATION="NI">
(ES) Arvoisa puhemies, monen vuoden kovan työn ansiosta Euroopan energiapolitiikan tavoitteet ovat meille täysin selviä: kotimarkkinoiden rakentaminen, varmat toimitukset, uusiutuvan energian edistäminen ja energiatehokkuus.
<P>
Näiden itse ehdottamiemme tavoitteiden kannalta asiakirjasta, jonka perusteella Eurooppa-neuvosto aikoo toimia, puuttuu kunnianhimo, ja se on melko mitäänsanomaton. Jos Euroopan yhteisen energiapolitiikan kannustamisesta ovat vastuussa valtion- tai hallitusten päämiehet, niin meidän on odotettava pitkään, koska vaikuttaa siltä, että heidän kantansa ovat kansalliset, lyhytnäköiset ja vanhentuneet.
<P>
Kyseessä ei ole mikään vähäpätöinen asia, koska energiapolitiikka on Euroopan selkäranka. Sen periaatteita on puolustettava yhteisesti kaikkialla maailmassa, mutta valitettavasti emme pysty tähän laisinkaan.
<SPEAKER ID="053" NAME="Herbert Reul" AFFILIATION="PPE">
(DE) Arvoisat puhemies, komission puheenjohtaja, neuvoston puheenjohtaja, hyvät kollegat, Eurooppa-neuvoston kokous järjestetään ajankohdalla, kun meillä on valtava määrä muita kiireellisiä aiheita sen lisäksi, mistä oli tarkoitus keskustella.
<P>
Martin Schulz huomautti perustellusti, että me kaikki odotamme, että Eurooppa-neuvosto antaa lausunnon Egyptistä ja sen tilanteesta ja että se puuttuu tähän asiaan. Tämä pitää paikkansa. Martin Schulz, olisin ollut tästä täysin samaa mieltä kanssanne, jos ette olisi puheenne toisessa osassa jälleen kerran sortunut puoluepoliittiseen esitykseen kiistelemällä unkarilaisten kanssa. Tällä ei ollut mitään tekemistä asian kanssa, koska me keskustelemme neuvostosta ja siellä käsiteltävistä asioista.
<P>
Haluaisin selventää Rebecca Harmsille yhtä seikkaa, minkä hän mainitsi. Sanoitte aivan oikein, että näiden kiireellisten asioiden - talousasioiden sekä euroon ja Egyptiin liittyvien kysymysten - vuoksi on toteutettava toimia, mutta ette voi sen jälkeen syyttää komission jäsentä Oettingeriä, että hän ei enää käsittele energia-asioita riittävästi. Tämä on järjetöntä. Tämä johtuu siitä, että neuvoston on puututtava myös muihin asioihin.
<P>
Se, sopiiko energiapolitiikka hänelle tai se, onko muilla henkilöillä erilainen mielipide, ei tee asiasta hyvää tai huonoa. Asiaa ei voida arvioida tällaisen perusteen mukaisesti. Komissio on mielestäni valmistellut erittäin perusteellisesti ja järkevästi kokousta viime kuukausien aikana. Sen lähtökohtana ei ole esittää jatkuvasti uusia pyyntöjä. Sen sijaan se valmistelee asiaa kunnolla ja perusteellisesti ja toteuttaa toimia, jotka todellisuudessa johtavat muutoksiin.
<P>
Muuten, Martin Schulz, no hänhän ei edes kuuntele, mutta sillä ei ole merkitystä, koska tämä on vain parlamentin keskustelu, jossa puhumme toistemme kannoista välittämättä.
<P>
(Välihuomautuksia)
<P>
Puhutte köyhyydestä, joka voi johtua energian hinnoista. Olette aivan oikeassa. Kuitenkin, ollaksemme oikeudenmukaisia, hyvä Martin Schulz, meidän on esitettävä seuraava kysymys: miksi energian hinnat ovat niin korkeat? Mikä on syynä tähän? Mikä osa meillä on tässä, kun hyväksymme poliittisia päätöksiä, joiden vuoksi hinnat nousevat merkittävästi? Myös tämä vaikuttaa asiaan. Tämä ei ole ainoa tekijä, mutta se olisi sisällytettävä rehelliseen keskusteluun. Meidän on otettava huomioon uudet edellytykset, joita täällä jatkuvasti hyväksytään.
<P>
Minun mielestäni kokous tarjoaa meille merkittävän mahdollisuuden siirtyä viimeinkin eteenpäin infrastruktuuria koskevassa kysymyksessä ja varmistaa, että investoinnit infrastruktuuriin ja energiaan toteutetaan, koska kaikki muut kysymykset riippuvat siitä, että saamme tämän aikaan. Tässä asiassa on kyse hinnoista, luotettavuudesta ja myös siitä, liitämmekö uusiutuvat energialähteet kunnollisesti verkkoomme. Tarvitsemme tätä varten valitettavasti merkittäviä investointeja. Lisäksi valtio ei voi kantaa näitä kustannuksia yksin.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti)
<SPEAKER ID="055" NAME="Rebecca Harms" AFFILIATION="Verts/ALE">
(DE) Arvoisa puhemies, kun on kyse energiakokousta koskevasta huolellisesta valmistelusta ja poliittisista painopistealoista: Herbert Reul, miten suhtaudutte siihen, että komission jäsen Oettinger varoitti Frankfurter Allgemeine Zeitung -lehden laajassa haastattelussa tänään, ettei Euroopan unionin pitäisi ottaa käyttöön liian kunnianhimoisia uusiutuvan energian tavoitteita? Tämä tapahtui vain muutama viikko siitä, kun uusiutuvia energialähteitä koskeva direktiivi, josta olemme kaikki hyvin ylpeitä, tuli voimaan. Kun on kyse energiatehokkuuden alan huolellisesta valmistelusta: miten suhtaudutte siihen, että energiatehokkuuden toimintasuunnitelma on edelleen pöytälaatikossa, joten tässä kokouksessa ei ole itse asiassa mitään mahdollisuutta keskustella siitä?
<SPEAKER ID="056" NAME="Herbert Reul" AFFILIATION="PPE">
(DE) Arvoisa puhemies, on poliitikoita, jotka vaativat jatkuvasti jotain uutta, mutta eivät koskaan seuraa mitään loppuun saakka. On myös poliitikoita, jotka valmistelevat aloitteet hyvin ja toteuttavat ne. Juuri tästä on kyse. En usko, että uusia vaatimuksia on esitettävä jatkuvasti, ja sen vuoksi komission jäsen Oettinger on aivan oikeassa. Meidän pitäisi ensiksi saada aikaan se, mihin olemme jo sitoutuneet.
<P>
Martin Schulz huomautti aivan oikein, että monissa jäsenvaltioissa tehokkuus jättää paljon toivomisen varaa ja että monet jäsenvaltiot eivät ole vielä saavuttaneet uusiutuvan energian kiintiöitään. Olemme toimineet melko hyvin, mutta emme tarpeeksi hyvin. Toisin sanoen edessä on vielä pitkä tie ennen kuin saavutamme tavoitteemme. Joskus on järkevämpää saada loppuun se, mikä on otettu tavoitteeksi ennen kuin siirrytään seuraavaan toimeen. On henkilöitä, jotka pyrkivät liian nopeasti eteenpäin ja kompastuvat jalkoihinsa.
<SPEAKER ID="057" NAME="Marita Ulvskog" AFFILIATION="S&amp;D">
(SV) Arvoisa puhemies, kuten Martin Schulz mainitsi aiemmin, Euroopan parlamentin sosialistien ja demokraattien ryhmä piti eilen vaihtoehtoisen energiakokouksen. Toimimme näin ajankohdalla, jolloin yhä useammat perheet ja kansalaiset eivät pysty lämmittämään kotejaan ja kun energiasta ja kilpailukyvystä riippuvaista teollisuutta vaivaavat ongelmat. Toinen syy tähän on se, että EU:n korkeimman poliittisen tason aloitteita on ollut vähän ja harvoin tällä alalla ja ne ovat olleet erittäin heikkoja. Vastatakseni Herbert Reulin toteamukseen, joitain aloitteita on tehty, mutta ne ovat jääneet vain paperille eivätkä siirry pöytälaatikkoa pidemmälle.
<P>
Vaihtoehtoisen energiakokouksen viestimme huomiselle Eurooppa-neuvoston kokoukselle on erittäin yksinkertainen ja selvä. Toteuttakaa toimia; tehkää jotain tässä ja nyt. Varmistakaa, että meillä on sitovia energiatehokkuustavoitteita, joita todella noudatetaan. EU:ssa on esimerkiksi noin 190 miljoonaa rakennusta, joita on lämmitettävä. Niihin tehtävät sijoitukset nykyisen kaltaisen energiahukan ehkäisemiseksi tarjoaisivat taloudellista hyötyä ja uusia työpaikkoja. Sijoittakaa uusiutuviin energialähteisiin - ellette usko, että meillä käytössä olevat lähteet riittävät loputtomiin - ja sijoittakaa jakeluverkkoihin, jotka ovat uudenaikaisia ja tehokkaita kaikille energiamuodoille. Antakaa kuluttajille ja kansalaisille vahvat ja selkeät oikeudet energiayhtiöihin nähden. Varmistakaa, että energiamarkkinat ovat avoimet ja että niitä voidaan valvoa. Emme halua rahoitusmarkkinoita, jotka eivät toimi kunnolla, jotka ovat sulkeutuneet ja täysin sääntelemättömät. Emme myöskään halua sähkömarkkinoita, jotka toimivat niin kuin rahoitusmarkkinat ennen kriisiä.
<P>
Toteuttakaa radikaaleja aloitteita, joilla osoitetaan, että energian kysynnässä on kysymys sosiaalisesta vastuusta ja poliittisista päätöksistä, eikä yksityisasiasta, jonka vuoksi kansalaisten on selvittävä omillaan. Aivan kuten Martin Schulz totesi, toimikaa niin, että voimme ymmärtää energiapolitiikan olevan sosiaalista politiikkaa, talouspolitiikkaa ja politiikkaa tulevaisuutta varten.
<SPEAKER ID="058" NAME="Fiona Hall" AFFILIATION="ALDE">
(EN) Arvoisa puhemies, tämän perjantain kokouksessa pitäisi keskittyä strategisesti energiaan ja innovointiin. Toivon, että hallitusten päämiehet eivät anna Egyptin tilanteen häiritä liikaa. Toivon myös, että tarpeelliset keskustelut energian infrastruktuurista ja rajat ylittävästä yhteistyöstä - tarjontapuolen energiasta - eivät vie keskustelua pois kysyntäpuolen energiasta, mikä on yhtä tärkeää.
<P>
Vuotta 2020 koskevan 20 prosentin energiatehokkuustavoitteen saavuttaminen on hyvin kaukana. Haluamme kuulla johtajiltamme perjantaina, että he sitoutuvat rohkeasti välittömiin toimiin, jotta pääsemme takaisin oikealle tielle. Yksinkertaisin tapa tämän aikaansaamiseksi on se, että 20 prosentin tavoitteesta tehdään viipymättä sitova. Muussa tapauksessa ainoastaan tuhlaamme suuren osan näistä energiatoimituksista, jotka otamme niin kalliilla tavalla käyttöön. Tämä ei ole hyvää taloudenhoitoa erityisesti kriisiaikana.
<SPEAKER ID="059" NAME="Claude Turmes" AFFILIATION="Verts/ALE">
(EN) Arvoisa puhemies, mielestäni energia-asioiden merkitys käy selkeästi ilmi siitä, että Herman Van Rompuy ei ole paikalla, koska hänellä on lehdistökokous, ja komission puheenjohtaja Barroso lähti paikalta. Se siitä, kuinka tärkeää heidän mielestään on kuulla meitä.
<P>
Jeremy Rifkin oli eilen S&D-ryhmän kutsusta Brysselissä, ja hän kuvasi selkeästi uutta talouden tulevaisuudennäkymää. Ensinnäkin uusiutuvat energialähteet, jotka olemme ottaneet käyttöön direktiivin perusteella. Toiseksi kaikki rakennukset, jotka kuluttavat tällä hetkellä 40 prosenttia energiastamme, voidaan muuttaa matalaenergiarakennuksiksi uusiutuvia energialähteitä hyödyntämällä jopa vähän energiaa käyttävissä rakennuksissa. Kolmanneksi meillä on mielestäni laaja yksimielisyys siitä, että sähköverkkoja on nopeutettava. Neljänneksi meidän on käytettävä uusia tutkimus- ja kehittämistoimia varastointitekniikan kehittämiseen ja lopulta sähköistä plug-in-tekniikkaa.
<P>
Näiden viiden asian ja luonnollisesti sen, mistä Fiona mainitsi kaikkien alojen tehokkuuden osalta, ansiosta me haluaisimme ensinnäkin, että Euroopan talous riippuu vähemmän geopolitiikasta. Toiseksi voisimme säästää 300 miljardia euroa, joita käytetään siirtoihin Euroopan talouden ulkopuolelle. Voisimme käyttää tätä summaa työpaikkoihin ja muihin investointeihin täällä. Kolmanneksi kilpa vihreästä teknologiasta on alkanut; tarvitsee vain lukea Kiinan uusi viisivuotissuunnitelma.
<P>
Jos emme seuraavien kuukausien aikana luo Euroopalle kehystä, jonka perusteella sillä on johtavat markkinat kaiken tämän teknologian alalla, me menetämme yhden niistä harvoista aloista, joilla olemme johtavassa asemassa maailmantaloudessa. On sääli, että tätä kokousta ei ole valmisteltu hyvin, ja tähän on osasyyllisenä Herman Van Rompuy samoin kuin komission jäsen Oettinger. Hän ei ole valmistellut hyvin harkittuja tehokkuutta ja uusiutuvia energialähteitä koskevia toimia. Hän on toiminut edelliset kolme kuukautta Troijan hevosena kolmelle suurelle saksalaiselle sähköyhtiölle, jotka haluavat tuhota uusiutuvan energialähteiden alan.
<P>
Lopuksi jotain, mitä olemme saaneet aikaan: komission jäsenen Oettingerin mahdollisuus hävitä se, että kansalliset tukijärjestelmät poistetaan, on 26 yhtä vastaan. Ainoastaan Alankomaat tukee häntä. Tämä on merkittävä voitto, ja uusiutuvan energian käyttö jatkuu. Se on tulevaisuuden energialähde numero yksi.
<SPEAKER ID="060" NAME="Konrad Szymański" AFFILIATION="ECR">
(PL) Arvoisa puhemies, aiomme tehdä päätöksen miljardin euron myöntämisestä Euroopan energiainfrastruktuurin laajentamiseen. Julkisten varojen käyttö energia-asioissa on järkevää ainoastaan, jos tällä autetaan saavuttamaan turvallisuusvaatimukset. Euroopan unionin energiavarmuus on riippuvainen laajasta monipuolistamisesta, mikä edellyttää uusien siirtoreittien lisäksi uusien polttoainelähteiden saatavuutta. Muussa tapauksessa toistamme TEN-T-ohjelman virheet. Siinä väitettiin, että Nord Streamin kaltaiset hankkeet ovat eurooppalaisia. Emme tarvitse enää uusia tapoja tuoda lisää samaa venäläistä polttoainetta Euroopan markkinoille. Jos toistamme samat aikaisemmat virheet, miljardi euroamme riittää ainoastaan näennäisiin markkinoihin ja kilpailuun.
<SPEAKER ID="061" NAME="Vladimír Remek" AFFILIATION="GUE/NGL">
- (CS) Arvoisa puhemies, odotan, että energiakokouksessa saadaan aikaan ennen kaikkea kattava sekä ymmärrettävä ja vastuullinen lähestymistapa kansalaistemme eduksi. Viimeisimmän Eurostatin tutkimuksen mukaan energiahintojen vakaus on yksi tärkeimmistä asioista suurelle osaa EU:n asukkaista. Ei ole mikään sattuma, että Tšekin tasavalta on tämän tilaston kärjessä. Tšekin tasavallan vastuuton politiikka ja talouden alan painostus on johtanut siihen, että aurinkovoimaloiden tuki on riittämätöntä. Keinottelijoiden, joista osa on ulkomaisia, kiireen ja suurten voittojen tavoittelun vuoksi kansalaiset suhtautuvat kielteisesti uusiutuvia energialähteitä kohtaan, koska energiakustannusten tarpeettoman suuri kasvu jää heidän vastuulleen. Ei ole helppoa varmistaa riittävää energiaa kohtuulliseen hintaan, mutta voimme ainakin päästä lähelle. Minun mielestäni vastaus on - muiden seikkojen ohella - se, että pyritään saamaan aikaan tasapainoinen energialähteiden yhdistelmä uusiutuvasta energiasta ydinvoimaan ja hylkäämään kummankin osapuolen äärimmäiset näkemykset. Ainoastaan tällä tavalla voimme saada EU:n kansalaisten luottamuksen, ja me edustamme täällä juuri heitä.
<SPEAKER ID="062" NAME="Mario Borghezio" AFFILIATION="EFD">
(IT) Arvoisa puhemies, hyvät kollegat, neuvoston on tarkasteltava sitä seikkaa, että Euroopan tuotantojärjestelmällä ei ole mitään suojakeinoja öljynhintojen heilahtelulle markkinoilla. Tulevat markkinat ovat kansainvälisen taloudellisen keinottelun panttivankina. Tämä merkitsee, että hinnoilla ei ole mitään tekemistä kysynnän ja tarjonnan perusperiaatteiden kanssa. Neuvoston on asetettava itselleen tavoite tarjota Euroopan unionille käytännöllinen väline, jolla luodaan säännellyt markkinat. Ne avataan valikoiduille välittäjille ja niitä hallinnoi täysin luotettava eurooppalainen kumppani.
<P>
Tämän on keskeistä Italian hallituksen ehdotuksessa eurooppalaisesta öljypörssistä, jonka tarkoituksena on luoda vakaat öljymarkkinat, mistä yritykset ja kuluttajat saisivat valtavan hyödyn. Keinottelijoiden hyödykkeitä koskeva innostus vaikuttaa öljyn hintoihin. Ne eivät enää perustu spot-markkinoihin, koska hinnannousujen ja spekulatiivisten toimien yhteenlaskettu vaikutus määrää lopulta todellisten markkinoiden kysynnän ja tarjonnan. Eurooppalainen öljypörssi muuttaisi paperilla olevien tynnyreiden nykyiset näennäiset markkinat tehokkaiksi, säännellyksi ja valvotuiksi todellisiksi markkinoiksi, joiden perustana ovat todelliset öljytynnyrit. Meidän pitäisi keskustella myös tästä neuvoston kanssa.
<SPEAKER ID="063" NAME="Csanád Szegedi" AFFILIATION="NI">
(HU) Arvoisa puhemies, hyvät kollegat, olen tyytyväinen, että Eurooppa-neuvosto käsittelee energiavarmuutta ja innovointia koskevia aiheita samanaikaisesti. Energiavarmuudesta ei voida epäilemättä keskustella ilman, että kiinnitetään huomiota innovointiin. Pidämme luonnollisesti pohjoisen ja etelän välistä kaasuputkea idän ja lännen välisen putken ohella tärkeänä, mutta tällä ei pystytä läheskään ratkaisemaan energiavarmuutta koskevasta kysymyksestä aiheutuvia ongelmia. Riippuvuutta ei vähennetä merkittävästi; ainoastaan riippuvuuden suunta muuttuu. Riippuvuutta voidaan vähimmäistää pitkällä aikavälillä ainoastaan, jos siirrämme tästä lähtien painopisteen fossiilisista polttoaineista uusiutuviin energialähteisiin.
<P>
Juuri näiden seikkojen perusteella voin panna merkille, että uusiutuvaa energiaa koskevaa aihetta ei korosteta innovaatioita koskevien painopisteiden joukossa. Tältä osin on mainittava erityisesti kaksi seikkaa: ensimmäinen on se, että uusiutuvien energialähteiden on oltava kohtuuhintaisia, mikä merkitsee, että väestölle ei saa aiheuttaa lisärasitteita uusiutuvan energian käytöstä. Toinen on se, että riippuvuus EU:n ulkopuolisista toimittajista ei saa muuttua EU:n sisäiseksi riippuvuudeksi. Vähemmän kehittyneiden uusien jäsenvaltioiden, kuten Unkarin, Puolan ja Tšekin tasavallan, on voitava saavuttaa uusiutuvien energialähteiden osalta vanhat jäsenvaltiot, jotka ovat tällä hetkellä uusiutuvien energialähteiden suurvaltoja, kuten Belgia, Alankomaat tai Itävallat.
<P>
Voimme välttää lähestyvän energiakriisin, joka vaikuttaa myös Eurooppaan, ainoastaan energiavarmuuden ja innvoinnin tiiviillä yhdistämisellä.
<SPEAKER ID="064" NAME="Jean-Pierre Audy" AFFILIATION="PPE">
(FR) Arvoisat puhemies, komission jäsen ja neuvoston puheenjohtaja, ei ole minkäänlaista sosiaalista edistystä ilman kasvua tai minkäänlaista kasvua ilman energiaa.
<P>
Energia on keskeisessä asemassa Euroopan hyvinvointia koskevassa sosiaalisessa sopimuksessa. Viisikymmentä prosenttia energiatoimituksestamme on peräisin unionin ulkopuolelta. Meidän on kiireellisesti monipuolistettava tarjontaa ja tehdä siitä turvallisempaa ja "vähähiilisempää". Tämä on meidän energiaamme, ja olemme kansalaisille velkaa sen toimitusvarmuuden.
<P>
Tämän syystä, hyvä neuvoston puheenjohtaja, kehotan myös teitä tukemaan sitoumuksia, joita olemme tehneet kansainvälisellä tasolla ITERistä, eli fuusiohankkeesta. Tämä tekniikka on turvallista, se on kestävää, se on ilmaista ja ehtymätöntä. Eurooppa-neuvoston, joka on korkein poliittinen viranomainen, kannattaisi tukea tätä hanketta yhteyksissään kansainväliseen yhteisöön.
<P>
Tästä pääsenkin tutkimusta ja innovointia koskevaan aiheeseen. Tutkimuksen ja kehityksen puiteohjelmat ovat aina 1980-luvulta saakka olleet välineitä EU:n toiminnalle. Ajanjaksolle 2007-2013 on varattu 53 miljardia euroa. Missä vaiheessa olemme? Hyvä komission jäsen, olemme odottaneet neljä kuukautta tiedonantoanne seitsemännen tutkimuksen puiteohjelman tarkistamisesta. Puheenjohtaja Barroso totesi: "vähemmän byrokratiaa". Hän on aivan oikeassa. Olemme jääneet hallinnolliseen kuristusotteeseen, ja tutkimustyöhön osallistuvat pyrkivät pois eurooppalaisista ohjelmista.
<P>
Haluaisin kiinnittää huomionne kiireelliseen tarpeeseen yksinkertaistaa tulevia menettelyitä sekä siihen, että aikaisemmat ristiriidat on ratkaistava, koska meillä on tutkimuslaitosten osalta luottamusta koskeva ongelma. Haluaisin tässä yhteydessä kiittää komission jäsentä Geoghegan-Quinnia erinomaisesta työstään.
<P>
Yhteydet teollisuuspolitiikkaan ovat pettymys, ja meidän on arvioitava niitä. Yhteisillä teknologiaa koskevilla aloitteilla on kankean alkuvaiheen jälkeen saatu aikaan todella myönteinen ero teollisuuden tarpeiden tunnustamisen alalla.
<P>
Lopuksi, miten järjestämme eurooppalaisen alueemme? Euroopan tutkimusneuvostosta on saatava kunnollinen järjestö, jotta tutkimustyömme on aidosti eurooppalaista. Tämä on tuloksia tarjoava Eurooppa, jota EU:n kansalaisemme odottavat.
<SPEAKER ID="065" NAME="Teresa Riera Madurell" AFFILIATION="S&amp;D">
(ES) Arvoisa puhemies, ryhmämme järjesti eilen vaihtoehtoisen energiakokouksen, jossa vaadimme sitovaa 20 prosentin energiantehokkuustavoitetta ja 30 prosentin uusiutuvan energian tavoitetta vuoteen 2020 mennessä.
<P>
Sen sijaan, että keskityn yksityiskohtaisesti vaatimuksiimme, joita kollegani ovat jo käsitelleet, haluaisin korostaa näkökohtaa, jota ilman edellä mainitut tavoitteet eivät ole mahdollisia: infrastruktuuria. Kysymys kuuluu: Haluammeko todella eurooppalaiset markkinat, joissa kolmasosa energiasta on uusiutuvaa energiaa? Jos vastaus on myönteinen, eikö meidän pitäisi puhua sitovasta 10 prosentin infrastruktuuritavoitteesta vuoteen 2010 mennessä?
<P>
Uusiutuvien energian tavoitteiden toteuttaminen edellyttää paremmin niveltyvää verkkoa, joka on älykkäämpi, sekä yhteenliitettävyyttä, jotta sen vaihteluita voidaan hallita asianmukaisesti. Olemme kuitenkin vielä kaukana siitä, että saavutamme Eurooppa-neuvoston Barcelonassa lähes vuosikymmen sitten asettaman 10 prosentin tavoitteen. Yhdeksän valtiota ei ole vielä saavuttanut tätä tavoitetta tähän mennessä; olen varma, että olette samaa mieltä kanssani siitä, että jos haluamme menestyä, tätä tavoitetta on noudatettava samalla lailla kuin aikaisempia.
<P>
Sen vuoksi haluaisin ilmaista ryhmämme toiveen neuvoston puheenjohtajalle, että seuraavan kokouksen päätelmät ovat paljon kunnianhimoisemmat; päätelmiin olisi sisällyttävä 30 prosentin uusiutuvan energian tason tavoite, 20 prosentin tehokkuustavoite ja 10 prosentin yhteenliitäntätavoite, ja niiden kaikkien olisi oltava sitovia.
<P>
Haluaisin mainita myös innovointia koskevan asian: toinen ala, jonka osalta haluaisimme nähdä enemmän kunnianhimoa neuvoston päätelmissä, on innovatiiviset julkiset hankinnat. Me ymmärrämme ryhmässäni, että sopimusten myöntäminen innovatiivisille tuotteille, menettelyille ja palveluille on yksi keskeisistä näkökohdista innovoinnin edistämiseksi markkinoilla.
<P>
Olemme erityisen kiinnostuneita edistämään ja tarkastelemaan sen yhteyttä innovoinnin parissa toimiviin eurooppalaisiin järjestöihin EU:n innovointipuitteissa. Tämä on toinen näkökohta, jota neuvoston ei pitäisi sivuuttaa.
<SPEAKER ID="066" NAME="Adina-Ioana Vălean" AFFILIATION="ALDE">
(EN) Arvoisa puhemies, energiainfrastruktuuriin tehtävät investoinnit ovat minulle lähtökohta poliittisten tavoitteidemme täyttämiseksi. Niillä varmistetaan, että kansalaisemme ja yrityksemme saavat varmaa ja kohtuuhintaista energiaa toimivilla sisämarkkinoilla ja että komission kunnianhimoinen energiainfrastruktuurin paketti saadaan toteutettua. Pidän tätä myönteisenä askeleena.
<P>
Meidän olisi kuitenkin toimittava käytännöllisesti ja kunnianhimoisesti. Sen sijaan, että käytämme valtavia määriä euroja laajamittaisiin hankkeisiin, meidän pitäisi keskittyä tunnistamaan pienempiä kustannustehokkaita ja käytännöllisiä hankkeita, joilla voidaan saada aikaan huomattavasti, kuten paremmilla yhteenliitännöillä, sekä rahoittamaan niitä. Mielestäni meidän olisi harkittava EU:n joukkovelkakirjalainojen käyttöönottoa kannustaaksemme infrastruktuuriin tehtäviä tarvittavia sijoituksia.
<P>
Tämä kriisi pakottaa meidät hyväksymään kohtuullisen, avoimen ja yhtenäisen lähestymistavan energiapolitiikkaamme: ensinnäkin on otettava huomioon energialähteiden yhdistelmän kaikki osatekijät ilman, että niitä tai ainakin osaa niistä pidetään moraalisesti tuomittavina ja toiseksi yhdennetty etenemissuunnitelma, jolla sovitetaan yhteen joskus ristiriitainen ilmapiirimme, toimitusvarmuus ja kilpailukykyä koskevat tavoitteet.
<SPEAKER ID="067" NAME="Ilda Figueiredo" AFFILIATION="GUE/NGL">
(PT) Arvoisa puhemies, me tiedämme jo nyt, että sisämarkkinoiden syventäminen merkitsee laajempaa vapauttamista ja sen vuoksi lisääntyvää monopolistista keskittymistä Euroopan unionin kehittyneimpien valtioiden suurimpien talousryhmien eduksi.
<P>
Haluaisimme tehdä selväksi, että vastustamme tällaisia toimia energian kaltaisilla aloilla, jotka ovat strategisesti tärkeitä taloudelliselle ja sosiaaliselle kehitykselle erityisesti reuna-alueiden valtioissa. Kaikkein tärkein asia on kuitenkin se, että kaikissa täällä neuvoston ja komission mainitsemissa asioissa - eikä vähiten niin sanotun talouden hallinnon vahvistamisessa - sivuutetaan sosiaalisten ongelmien, lisääntyvän eriarvoisuuden, työttömyyden, sosiaalisen syrjäytymisen ja energiaköyhyyden todellisuus. Viimeksi mainittu kasvaa erittäin nopeasti joissain valtioissa sähkön ja polttoaineen hinnannousun vuoksi.
<P>
Talous- ja energiapolitiikassa pitäisi olla keskeinen tavoite: sosiaalinen kehitys ja kansalaistemme elinolojen parantaminen; se, mitä todella tapahtuu, on kuitenkin päinvastaista. Tämä on sen vuoksi syy suuttumukselle, jonka näemme kasvavan monien jäsenvaltioidemme kaduilla ja nyt myös Tunisiassa ja Egyptissä. Ilmaisemme solidaarisuutemme näiden valtioiden kansalaisille ja haluamme, että erityisesti neuvoston olisi kunnioitettava heidän oikeuksiaan, ja sillä pitäisi olla selkeä kanta tähän.
<SPEAKER ID="068" NAME="Jacek Saryusz-Wolski" AFFILIATION="PPE">
(EN) Arvoisa puhemies, se, missä määrin EU tarvitsee nyt energia-asioiden tehostamista on selvää, kun tarkastelemme energiavarmuutta koskevaa kysymystä, geopoliittista tilannetta ja itse energiapolitiikkaa.
<P>
Unioni ei saisi jäädä jälkeen tilanteen kehityksessä, kuten Egyptin ja Tunisian tapauksessa. Kollegani Gahleria lainatakseni, Yhdysvallat on askeleen jäljessä tapahtumista, jäsenvaltiot ovat askeleen jäljessä Yhdysvalloista ja Bryssel on askeleen jäljessä jäsenvaltioista.
<P>
Meillä oli neljä vuotta sitten erittäin vakava energiakriisi, ja vuonna 2007 hyväksyimme parlamentissa energiavarmuutta koskevan mietinnön. Neljä vuotta myöhemmin olemme yhteisen energiapolitiikan ja energiavarmuuden alkuvaiheessa. On erittäin tärkeää, että Eurooppa-neuvosto saattaa tulevassa kokouksensa muutosta koskevat sanat teoksi.
<P>
Tarvitsemme fyysistä turvallisuutta emmekä ainoastaan suunnitelmia ja asiakirjoja sekä sanoja ja papereita. On tullut aika herätä. Mitä jos jotain pahaa tapahtuu geopoliitiikan kannalta Pohjois-Afrikassa ja Lähi-idässä? Suuri rakenteellinen muutos toteutuu silmiemme edessä. Öljy maksaa nyt jälleen 100 Yhdysvaltojen dollaria. Jos pahimmassa tapauksessa Suezin kanava suljetaan, miten valmiita olemme unionina takaamaan toimitusvarmuuden? Missä tilanteessa olemme? Neljän hukatun vuoden jälkeen emme ole valmiita seuraavaan energiakriisiin, jos sellainen syntyy.
<P>
Tästä syystä keskeinen toive, on että Eurooppa-neuvoston olisi saatava aikaan tosiasiallinen muutos todellisten energian sisämarkkinoiden ja todellisen toimitusvarmuuden osalta materiaalisessa ja aineellisessa mielessä.
<SPEAKER ID="069" NAME="Jo Leinen" AFFILIATION="S&amp;D">
(DE) Arvoisa puhemies, ensimmäinen Euroopan unionin historian energia-alan huippukokous järjestetään perjantaina, koska unionilla on Lissabonin sopimuksen voimaantulon jälkeen ensimmäisen kerran suora vastuu tällä alalla. Olen samaa mieltä puheenjohtaja Barroson kanssa, että energiapolitiikka voi olla Euroopan unionin seuraava merkittävä yhdentymishanke. Tässä asiassa on monta näkökohtaa, ja puhemies Buzek on aina sanonut, että EU:ssa tarvitaan energiayhteisöä.
<P>
Tämän kokouksen osalta esiintyy monia toiveita siitä, että Euroopan unionin energian toimitusvarmuutta koskeviin strategisiin kysymyksiin vastataan. Mitkä ovat nämä strategiset kysymykset? Kyllä, hyvä Jacek Saryusz-Wolski, niihin kuluu EU:n riippuvuus energiantuonnista. Niihin sisältyvät ne valtavat energiamäärät, jotka edelleen hukataan ja myös nykyisten energiajärjestelmien kielteiset vaikutukset ekosysteemeihin ja erityisesti maapallon ilmakehään. Kun tarkastelen neuvoston päätelmiä, minun on todettava, että tästä energiakokouksesta tulee valtava pettymys, koska siinä ei vastata mihinkään näistä tärkeistä kysymyksistä. Niitä on valmisteltu huonosti, kun otetaan huomioon tarvittava yhteinen näkemys ja käyttämiemme voimavarojen ja välineiden johdonmukaisuus.
<P>
Haluaisin mainita jälleen kerran, että eilen Euroopan parlamentin sosialistien ja demokraattien ryhmän vaihtoehtoisessa energiakokouksessa ehdotettiin viiden pilarin järjestelmää siitä, miten voimme vastata näihin strategisiin kysymyksiin, miten voimme vähentää energian tuontia ja tuhlausta ja luonnollisesti, miten voimme poistaa ympäristölle aiheutuvat kielteiset vaikutukset. Ehdotetut keinot tämän saavuttamiseksi ovat uusiutuvien energialähteiden kehittäminen, energiatehokkuus ja tietotekniikan käyttäminen näiden eri energialähteiden yhdistämiseksi. Tämä on innovaatiokokous. En ole kuullut, että tietotekniikkaa olisi käytetty strategisena tekijänä aikaisemmin. Sen vuoksi luulen, että tarvitsemme teknologista vallankumousta, ja tämän kokouksen pitäisi saattaa meidät oikealle tielle. Vaikutelmani on kuitenkin se, että se suuntautuu väärään suuntaan.
<SPEAKER ID="071" NAME="Georgios Toussas" AFFILIATION="GUE/NGL">
(EL) Arvoisa puhemies, Eurooppa-neuvoston seuraava kokous pidetään tilanteessa, jossa vallitsee jatkuva kapitalistinen kriisi ja jossa monopolien kilpailu energiasta ja innovoinnista kiristyy niin Euroopan unionin sisällä kuin Euroopan unionin ja muiden imperialististen keskusten välillä. Nämä ovat pääoman kaksi keskeistä sektoria. Lähi-itä, Aasia, Afrikka ja muut laajat alueet ovat ankaran imperialistisen kilpailun näyttämöitä, joilla toimet hyvinvointia tuottavien luonnonvarojen ja energiankuljetusreittien valtaamiseksi aiheuttavat suunnatonta köyhyyttä, räikeää hyväksikäyttöä ja sortoa. Tämä tapahtuu yhteistyössä maiden sisäisten porvariluokkien kanssa ja kansan vahingoksi. Tämä taantumuksellinen politiikka synnyttää kansannousuja, kuten Egyptissä ja muissa maissa juuri puhjenneita kapinoita, jotka osoittavat, että kansat ovat historian esitaistelijoita.
<P>
Kreikan kommunistinen puolue tuo julki solidaarisuutensa ihmisille, jotka juuri nyt osoittavat mieltään Egyptissä. Se kehottaa ihmisiä tuomaan julki todellisen tukensa ja solidaarisuutensa. Huippukokouksen perimmäisenä painopisteenä - joka ei ole virallisesti asialistalla mutta josta keskustellaan - on EU 2020-strategia. Talouden tehostetun ohjausjärjestelmän käyttöönottoa koskevissa tavoitteissa siirrytään samaan suuntaan.
<SPEAKER ID="072" NAME="Paulo Rangel" AFFILIATION="PPE">
(PT) Arvoisa puhemies, neuvoston tämänkertainen kokous on epäilemättä hyvin tärkeä varsinkin niiden kysymysten osalta, jotka koskevat Euroopan talouksien elpymistä ja erityisesti energiaa ja innovointia. Minun on siis korostettava, että neuvoston tämänkertainen kokous on periaatteessa osa Eurooppa 2020 -strategian toteutusta: se on osa sitä - kolikon - puolta, joka koskee kasvua, kilpailukykyä ja talouden elpymistä.
<P>
Koska tämä on kuitenkin niin tärkeä asia, haluaisin esittää täällä vetoomuksen, joka onkin puheenvuoroni syynä. Vaikka energia ja innovointi ovatkin tärkeitä aiheita, kehotan neuvostoa keskustelemaan tässä kokouksessaan myös Euroopan unionissa vallitsevasta rahoituskriisistä ja laatimaan sille ratkaisun. Meidän ei pidä hukata aikaa.
<P>
Vaikka emme voisikaan odottaa tähän ongelmaan ratkaisua neuvoston perjantaisessa kokouksessa ja vaikka meidän olisikin odotettava ratkaisun saamista neuvoston maaliskuiseen kokoukseen saakka, valtion- ja hallitusten päämiesten on silti valmistauduttava tekemään vakausrahastosta joustavampi ja aloitettava tämä työ 4. helmikuuta EU:n talouden ohjausjärjestelmän uudelleenkäynnistämistä koskevan valmistelutyön ohessa.
<P>
Tämä asia on mielestäni olennaisen tärkeä, eikä se voi jäädä tämän neuvoston kokouksen laitamille. Sallinette minun esittää vielä toisen huomautuksen neuvoston tämänkertaisesta kokouksesta: toivon, että se laatii myös Euroopan unionin Välimeristrategian, ja toivon, että se laatii ratkaisun Tunisian ja Egyptin tämänhetkisiin tilanteisiin. Vaikka siis energia ja innovointi ovatkin tärkeitä aiheita, toivon, että neuvosto selvittää rahoituskriisiä ja Pohjois-Afrikan poliittista kriisiä koskevat kysymykset.
<SPEAKER ID="073" NAME="Kathleen Van Brempt" AFFILIATION="S&amp;D">
(NL) Arvoisa puhemies, haluaisin pyytää jäseniä tarkastelemaan Van Rompuyn kutsua neuvoston seuraavaan kokoukseen. Hän toteaa siinä: "Aiomme puhua energiasta, ja haluaisin keskittyä erityisesti energiahuoltoon ja energiavarmuuteen". Neuvosto on aloittamassa kuitenkin väärän keskustelun. Energiahuolto ja energiavarmuus ovat tärkeitä, tietenkin ne ovat, mutta lähinnä vain maailmanlaajuisemman tavoitteen puitteissa ja varsinkin sellaisen energiajärjestelmän puitteissa, joka on pitkällä aikavälillä täysin itsenäinen ja täysin kestävän kehityksen mukainen.
<P>
Yhdyn tietenkin moniin jo esitettyihin asioihin, mutta haluaisin ohjata keskustelua hieman pitemmälle tulevaisuuteen. Vaikka teollisuus-, tutkimus- ja energiavaliokuntamme puheenjohtaja Reul ei olekaan juuri nyt täällä kanssamme, hän on todennut, että poliitikkojen ei pitäisi esittää liian monia uusia ehdotuksia. Siinä hän on kuitenkin väärässä. Juuri poliitikkojen tehtävänä on esittää visio tulevaisuudesta ja muotoilla tavoitteet sen mukaisesti.
<P>
Tavoitteenamme pitäisi olla siirtyminen kokonaan uusiutuvaan energiaan vuoteen 2050 mennessä. Tämä ei ole vain muutaman yksittäisen poliitikon tai muutaman poliittisen ryhmän esiin tuoma asia. Ei. Tiedemiestenkin mukaan se on täysin mahdollista, jos alamme tehdä oikeita asioita nyt, jotta tämä tavoite voitaisiin saavuttaa vuoteen 2050 mennessä. Sitten on vielä kysymys energiatehokkuudesta, jonka monet jäsenet ovat tuoneet esiin. Barroso on muuten esittänyt tästä aiheesta monia hyviä näkökohtia, ja toivon koko sydämestäni, että asiasta vastaava komission jäsen kykenee ottamaan niistä kaiken irti.
<P>
Uusiutuva energia vaatii meiltä lisäksi suunnattomia investointeja: niitä on tehtävä paikallisesti, alueiden tasolla, mutta myös useisiin tärkeisiin erityishankkeisiin, kuten Pohjanmeren tuulivoimalahankkeeseen ja aurinkopaneeleihin liittyviin suurhankkeisiin.
<P>
Viimeiseksi - ja tässä Euroopalla on aivan erityisen tärkeä tehtävä - tarvitsemme energiaverkon, jolla varmistetaan, että kaikki tämä toteutuu. Euroopan unionin tehtävänä on tarjota rahoitus, ja neuvoston pitäisi tehdä päätöksiä ensi perjantaina.
<SPEAKER ID="074" NAME="Marian-Jean Marinescu" AFFILIATION="PPE">
(RO) Arvoisa puhemies, energiahuippukokous voi saada Euroopan unionin jälleen talouskasvun uralle. Koska sen kunnianhimoisena tavoitteena on tulla kestävimmäksi maailmantaloudeksi, sen on laadittava Euroopalle uusi energiavisio. EU:n yhtenäistä lähestymistapaa tarvitaan sekä tuotantoon että tehokkuuteen.
<P>
Tuotanto tarkoittaa lähteitä, kuljetusta ja jakelua. Mustan- ja Kaspianmeren alueilla on uusia energialähteitä, joita voidaan kehittää pitkällä aikavälillä. Tälle alueelle voidaan luoda uusia kuljetusreittejä. Eteläinen käytävä ja varsinkin Nabucco-kaasuputki ovat tältä osin etusijalla. Myös Tonava-strategia voi auttaa kehittämään uusia kaasun tai öljyn toimitusreittejä. Emme voi keskustella yhteisestä politiikasta, jos meillä ei ole yhteistä energiaverkkoa. Kansallisten verkkojen yhteen liittäminen on ensimmäinen askel kohti energian yhteisiä sisämarkkinoita.
<P>
Energiatehokkuus on välttämättömyys. Sensuuntaisia toimia onkin jo toteutettu, mutta unionin on pantava tulevina vuosina täytäntöön sitä koskeva toimintasuunnitelma. Energiatehokkuudella tulee olemaan suunnaton vaikutus talouskasvuun, hiilidioksidipäästöjen vähentämismenetelmiin sekä tietotekniikan ja rakennus- ja palvelualojen työpaikkojen luomiseen.
<P>
Pohjois-Afrikan tilanteen osalta meidän on varmistettava, että neuvoston esittämillä toimintaehdotuksilla taataan alueelle rauhanomainen siirtymävaihe ja että uuden organisaatiot ottavat vallan vastaan demokraattisesti.
<SPEAKER ID="075" NAME="Edite Estrela" AFFILIATION="S&amp;D">
(PT) Arvoisa puhemies, energia ja innovointi ovat erittäin tärkeitä kysymyksiä, jotka ovat olennaisia Eurooppa 2020 -strategialle ja voivat edistää älykästä, kestävää kasvua ja auttaa luomaan uusia ja parempia työpaikkoja.
<P>
Energia ja innovointi ovat itse asiassa alueita, joihin kotimaani Portugali on tehnyt mittavia investointeja hyvin tuloksin. Portugali on viime vuosina kaksinkertaistanut T&K-investointinsa ja noussut viiden parhaan joukkoon uusiutuvassa energiassa: 31 prosenttia energiankulutuksesta on jo peräisin uusiutuvista lähteistä, ja luvun odotetaan olevan 60 prosenttia vuonna 2020.
<P>
Kuten on jo todettu, neuvosto ei tämänkertaisessa kokouksessaan voi kuitenkaan sivuuttaa Egyptin tapahtumia: kansanvallankumousta. Se ei myöskään voi sivuuttaa rahoitus- ja talouskriisiä. Euroalueen jäsenvaltiot täyttävät mitä vaikeimmassa tilanteessa velvollisuutensa ottaessaan käyttöön tiukkoja toimenpiteitä, joita tarvitaan alijäämän hillitsemiseksi ja markkinoiden rauhoittamiseksi. Nämä toimenpiteet vaativat perheiltä ja yrityksiltä suuria uhrauksia.
<P>
Entä EU? Tekeekö se tehtävänsä? Minun mielestäni ei. EU:n vastaus euroon kohdistuviin spekulatiivisiin hyökkäyksiin - koska keinottelijat hyökkäävät yhtenäisvaluuttaa vastaan juuri valtionvelan kautta - on ollut hajanainen, myöhässä ja tehoton. Diagnoosi on tehty ja resepti hyvin tiedossa: Euroopan unionin on parannettava talouden koordinointia ja tehtävä Euroopan rahoitusvakausrahastosta vahvempi ja joustavampi, jotta se voi ostaa markkinoiden suurimman painostuksen alaisina olevien maiden julkista velkaa. Meillä on toisin sanoen vastassamme maailmanlaajuisia ongelmia, jotka vaativat maailmanlaajuista ratkaisua. Juuri sitä kansalaiset odottavat Eurooppa-neuvoston tulevalta kokoukselta.
<SPEAKER ID="076" NAME="Lambert van Nistelrooij" AFFILIATION="PPE">
(NL) Arvoisa puhemies, erityiset ajat vaativat erityisiä toimenpiteitä, ja etenkin nyt, kun yritämme kiskoa itsemme ulos kriisistä, on hyvä, että neuvoston asialistalta on löytynyt tilaa energialle ja varsinkin innovoinnille. Ne ovat Euroopan kilpailukyvyn ja lähitulevaisuudessa myös työllisyyden tärkeimpiä osatekijöitä. Olemme saaneet tarpeeksemme numeroista ja raporteista. Meidän on nyt siirryttävä eteenpäin ja edistyttävä asioiden hoidossa.
<P>
Olemme paljon jäljessä etenkin rajat ylittävien infrastruktuurien ja yhteenliitäntöjen saralla. Meidän on nyt siirryttävä uusiin välineisiin, kuten hankeobligaatioihin, ja käytettävä Euroopan investointipankin takauksia sijoitusmahdollisuuksien lisäämiseksi.
<P>
Toinen kohta on tietenkin innovointi. Tällä viikolla julkistettu Euroopan innovaatioiden tulostaulu osoittaa, että eräät maat ovat jääneet muista jälkeen. Tämä on kriisin aikana ymmärrettävää, mutta eikö meidän pitäisi ottaa käyttöön myös muita välineitä? Esimerkiksi rakennerahastot, joihin tarvitaan julkista osarahoitusta, jotta aloitteet valmistuisivat. Julkisiin investointeihin ja innovointiin on panostettava paljon enemmän juuri nyt, kun olemme luopuneet lähes kaikista toimista. Myös ministeri ehdotti sitä. Tällaisilla investoinneilla voitaisiin ajaa asioita eteenpäin ilman, että meidän tarvitsee heti olla valmiina antamaan lisää rahaa. Innovointi auttaisi meitä varmasti saavuttamaan vuoden 2020 tavoitteet kestävyydestä, älykkäästä toiminnasta ja ihmisten työllistämisestä. Toivon teille menestystä.
<SPEAKER ID="077" NAME="Silvia-Adriana Ţicău" AFFILIATION="S&amp;D">
(RO) Arvoisa puhemies, EU:n energiahuippukokouksessa 4. helmikuuta Euroopan unionin on päästävä korkeimmalla poliittisella tasolla sopimukseen ensisijaisista toimenpiteistä, joiden tarkoituksena on perustaa energian sisämarkkinat ja kehittää energiainfrastruktuuria, sekä toimenpiteistä, joilla vähennetään energiankulutusta, lisätään energiatehokkuutta ja edistetään uusiutuvia energialähteitä.
<P>
Tarvitsemme ainakin kymmenvuotisen toimintasuunnitelman, joka tarjoaa sekä jäsenvaltioiden solidaarisuutta energiansaannin vakavien häiriöiden varalta että energiavarmuuden lisäämistä monipuolistamalla energian toimitusreittejä ja energialähteitä. Unionin on uudenaikaistettava energiainfrastruktuurinsa ja liitettävä yhteen jäsenvaltioiden energiainfrastruktuureja. Tässä yhteydessä on korostettava laajennetun Mustanmeren alueen geostrategista merkitystä Euroopan unionin energiavarmuudelle.
<P>
Yhteiset energiamarkkinat on saatava toimintaan, jotta ne palvelisivat tavallisia kansalaisia, joiden on saatava edelleenkin energiaa kohtuuhintaan, ja auttaisivat muuttamaan EU:n teollisuuden ekotehokkaaksi sekä tarjoamalla työpaikkoja Euroopan unionissa että kehittämällä teollisuussektoria.
<SPEAKER ID="078" NAME="Romana Jordan Cizelj" AFFILIATION="PPE">
(SL) Arvoisa puhemies, olemme asettaneet energia-alalla tavoitteita, jotka kattavat kaikki kolme yhteisen energiapolitiikan pilaria: kilpailukyvyn, kestävyyden ja toimitusvarmuuden. Näiden tavoitteiden saavuttamiseksi olemme jo hyväksyneet kaksi laajaa pakettia: ensimmäinen niistä on ilmasto- ja energiapaketti, ja toinen vapauttamispaketti. Emme siis mielestäni tarvitse uutta energialainsäädäntöä vaan meidän pitäisi pikemminkin keskittyä enemmän nykylainsäädännön täytäntöönpanoon.
<P>
Mitä hyötyä on uusien ja vielä tiukempien vaatimusten kirjaamisesta paperille, jos emme kykene täyttämään edes nykyisiä? Meidän on parannettava unionin uskottavuutta, ja juuri siksi sanonkin, ettemme tarvitse uusia vaatimuksia energiatehokkuuden parantamiseksi. Yritysten ja kotitalouksien on tehtävä päätöksensä markkinatilanteen mukaan. Tehokkuuden parantamista on tähän mennessä pidetty edullisimpana toimenpiteenä, joka tavallaan hyödyttää kaikkia, enkä todellakaan näe mitään tarvetta uusiin sitoviin tavoitteisiin.
<P>
Meidän on myös luotava ympäristö, joka kannustaa investoimaan infrastruktuureihin. Markkinoiden tässä on toimittava, ei siihen tarvita julkisia varoja EU:n ja jäsenvaltioiden budjeteista. Meidän on vältettävä valtiontukia ja muita kuin markkinalähtöisiä mekanismeja, jotka johtavat keskusjohtoiseen talouteen, vaikeuttavat kilpailua ja tukehduttavat luovuuden. Energia on osa päästökauppajärjestelmää, ja hiilen hinnan on oltava kehitystä voimakkaimmin eteenpäinvievä voima.
<P>
Meidän on myös parannettava rajat ylittävää koordinointia energia-alalla ja uusien infrastruktuurien strategista suunnittelua. Energia-alan sääntelyviranomaisten yhteistyöviraston eli ACERin, joka aloittaa työnsä maaliskuussa Ljubljanassa, pitäisi saada kaikki mahdollinen tuki, jotta se voisi hoitaa tehokkaasti tehtävänsä.
<SPEAKER ID="079" NAME="Tunne Kelam" AFFILIATION="PPE">
(EN) Arvoisa puhemies, kannatan periaatteessa ajatusta EU:n kilpailukykysopimuksesta, jossa varaudutaan yhdenmukaistamaan eläköitymisikää ja etenkin nopeuttamaan akateemisten ja ammatillisten tutkintotodistusten vastavuoroista tunnustamista sekä tehostamaan tutkimus- ja kehittämishankkeiden koordinointia.
<P>
Korostan tarvetta luoda täysin yhtenäiset eurooppalaiset energiamarkkinat vuoteen 2015 mennessä. Voinko toivoa, että Viro, Latvia ja Liettua eivät enää neljän vuoden kuluttua ole kaasutoimitusten osalta eristäytyneitä energiasaarekkeita?
<P>
Odotamme puheenjohtajavaltio Unkarilta todellista läpimurtoa yhtenäisen eurooppalaisen kaasu-, öljy- ja sähköinfrastruktuuriverkon sekä Baltian maiden ja Adrianmeren välisten yhteenliitäntöjen kehittämisessä.
<P>
Vetoan myös neuvostoon, jotta se turvaisi sähkön kestävän paikallistuotannon luomalla tasavertaiset kilpailuedellytykset sekä EU:n että sen ulkopuolisten maiden tuottajille. Myös sähköalan hiilivuotojen ongelma on jo aika ratkaista EU:n tasolla.
<P>
Lopuksi on valitettavaa, että EU:n ulkoministerit eivät päässeet sopuun Egyptin ja Iranin kristittyihin kohdistuneiden kiihkouskovaisten hyökkäysten selkeästä tuomitsemisesta. Parlamentti esitti kaksi viikkoa sitten vankan perustan voimakkaan ja yhtenäisen kannan muotoilemiseksi tästä dramaattisesta asiasta. Se, että Eurooppa-neuvosto ei kyennyt reagoimaan tilanteeseen ajoissa, on omiaan luomaan käsityksen siitä, että perinteisten kristittyjen vähemmistöjen puolustaminen Euroopan ulkopuolella ei ole EU:n tärkeimpiä tavoitteita.
<SPEAKER ID="080" NAME="Gunnar Hökmark" AFFILIATION="PPE">
(EN) Arvoisa puhemies, arabivaltioiden kansalaisilla on samat demokraattiset oikeudet ja ihmisoikeudet kuin muillakin. Euroopan unionin politiikalla on nyt mielestäni ehdottomasti tuettava demokraattisia voimia kaikissa maissa, joiden näemme olevan muutoksessa. Meidän on varmistettava, että tämä muutos vie demokratian ja ihmisoikeuksien suuntaan, koska koko Euroopan naapurusto on muutoksessa. Se on meneillään niin itäisissä kumppanimaissa kuin Pohjois-Afrikan maissa. Meidän on ehdottomasti välitettävä päättäväinen, määrätietoinen ja väkevä viesti demokraattisten voimien tukemisesta kaikkialla, missä niitä havaitsemme, ja meidän on vahvistettava niitä parhaamme mukaan.
<P>
Tarvitsemme lisäksi energiatehokkuutta. Sen saavuttamiseksi meillä on useita ohjelmia. Meidän on kuitenkin myös turvattava Euroopan tasolla yhteiset verkot ja järjestelmät kaasun ja sähkön jakelua varten. Se on yksi tapa käyttää energialähteitä tehokkaasti. Meidän on myös varmistettava, että meillä on riittävästi tuotantoa voidaksemme luopua fossiilisista polttoaineista ja alentaa hintoja ilman hiilidioksidipäästöjä. Asteittainen luopuminen ydinvoimasta on meille esteenä. Energialähteidemme käyttäminen sekä yhteinen verkko ja yhteiset energiamarkkinat ovat yksi tapa edetä asiassa.
<SPEAKER ID="081" NAME="Othmar Karas" AFFILIATION="PPE">
(DE) Arvoisa puhemies, hyvät kuulijat, aion puhua aivan suoraan. En havaitse mitään määrätietoisuutta, vilpittömyyttä tai dynaamisuutta. Aika on käymässä vähiin. Joskus minusta tuntuu, että yritämme yhä esittää toiveitamme valtion- ja hallitusten päämiehille sen sijaan, että menisimme itse asiaan ja kertoisimme, mitä pitää tehdä. Tarvitsemme kiireellisesti lisää rohkeutta viedäksemme Eurooppaa eteenpäin. Rohkeutta päästä sopimukseen siitä, mikä on välttämätöntä, eikä vain siitä, mikä on mahdollista. Irtiottoa siitä perinteestä, jossa välttämättömät toimet aina tyrmätään tai niitä viivytetään sisäpoliittisin perustein. Älkäämme laatiko listoja siitä, mikä ei ole mahdollista kansallisen egoismin ja protektionismin vuoksi, vaan siitä, mitä meidän on tehtävä yhdessä Eurooppana ollaksemme kilpailukykyisiä ja tarjotaksemme oikeanlaisen vastauksen kriisiin.
<P>
Tapahtumat vaativat uusia solidaarisuustekoja. Ne vaativat seuraavan askelen ottamista yhdentymisessä. Ne vaativat rahaliiton - eli taloudellisen ja sosiaalisen liiton - rakenteellisen vian nopeaa korjaamista. Kannatan kilpailusopimusta ja kannatan energian sisämarkkinoita, koska niiden avulla voidaan varmistaa, että hinnat putoavat, riippumattomuutemme kasvaa ja luodaan kasvua ja työpaikkoja. Meidän on kuitenkin sanottava "kyllä" myös tutkimus-, innovointi- ja koulutusalueelle eli koulutus- ja tutkimuspolitiikan eurooppalaistamiselle. Kannatan myös talouden ohjausjärjestelmää, mikäli komissio on siinä mukana, mutta en kannata uutta "hallitustenvälistämistä", joka heikentää Lissabonin sopimusta.
<SPEAKER ID="082" NAME="RadvilMorkūnaitė-Mikulėnien" AFFILIATION="PPE">
- (EN) Arvoisa puhemies, Eurooppa-neuvoston odotetaan hyväksyvän ajatuksen siitä, että EU:n yhdenkään jäsenvaltion ei tarvitse jäädä energiasaarekkeeksi vuoden 2015 jälkeen.
<P>
Yhteenliitännät puuttuvat yleensä niistä jäsenvaltioista, joissa maakaasualalla toimii vain yksi vakiintunut operaattori. Infrastruktuurin kehittäminen siten, että markkinoille pääsisi uusi osapuoli, on hyvin hidasta, koska vertikaalisesti integroidut monopolit tekevät investointeja lähinnä vahvistaakseen määräävää markkina-asemaansa, ja suljetuille markkinoille on vaikea houkutella uusia sijoittajia.
<P>
EU:n kaasudirektiivin täytäntöönpano - eli omistajuuden täysi eriyttäminen - on ainoa tehokas ja järkevä tapa kannustaa infrastruktuuri-investointeja (tässä tapauksessa Liettuaan), saada kilpailu käyntiin ja nopeuttaa yhdentymistä kohti EU:n sisäisiä energiamarkkinoita.
<P>
On kuitenkin naurettavaa, että yhtä EU:n jäsenvaltiota uhkaillaan tai jopa syrjitään sen vuoksi, että se panee täytäntöön EU:n lainsäädäntöä, kun EU itse näyttää jääneen vain sivustakatsojaksi.
<P>
Pyydänkin kollegojani, komissiota ja neuvostoa tarttumaan jokaiseen tilaisuuteen, jossa ne voivat julkisesti paheksua yhden jäsenvaltion painostamista luopumaan EU:n säännöstön täytäntöön panemisesta, ja lujittaa tukeaan Eurooppa-neuvoston kokouksessa. Mainittakoon vielä, että EU:n kaasudirektiivin täytäntöönpanoa Liettuassa seurataan tiiviisti muissa jäsenvaltioissa, joissa on samanlainen tilanne.
<P>
Jos markkinoillepääsyä ei taata, tavoite täysin yhdentyneistä ja toimivista EU:n sisäisistä energiamarkkinoista vuoteen 2014 mennessä vaarantuu.
<SPEAKER ID="083" NAME="Arturs Krišjānis Kariņš" AFFILIATION="PPE">
(LV) Arvoisa puhemies, täällä parlamentissa on eriäviä mielipiteitä siitä, mikä on kaikkein tärkeintä energia-alan kehittämisessä Euroopassa. Toisten mielestä vastaus on uusiutuvat energialähteet ja toiset uskovat ydinenergiaan. Joidenkin mielestä taas energiaa on ehdottomasti säästettävä. On kuitenkin yksi asia, josta luulen meidän kaikkien olevan yhtä mieltä, eli siitä, että meillä täytyy olla yhteiset energiaverkot Euroopassa päästäksemme eroon tilanteesta, jossa eräät jäsenvaltiot on täysin eristetty muista joko sähkömarkkinoilla tai kaasualalla. Tänä perjantaina pidettävässä neuvoston kokouksessa keskustellaan siitä, miten yhteisiä energiaverkkoja voidaan kehittää Euroopassa, ja tämän osalta tärkein kysymys on mielestäni se, mistä niihin saadaan rahoitus. Rahoitusta on löydyttävä myös niihin hankkeisiin, jotka eivät ole heti taloudellisesti kannattavia - yhteistä rahoitusta energiasaarekkeiden poistamiseksi.
<P>
Kiitoksia mielenkiinnostanne.
<SPEAKER ID="084" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, haluan kiittää EU:n puheenjohtajavaltio Unkaria siitä, että tästä äärimmäisen tärkeästä aiheesta keskustellaan vihdoinkin neuvoston korkeimmalla tasolla. Kohtuuhintainen ja kaikille tarjolla oleva energia on EU:n kaikkien jäsenvaltioiden etujen mukaista. Euroopan unionin on hyödynnettävä kaikki mahdolliset energialähteet. Meiltä jäi kuitenkin käsittelemättä yksi asia, jota kukaan ei ole huomannut. Unkarilaissyntyinen Nobelin palkinnon saaja György Oláh on keksinyt metanolitalouden. Kiinassa on jo suunnaton määrä metanoliasemia, mutta Euroopassa tämäntyyppistä energiaa on tarjolla ainoastaan Islannissa. EU:ssa ei ole minkäänlaista metanoliin perustuvaa energiataloutta, vaikka tällainen talous on äärettömän halpa: siinä tuotetaan hiilidioksidista, vedestä ja sähköstä energiaa, jota voidaan käyttää autojen käyttövoimaksi, sähköntuotantoon, lämmitykseen ja muihin käyttötarkoituksiin.
<SPEAKER ID="085" NAME="Andrew Henry William Brons" AFFILIATION="NI">
(EN) Arvoisa puhemies, yksi Eurooppa-neuvostossa keskusteltavista aiheista on se, miten voidaan parantaa Euroopan unionin tutkimus- ja innovaatiotoiminnan puite-edellytyksiä - mitä ne sitten lienevätkään.
<P>
Keksinnön ja innovaation välillä on tietenkin ero, ja myös niiden patenttihakemukset ovat erilaisia. Jos kuitenkin tarkastellaan näistä yhden tai jopa kaikkien maantieteellistä jakautumista, havaitaan, että ne eivät ole jakautuneet tasaisesti maapallolla.
<P>
Tietyissä, suoraan tai historiallisesti Eurooppaan sidoksissa olevissa maailman maissa lukumäärä on suhteettoman suuri. Mistähän tämä johtuu? Voisiko tämän selvittäminen antaa vihjeen niistä puite-edellytyksistä, joita innovaatiounionissa niin vilpittömästi etsitään? Miten ihmeessä tämä voidaan selittää? Jos mukaan ei lasketa ilmastoa, vettä, päivittäistä ruokavaliota ja vaippaiässä aloitettua koulutusta kylmässä ilmanalassa, mitä jää jäljelle?
<P>
Minulla ei valitettavasti ole tähän vastausta. Mikä tahansa vastaus onkin, meidän on varmistettava, että emme hylkää sitä tietämättömyydessämme.
<SPEAKER ID="086" NAME="András Gyürk" AFFILIATION="PPE">
(HU) Arvoisa puhemies, 4. helmikuuta pidettävä energiahuippukokous voi olla todellinen läpimurto, jossa sanat ja teot löytävät vihdoinkin toisensa. Neuvoston käsiteltävänä on kysymys strategiasta ja toisaalta infrastruktuurista, jota strategian toteuttaminen edellyttää. Toivon, että tulokset lujittavat odotuksiamme ja että voimme 4. helmikuuta olla todistamassa Euroopan todellisen yhteisen energiapolitiikan syntyä.
<P>
Arvoisa puhemies, sallinette minun esittää vielä yhden ajatuksen. Haluan kertoa olevani tyytyväinen kirjeenvaihtoon, jota Euroopan komission ja Unkarin hallituksen välillä on käyty Unkarin medialain osalta. Olen iloinen siitä, että vuoropuhelussa noudatetaan tällaisiin asioihin yleensä sovellettavaa menettelytapaa. Tämän pitäisi rauhoittaa kaikkia niitä, joille kysymyksen ratkaiseminen on erityisen tärkeää. Olen vakuuttunut siitä, että tapaus saadaan käsiteltyä muutaman viikon kuluessa. Uudet pahantahtoiset ja perustelemattomat poliittiset hyökkäykset ovat tarpeettomia. Uskon, että juuri tämä on myös EU:n edun mukaista, eikä se, mikä tänään valitettavasti tuotiin esiin täällä parlamentissa pidetyssä puheessa.
<SPEAKER ID="087" NAME="Zigmantas Balčytis" AFFILIATION="S&amp;D">
(LT) Seuraava vuosikymmen on olennaisen tärkeä koko Euroopan unionille, koska jäsenvaltioiden on tehtävä vaikeita päätöksiä: niiden on korvattava nykyiset energiavarat ja infrastruktuurit ja vastattava alati kasvavaan energiankysyntään, mikä on välttämätöntä EU:n tulevalle talouskehitykselle. Tämä energiaa koskeva Eurooppa-neuvoston tämänkertainen kokous on todellakin hyvin tärkeä. Siitä voi tulla historiallinen tapahtuma, jos energian sisämarkkinoiden kehittämistä koskevista periaatteista päästään sopuun. Näin Euroopan unionin kaikki 27 jäsenvaltiota voisivat todellakin koordinoida toimiaan ja keskittää voimansa taloudellisen toimintaympäristömme laajentamiseen ja kilpailukyvyn parantamiseen, työpaikkojen lisäämiseen ja sosiaalisen syrjäytymisen vähentämiseen. Pidän hyvin tärkeänä sitä, että toimille asetetaan aikataulut, joiden avulla jäsenvaltioissa olevia energiasaarekkeita voidaan vähentää tai ehkä jopa poistaa kokonaan. Jotta tämä olisi mahdollista, on erityisen tärkeää koota poliittista tahtoa ja solidaarisuutta ja varmistaa, että emme kehitä ainoastaan liiketaloudellisesti houkuttelevia hankkeita vaan myös hankkeita, jotka ovat Euroopan unionille välttämättömiä. Hyvin tärkeää on mielestäni myös se, että jäsenvaltioille asetetaan sitovia aikatauluja, jotta ne täyttävät ajoissa tällaisten hankkeiden toteuttamista koskevat velvoitteensa. Vaikka investointipäätökset ovat yleensä riippuvaisia markkinatoimijoista, myös poliittiset päätökset ovat suunnattoman tärkeitä vakaan ja läpinäkyvän investointiympäristön luomisessa.
<SPEAKER ID="088" NAME="Maroš Šefčovič" LANGUAGE="EN">
Arvoisa puhemies, tämä keskustelu osoittaa selvästi, että niin energia kuin innovointi ovat ehdottoman tärkeitä Euroopan tulevaisuudelle ja eurooppalaisen talouden tulevaisuudelle. Olemme epäilemättä kaikki samaa mieltä siitä, että jos ryhdymme nyt oikeanlaisiin toimiin, voimme paitsi edesauttaa merkittävästi talouden elpymistä lyhyellä aikavälillä, myös tehdä eurooppalaisesta taloudestamme paljon kilpailukykyisemmän pitemmällä aikavälillä.
<P>
Yhdyn myös kaikkiin niihin teistä, jotka vaativat konkreettisia tuloksia ja ryhtymistä konkreettisiin toimiin. Komissio ajaakin voimakkaasti ajatusta selkeiden tavoitteiden asettamisesta. Haluamme luoda energia-alalle todelliset sisämarkkinat vuoteen 2014 mennessä. Meidän on vihdoinkin vapautettava sisämarkkinoiden tarjoama potentiaali tällä erittäin tärkeällä elinkeinoalalla. Tässä yksi numerotieto: jos nyt toimimme oikein, kuluttajat voivat säästää 13 miljardia euroa sillä, että he voivat hankkia sähkönsä edullisemmalta toimittajalta. Se on yli 100 euroa vuodessa kuluttajaa kohti, ja tämä on vasta alkua. Meidän onkin kehotettava Eurooppa-neuvostoa voimakkaasti ottamaan todellisen vastuun energia-alan sisämarkkinoista ja kantamaan vastuun siitä tärkeästä asiasta, joka koskee lainsäädännön täytäntöönpanoa jäsenvaltioissa. Tästä on huolehdittava EU:n tasolla mutta myös kansallisella tasolla jokaisessa jäsenvaltiossa.
<P>
Kuuntelin hyvin tarkkaan Baltian maita edustavia parlamenttimme jäseniä. Mielestäni on jo korkea aika päästä eroon tilanteesta, jossa meillä on eristäytyneitä energiasaarekkeita. Vuosi 2015 onkin oikea ajankohta viedä tätä hyvin tärkeää hanketta koskeva työ päätökseen ja saada Baltiaan kuuluvat jäsenvaltiomme liitettyä todelliseen eurooppalaiseen verkkoon.
<P>
Yksi asia, johon en voinut täysin yhtyä, oli Barack Obaman puhe unionin tilasta. Kuuntelin sen, ja minun täytyy todeta, että se on saanut pontimensa hyvin paljon siitä, mitä me täällä Euroopassa teemme - mitä olemme EU 2020 -strategiassa ehdottaneet. Hän puhui energiatehokkuudesta, koulutuksen tärkeydestä, uusista ympäristönsuojelun kannustimista ja köyhyyden vähentämisestä. Nämä ovat juuri niitä tavoitteita, joita olemme 10 seuraavalle vuodelle asettaneet.
<P>
Uskon todellakin, että olemme ympäristöpoliittisissa asioissa edelläkävijöitä. Tarkistakaapa vaikka, mikä on ollut Euroopan unionin kanta kaikissa ympäristökokouksissa, ja havaitsette, mikä määrä energiaa on käytetty siihen, että koko maapallo saataisiin oikealle kurssille tällä erityisalalla. Mitä tulee tavoitteisiimme - kuuluisiin 2020-tavoitteisiimme - olemme suoriutuneet aika hyvin päästöjen vähentämisessä. Olemme myös onnistuneet aika hyvin lisäämään uusiutuvien luonnonvarojen osuutta kaikessa energiantuotannossamme.
<P>
On tietenkin totta - ja tämä on täällä myönnettävä - että olemme jäljessä energiatehokkuutta koskevissa tavoitteissamme. Siksi me - komissiona - aiommekin seurata tämän alan kehitystä hyvin tarkkaan ja tarkistaa tavoitteet vuonna 2013. Voin luvata teille, että jos tulokset eivät ole riittävän mittavia, alamme harkita vakavasti oikeudellisesti sitovien tavoitteiden asettamista myös tälle alalle. Kuten kaikki tiedämme, puhtainta energiaa on turvallinen energia.
<P>
Innovaatiotaloutta koskevista kommenteista todettakoon, että meidän on mielestäni selvästi parannettava innovaatiotavoitteiden ja -politiikkojen tasoa. Meidän on saatava käyttöön se potentiaali, joka Euroopassa on tällä alalla ollut jo monien vuosien ajan. Voimme havaita, että emme ole kyenneet odotetulla tavalla kuromaan umpeen innovaatiokuilua Yhdysvaltoihin ja Japaniin. Voimme havaita, miten kasvutaloudet kurovat umpeen välimatkaansa meihin, joten meidän on keskityttävä kaikin mahdollisin tavoin juuri tähän osa-alueeseen.
<P>
Meidän on selvitettävä todelliset syyt siihen, miksi mittavaa edistystä ei ole tapahtunut. Yksi niistä on jo mainittukin eli paperisodan, byrokratian ja liian monimutkaisten säännösten ongelma. Komissio on sen vuoksi jo ehdottanut - ja tämä ehdotus hyväksyttiin viime viikolla - että seitsemännen puiteohjelman sääntöjä yksinkertaistetaan kaikkien innovaatiopolitiikkojen osalta. Meille kaikille tarjoutuu varmaankin seuraavasta monivuotisesta rahoituskehyksestä käytävien neuvottelujen yhteydessä hyvä tilaisuus parantaa EU:n ohjelmien toteutusta ja täytäntöönpanoa, koska keskustelemme tuolloin myös varainhoitoa koskevista säännöksistä. Meidän on pyrittävä hyvin huolellisesti saamaan asianmukainen valvonta ja tarpeellinen joustavuus tasapainoon ohjelmien toteutuksessa, että emme lisäisi byrokratiaa ohjelmissa, jotka ovat erityisen tärkeitä innovaatiopolitiikkojen edistämiseksi Euroopassa.
<P>
Keskusteluja käydään tietenkin myös taloudesta. Eurooppa-neuvoston helmikuinen kokous on muutosvaiheen kokous, jossa haetaan kokonaisvaltaista lähestymistapaa Euroopan tämänhetkisiin taloudellisiin haasteisiin, koskivatpa ne sitten euroaluetta tai koko Euroopan unionin talouden ohjausjärjestelmän parantamista. Voin vakuuttaa teille, että komissio tekee jatkuvasti toimenpide-ehdotuksia rahoitusmarkkinoiden tilanteen vakauttamiseksi ja etsii herkeämättä pitkäaikaisia ratkaisuja. Uskomme, että kaikesta tästä on muodostettava kokonaisvaltainen ratkaisu, jonka avulla voimme vihdoinkin siirtyä reaktiivisesta toimintavasta suunnittelemaan pitkäaikaisia toimenpiteitä ja vahvistamaan pitkäkestoisella tavalla Euroopan taloutta.
<P>
Perussopimuksen muuttamista ja pysyvän eurooppalaisen vakausmekanismin perustamista koskevista kommenteista todettakoon, että komissio on vakuuttunut siitä, että perussopimus tarjoaa oikeanlaiset puitteet talouden ohjausjärjestelmän tehostamiselle. On täysin selvää, että järjestelmän tehostaminen unionin puitteiden ulkopuolella synnyttää poliittisia ja institutionaalisia kysymyksiä, jotka komission on tutkittava hyvin tarkkaan. Olen varma siitä, että johtajat keskustelevat myös tästä aiheesta Eurooppa-neuvoston perjantaisessa kokouksessa.
<P>
Egyptin ja Tunisian tilannetta käsiteltiin tänä aamuna komission jäsenten kollegiossa. Siellä annettiin selkeä tuki Egyptin kansan oikeutetuille toiveille ja tuotiin selkeästi ilmi, että komissio on valmis lisäämään apuaan Egyptille ja sen kansalle tässä siirtymävaiheessa. Keskustelu Tunisian ja Egyptin tilanteesta jatkuu, ja olen varma siitä, että kollegani Cathy Ashton kykenee kertomaan siitä tarkemmin.
<SPEAKER ID="089" NAME="Enikő Győri" LANGUAGE="EN">
Arvoisa puhemies, haluan kiittää puhujia kaikista kommenteista ja puheenvuoroista. Olen ollut todistamassa täällä parlamentissa hyvin arvokasta keskustelua, joka edesauttaa valtion- ja hallitusten päämiesten perjantaisia keskusteluja energia- ja innovaatiokysymyksistä.
<P>
Ymmärrän täysin, kun parlamentti toteaa, että energiaa tai innovointia koskevat toimemme eivät ole riittäviä. Olemme erittäin sitoutuneet noudattamaan Lissabonin sopimuksen määräystä Euroopan sisäisten energiamarkkinoiden muodostamisesta, ja olemme hyvin sitoutuneet etenemään siihen suuntaan. Toivomme tietenkin teidän kannustustavan meitä tekemään lisää tällä alalla. En halua mennä yksityiskohtiin, koska varapuheenjohtaja Šefčovič käsitteli mielestäni kaikkia Euroopan tulevaan yhteiseen energiapolitiikkaan liittyviä näkökohtia hyvin yksityiskohtaisesti.
<P>
Sama voidaan sanoa innovoinnista. Olemme kaikki sitä mieltä, että innovoinnista on tehtävä lisää ehdotuksia; innovaatiounioni on suuri investointi tulevaisuuteen.
<P>
Eurooppa ei voi säilyä vahvana ilman voimakasta yhteistä politiikkaa, jollaista eurooppalaisen energiapolitiikan ja eurooppalaisen innovaatiopolitiikan on juuri oltava.
<P>
Kysynkin Schulzilta, miksi hän antoi minun vastata Unkarin hallituksen edustajana. Luulenpa, että Schulz on lukenut jonkin toisen kirjeen kuin sen, jonka lähetimme komissiolle. Hän sanoi, että Unkarin hallitus ei piitannut komission sovitteluratkaisusta eikä ollut valmis ottamaan sitä harkittavaksi. Saanen siteerata joitakin rivejä tästä kirjeestä, ja aivan ensiksi toteamusta siitä, että Unkarin tasavallan hallitus on valmis muuttamaan mediaa koskevaa lakia. "Lainsäädännön muuttamista voidaan harkita." "Unkarin hallitus on myös tarvittaessa valmis tarkastelemaan mahdollisuutta löytää muunlaisia lainsäädännöllisiä ratkaisuja." Ja lopuksi: "jos komissio ... yhä katsoo tarpeelliseksi" neuvottelujen jälkeen "muuttaa Unkarin lainsäädäntöä..., olemme valmiit aloittamaan tällaisten muutosten laadinnan".
<P>
Haluan siis ainoastaan ilmoittaa teille, että - kuten kirjeessä selkeästi todetaan - neuvottelut ovat käynnissä. Me olemme valmiina. Komissio kertoi eilen olevansa tyytyväinen saatuaan vastauksen. Asiantuntijat tarttuvat nyt toimeen, ja meidän tehtävänämme on löytää ratkaisu tähän ongelmaan. Toivon todellakin, että vastaisuudessa käytävissä eri keskusteluissa keskitytään energiaan ja innovointiin ja että puheenjohtajavaltiota ei hämmennetä joidenkin poliittisten puolueiden näkökohdilla.
<SPEAKER ID="090" NAME="Puhemies">
(PL) Keskustelu on päättynyt.
<SPEAKER ID="091" NAME="João Ferreira" LANGUAGE="PT">
Tässä neuvoston kokouksessa keskustelunaiheina ovat energia ja innovaatio. Ehdotuksena on yhdentää ja "täydentää" sähkön ja kaasun yhteismarkkinoita. Olemme varsin tietoisia siitä, että tavoite on merkinnyt rajoitteita, joiden vuoksi jäsenvaltiot eivät ole voineet hoitaa täysipainoisesti sosiaalista tehtäväänsä asianmukaisesti varustettujen, rahoitettujen ja aktiivisten julkisten palvelujen välityksellä, ja että tavoite on merkinnyt myös vapautuksia ja yksityistämisiä, joita on ennemmin tai myöhemmin väistämättä seurannut monopolistisen keskittymän muodostuminen EU:hun. Sen vuoksi ei tule olemaan eroa tällä elintärkeällä strategisella alueella. Tämän kaiken keskellä helpoin keino saada tämä tie toimimaan on ottaa esiin (demagogisesti) energian toimitusvarmuutta koskevat kysymykset. Nämä ovat toki tärkeitä ja ne on otettava huomioon ja ratkaistava, mutta eri puitteissa. Innovaatio nähdään ennen kaikkea vain ajatuksia markkinoilla arvostavana välineenä, eikä, kuten pitäisi, välttämättömänä välineenä, jolla osaltaan ratkaistaan useita ihmiskuntaa kohtaavia ongelmia ja vastataan haasteisiin. Keskustelun aikana on kuitenkin käynyt selväksi, että näillä kysymyksillä vain peitellään toista keskustelua, joka koskee niin sanotun "talouden hallinnan" tuhoisien ja demokratianvastaisten mekanismien syventymistä ja ihmisiin ja maihin, kuten Portugaliin, kohdistuvan kuristusotteen tiukentamista.
<SPEAKER ID="092" NAME="Maria Da Graça Carvalho" LANGUAGE="PT">
Energian ja innovaation alat ovat kasvun ja työllisyyden kannalta olennaisen tärkeitä. Energia on valtava hanke Euroopan yhdentämisessä, kuten sisämarkkinat olivat ennen. Eurooppa tarvitsee kunnianhimoisen vision ja konkreettisen suunnitelman innovaation ja energian alalle. Toivottavasti perjantain Eurooppa-neuvoston kokous tulee olemaan tärkeä merkkipaalu tässä suhteessa. Paljon on jo tehty Euroopan energia- ja ilmastostrategian alalla, mutta työtä on vielä jatkettava. Meidän on pysyttävä teknologian alalla ensimmäisten joukossa sijoittamalla enemmän tutkimukseen ja innovaatioon, rakentamalla tarvittava infrastruktuuri ja kouluttamalla lisää insinöörejä, tiedemiehiä ja teknisiä asiantuntijoita. Tällä kriittisellä hetkellä, kun talous on lamassa, tarvitaan kiireellisiä toimia. Tämä voidaan saavuttaa muuttamalla perinpohjaisesti tapaa, jolla tuotamme ja käytämme energiaa yhteiskunnassamme.
<SPEAKER ID="093" NAME="Lena Kolarska-Bobińska" AFFILIATION="PPE">
kirjallinen. - (PL) Tällä viikolla pidettävässä energia-alan huippukokouksessa tullaan korostamaan energiasolidaarisuuden merkitystä. Tehokkaimmat tavat varmistaa energian toimitusvarmuus ovat täysin toimivat yhteismarkkinat, yleiseurooppalainen verkko, lainsäädännön täytäntöönpano ja avoimet säännöt. Jotkut maidemme johtohenkilöt eivät valitettavasti ymmärrä tätä. He luottavat mieluummin omiin kansallisiin ratkaisuihinsa energia-asioissa ja hierovat kauppoja kolmansien maiden toimittajien kanssa. Meidän olisi sen vuoksi otettava huomioon eurooppalaisten energia-alan yhtiöiden äskettäiset vaatimukset markkinoiden vapauttamisesta ja pantava täysimääräisesti täytäntöön Euroopan energialainsäädäntö. Infrastruktuuripakettia laatiessamme meidän olisi oltava varmoja, että eurooppalaiset hankkeet, joihin haluamme sijoittaa, valitaan selkeiden ja avoimien kriteerien perusteella. Yleiseurooppalaista verkkoa luotaessa on korostettava erityisesti investoimista maihin, joissa on heikosti kehittyneet ja vanhanaikaiset energiainfrastruktuurit, kuten Barroso sanoi. Markkinat eivät huolehdi tästä itsestään, vaan tarvitaan julkisia toimenpiteitä. Meillä ei ole varaa kahden nopeuden Eurooppaan energia-alalla. Kiitoksia.
<SPEAKER ID="094" NAME="Petru Constantin Luhan" LANGUAGE="RO">
Euroopan unionin pyrkiessä ehdottamiinsa päämääriin on ensisijaisena tavoitteena sähkö- ja kaasumarkkinoiden kolmannen paketin asianmukainen ja nopea täytäntöönpano. Energiainfrastruktuurin kehittäminen on keskeisellä sijalla energian sisämarkkinoiden toiminnan varmistamisessa. Tässä yhteydessä haluan korostaa, että erityistä huomiota on kiinnitettävä kyseisen infrastruktuurin rahoitukseen ennen vuotta 2020. Euroopan komission on annettava tarkkoja lukuja sijoitusvaatimuksista ja esitettävä mahdollisimman pian uusi väline energiainfrastruktuurin rahoittamiseksi. Niiden toimenpiteiden lisäksi, joihin Euroopan komission on ryhdyttävä, on tärkeää lujittaa Euroopan unionin kumppanuutta kansainvälisten rahoituslaitosten kanssa innovatiivisten rahoitusvälineiden tunnistamiseksi. On luotava myös sopiva rahoituskehys erityisesti parantamalla sääntöjä, jotka koskevat rajat ylittävien hankkeiden ja teknologisesti kehittyneiden hankkeiden kustannusten jakamista
<SPEAKER ID="095" NAME="Bogdan Kazimierz Marcinkiewicz" AFFILIATION="PPE">
kirjallinen. - (PL) Energia-asioita käsittelevän Eurooppa-neuvoston olisi 4. helmikuuta pidettävässä huippukokouksessa mielestäni pyrittävä varmistamaan, että sekä perinteisiä että muita kuin perinteisiä energialähteitä kohdellaan tasaveroisesti. Erityistä huomiota olisi kiinnitettävä kotimaisiin energialähteisiin polttoöljyt (hiili ja liuskekaasu) mukaan luettuina, jotta voidaan taata energiavarmuus EU:ssa. Näiden lähteiden käyttö tulee asianmukaisella EU:n tuella olemaan ratkaiseva tekijä energian toimitusvarmuuden lisäksi myös EU:n kilpailukyvylle ja työllisyydelle. Haluaisin panna merkille myös, että varmistamalla asianmukaisen sijoituksen EU:n energiainfrastruktuuriin, takaamme myöhemmän kehityksen jäsenvaltioissa. Toivon, että Eurooppa-neuvoston päätelmät tulevat ilmentämään tarkoin keskusteluja, joita tähän mennessä on käyty vuoteen 2050 mennessä saavutettavista tavoitteista, ja ettei niitä julkaistaisi ennen näistä tavoitteista maaliskuussa 2011 käytävää keskustelua. Kiitoksia.
<SPEAKER ID="096" NAME="Iuliu Winkler" LANGUAGE="RO">
EU:ssa on tällä hetkellä 27 energiamarkkina-aluetta. Niiden välisen kytkennän puute johtaa siihen, että talouden kilpailukykyä ja energiavarmuutta koskevia EU:n tavoitteita ei saavuteta. Yhtenäismarkkinoiden puute tarkoittaa sitä, että EU:n energiapolitiikka ei kykene tarjoamaan tehokkaita ratkaisuja ongelmiin, jotka liittyvät Euroopan öljy- ja kaasuvarantojen hupenemiseen, raakaöljyn ja maakaasun hintojen nousuun, energian maailmanlaajuisen kysynnän kasvuun ja maapallon lämpenemiseen. Suhtaudun myönteisesti komission jäsen Oettingerin ilmoitukseen, joka koskee Euroopan komission ehdottamaa kunnianhimoista määräaikaa ja jonka mukaan vuosi 2015 on energian sisämarkkinoiden toteuttamisen määräaika. Suhtaudun myönteisesti myös pyrkimykseen kytkeä 27 jäsenvaltion kaasu- ja sähköverkot toisiinsa ja luoda sopiva infrastruktuuri EU:lle tavoitteiden saavuttamiseksi. Toivon, että Euroopan johtohenkilöt ymmärtävät komission sitoumuksen kehotuksena asettaa jäsenvaltioiden todelliset pitkän aikavälin edut etusijalle. Energian yhtenäismarkkinoita ja alan yhteistä politiikkaa voidaan alkaa luomaan ja lujittamaan vain, jos asiasta tehdään vakaa päätös mahdollisimman pian. Nämä ovat ainoat tekijät, joilla voidaan pelastaa kaikkien energiavarmuus keskipitkällä ja pitkällä aikavälillä.
<SPEAKER ID="097" NAME="Martin Kastler" LANGUAGE="DE">
On järkyttävää, että kristittyjä vainotaan ja murhataan vieläkin joka puoleella maailmaa. Eurooppaa katsotaan karsaasti, koska neuvostossa olevat jäsenvaltioiden ulkoministerit eivät pysty vastaamaan tähän. He suhtautuvat parlamentin tahtoon halveksuen. EU:n on tehtävä jotain. Pyydän neuvostoa, että se osoittaa vastuullisuutta uskonnonvapautta koskevassa perusoikeudessa, laatii viipymättä toteuttamiskelpoisen strategian kristittyjen suojelemiseksi maailmanlaajuisesti ja perustaa erillisen kulttuurien välisiä ja uskonnollisia asioita käsittelevän yksikön Euroopan ulkosuhdehallintoon. Nämä asiat on tehtävä nyt eikä joskus tulevaisuudessa.
<SPEAKER ID="098" NAME="Angelika Werthmann" AFFILIATION="NI">
kirjallinen. - (DE) Minulla on kahteen asiaan kommentoitavaa: 1. Energiapolitiikka: Energiapolitiikan nykyisellä tiellä tavoitteen saavuttamiseen menee liian kauan. Yksinkertaistetuilla ja nopeutetuilla energiainfrastruktuurien kehitystä tukevilla menettelyillä EU voi saavuttaa merkittävää edistystä suuntansa määräämisessä, joskaan se ei saa missään tapauksessa koitua kansalaisten vahingoksi eikä se saa heikentää Århusin yleissopimuksen asemaa. Avoimuus ja jäljitettävyys työssä ovat välttämättömiä edellytyksiä. Sanomattakin on selvää, että pk-yrityksiä, jotka ovat innovointikykyisiä, on kohdeltava tasavertaisina kumppaneina. 2. Rahoituskriisi. Rahoitusmarkkinoiden maailma on tähän asti pyörinyt neuvoston reagointia paljon nopeammin. Jotta tästä johtuva kansalaisten tuntema ja rahoitusmarkkinoilla vallitseva yleinen epävarmuus voidaan torjua, tarvitaan ripeitä ja päättäväisiä toimia.
<SPEAKER ID="099" NAME="Lidia Joanna Geringer de Oedenberg" LANGUAGE="PL">
4. helmikuuta pidettävässä Eurooppa-neuvoston huippukokouksessa valtioiden tai hallitusten päämiehet keskustelevat kahdesta aiheesta, yhteisön energiapolitiikasta sekä tutkimuksesta ja kehityksestä. Ensimmäistä aihetta koskevat keskeiset kysymykset ovat energiatehokkuus, uusiutuvat energialähteet ja toimitusvarmuus (erityisen tärkeä asia Puolalle), kun taas toista aihetta koskevat keskeiset kysymykset ovat kansainvälinen tieteellinen yhteistyö ja EU:n tiedeohjelmien virtaviivaistaminen. Minulla on kuitenkin sellainen vaikutelma, että huippukokouksessa, joka on kutsuttu koolle käyttämällä iskusanoina energiaa ja innovaatiota, tullaankin käsittelemään ajankohtaisia asioita, jotka koskevat Euroopan unionia (talouspolitiikka) ja jotka ovat näennäisesti kauempia (poliittinen tilanne Tunisiassa, Egyptissä ja Valko-Venäjällä). Näyttää siltä, että EU:n on käsiteltävä nopeasti lisääntyviä ongelmia, eikä ongelmaa ratkaista edes tiheämmin järjestettävillä huippukokouksilla, kuten Eurooppa-neuvoston puheenjohtaja Van Rompuy ehdotti. EU:n on löydettävä nopeasti vastauksia moniin kysymyksiin, kuten olisiko Euroopan rahoitusvakautusvälineen rahoitusta lisättävä, miten jäsenvaltioiden talouspolitiikka pitäisi koordinoida sen varmistamiseksi, että kyseistä välinettä ei tarvittaisi jatkossa, ja miten pitäisi suhtautua tapahtumiin, joilla on vahva kansainvälinen ulottuvuus, jotta varmistetaan EU:n äänen kuuluminen. Eivät ainoastaan luvut, jotka osoittavat ennen vuotta 2020 saavutettavia energiaindikaattoreita, ole olennaisen tärkeitä vastausta laadittaessa, vaan myös jäsenvaltioiden aito poliittinen tahto. Eurooppa kuluttaa viidenneksen maailman energiasta. Paljonko on varattu aikaa energia-asialle perjantaina Brysselissä pidettävässä kokouksessa?
<SPEAKER ID="100" NAME="Wojciech Michał Olejniczak" LANGUAGE="PL">
Euroopan unionin energiapolitiikkaan liittyvä ongelma otettiin esiin 4. helmikuuta 2011 pidettävän Eurooppa-neuvoston kokouksen valmisteluista käydyissä keskusteluissa. Energiavarmuus on ensisijaisen tärkeä alue ja yhteisten energiamarkkinoiden vakiinnuttamisen pitäisi olla Euroopan yhteinen tavoite, jota kohti on pyrittävä yhtenäisillä toimenpiteillä. Vaihtoehtoiset energialähteet, joilla alkaa olla entistä suurempi osa Euroopassa, oli niin ikään keskeinen aihe keskustelussa. Uusimman teknologian kehitys ja vihreiden työpaikkojen luominen liittyvät läheisesti energiapolitiikkaan. Erityistä huomiota pitäisi kiinnittää eurooppalaisen tutkimusalueen laajentamiseen. Nämä ovat ihanteellisia esimerkkejä toimenpiteistä, jotka sopivat yhteen sellaisen Eurooppa 2020 -strategian taustalla oleviin ihanteisiin, jossa asetetaan etusijalle innovointi, tieteellisen tutkimuksen kehitys ja vihreiden työpaikkojen luominen. Euroopan olisi yhdennettävä voimansa myös tällä alalla.
