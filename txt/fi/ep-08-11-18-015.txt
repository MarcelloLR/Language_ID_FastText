<CHAPTER ID="015">
Järjestely rahoitustuen myöntämiseksi jäsenvaltioiden maksutaseille - Jäsenvaltioille maksettava rahoitustuki (keskustelu) 
<SPEAKER ID="416" NAME="Puhemies">
(PT) Esityslistalla on seuraavana yhteiskeskustelu:
<P>
Berèsin talous- ja raha-asioiden valiokunnan puolesta laatima mietintö ehdotuksesta neuvoston asetukseksi järjestelystä keskipitkän ajan rahoitustuen myöntämiseksi jäsenvaltioiden maksutaseille annetun asetuksen (EY) N:o 332/2002 muuttamisesta - C6-0389/2008 - ja
<P>
komission julkilausuma jäsenvaltioille maksettavasta rahoitustuesta.
<SPEAKER ID="417" NAME="Pervenche Berès">
esittelijä. - (FR) Arvoisa puhemies, tämän vaikeatajuisen otsikon taustalla kukin arvioi, kuinka tärkeä on tämä keskustelu, jota käymme siksi, että Unkari on esittänyt rahoituspyynnön, ja se on esittänyt sen ensin Kansainväliselle valuuttarahastolle (IMF). Euroopan unioni on tarkastellut tätä kysymystä varmistaakseen, millä edellytyksillä se voisi tukea yhtä jäsenvaltiota.
<P>
On totta, että talous- ja raha-asioiden valiokunnan jäsenet kävivät keskustelua siitä, miksi Unkari kääntyi ensin IMF:n puoleen. Unkarin kannattaa pohtia tätä kysymystä maana, joka on ollut Euroopan unionin jäsen jo muutaman vuoden ajan. Myös Euroopan unionin toimielinten kannattaa pohtia tätä kysymystä siinä mielessä, että emme selvästikään ole tässä vaiheessa pystyneet luomaan riittävää luottamuksen, solidaarisuuden ja yhteistyön ilmapiiriä, jotta Unkarin kaltainen maa voisi tässä vaikeassa tilanteessaan ajatella, että Euroopan unioni on sen ensisijainen solidaarisuuden ja yhteistyön tukirengas.
<P>
Olen sitä mieltä, että maksutaseiden tukijärjestelyä koskeva suunnitelma, joka perustuu 119 artiklaan ja joka saatiin aikaan komission jäsen Almunian aloitteesta - kiitän häntä siitä - auttaa löytämään IMF:n kanssa asianmukaisen ratkaisun.
<P>
Me kaikki tietenkin ajattelemme nyt, että valitettavasti Unkarin tilanne ei ole ainoa tapaus, ja meidän on jotenkin vahvistettava sitä puskuria, jonka avulla Euroopan unioni voi vastata tällaisiin pyyntöihin.
<P>
Talous- ja raha-asioiden valiokunnassa hyväksymässämme päätöslauselmassa, jonka toivon saavan huomenna täysistunnon kannatuksen, pyydämme komissiota tutkimaan, ovatko tiettyjen EU:n jäsenvaltioiden pankit edistäneet tilanteen pahenemista, ja jos ovat, miten. Mielestäni tämä on Euroopan parlamentille tärkeä tieto tulevaa keskustelua ajatellen, ja Jacques de Larosièren työryhmä varmasti tutkii asiaa keskustelun jälkeen.
<P>
Olemme myös todenneet, että neuvoston ehdotukseen sisältyi järjestelyn nostaminen tiettyyn enimmäismäärään, jonka hyväksyimme. Ajattelimme nimittäin, ettei tämä ehkä ole viimeinen kerta, kun keskustelemme asiasta komission kanssa. Tässä vaiheessa ymmärrämme, että tämä on lähtökohtana sopimukseen pääsemiselle neuvoston kanssa käytävissä neuvotteluissa, ja siksi hyväksymme tämän tilanteen.
<P>
Toivomme, että tulevaisuudessa Euroopan komissio, neuvosto ja parlamentti hyväksyvät säännöllisesti nämä määrät, sillä vuonna 2002, kun Euroopan parlamentti äänesti asetuksesta, jota olemme nyt muuttamassa, pyysimme, että määriä tarkistettaisiin säännöllisesti. Minun on selvästikin ja valitettavasti sanottava, että olimme oikeassa. Arvoisa komission jäsen, siksi pyydämme tätä teiltä nyt uudelleen, ja mielestäni on kohtuullista pyytää, että asia hoidetaan pyyntömme mukaisesti.
<P>
Lopuksi totean, että pyysin talous- ja raha-asioiden valiokunnassa, että pyrkisimme perustamissopimuksen 100 artiklassa tarkoitettujen välineiden ja prosessien avulla tukemaan joitakin jäsenvaltioita laajemminkin kuin vain maksutaseeseen liittyvissä ongelmissa. Valitettavasti talous- ja raha-asioiden valiokunta ei kannattanut ehdotustani, mutta esittelijän ominaisuudessa kehotan komissiota tarkastelemaan tätä mekanismia, jonka perustamissopimus meille tarjoaa ja jota emme ole tähän mennessä onnistuneet täysin hyödyntämään.
<SPEAKER ID="418" NAME="Joaquín Almunia" LANGUAGE="ES">
Arvoisa puhemies, jäsen Berès, hyvät parlamentin jäsenet, kun Euroopan unionin perustajat laativat Rooman sopimuksen, he sisällyttivät kaukokatseisesti yhteen sopimuksen artikloista mekanismin sellaisten jäsenvaltioiden auttamiseksi, joiden maksutase oli vakavassa vaarassa.
<P>
Tämä Rooman sopimukseen artiklaan sisällytetty kaukokatseinen mekanismi on siirtynyt aina seuraavaan uudistettuun sopimukseen, ja nyt se sisältyy nykyisen sopimuksen 119 artiklaan. Se on ollut monta vuotta hyödyntämättä, mutta nyt komissio on käyttänyt tätä oikeudellista perustaa kiireellistä apua tarvinneen jäsenvaltion, nimittäin Unkarin, avustamiseen.
<P>
Kyseinen perustamissopimuksen artikla laadittiin vuoden 2002 asetuksessa, jota olemme käyttäneet Unkarin tapauksessa ja jonka muuttamista nyt ehdotamme niiden enimmäismäärien osalta, joita voidaan käyttää tällaisiin vaikeuksiin joutuneiden jäsenvaltioiden auttamiseksi.
<P>
Eilen keskustelimme täällä istuntosalissa talous- ja rahaliiton ensimmäisestä kymmenestä vuodesta. Tänä iltapäivänä olemme keskustelleet taloustilanteesta. Eilen ja taas tänään olemme keskustelleet tämän tilanteen aiheuttamista ongelmista, ja valitettavasti muutamat EU:n jäsenvaltiot eivät kuulu euroalueeseen, ja markkinapaineiden vuoksi näiden maiden makrotaloudellinen ja rahoituksellinen epätasapaino saattavat ne erityisen haavoittuvaan asemaan.
<P>
Näiden ongelmien vuoksi Unkarin viranomaiset ottivat sitten jossakin vaiheessa yhteyttä Kansainväliseen valuuttarahastoon (IMF:ään). Heti kun he olivat ottaneet yhteyttä IMF:ään, he ottivat yhteyttä Euroopan komissioon.
<P>
Kuten olen todennut Unkarin viranomaisille, tämä ei ollut jäsenvaltiolle oikea menettelytapa. Loogisesti toimittaessa on ensin otettava yhteyttä Euroopan unionin viranomaisiin ja sen jälkeen, jos on tarpeen - ja Unkarin tapauksessa selvästikin oli tarpeen - otetaan yhdessä yhteyttä IMF:ään.
<P>
On todettava teille kaikille, että IMF ja sen pääjohtaja Strauss-Kahn ovat olleet täysin avoimia tälle IMF:n ja Euroopan komission, Euroopan unionin viranomaisten ja niiden euroalueeseen kuuluvien EU:n jäsenvaltioiden väliselle yhteistyölle, jotka tarvitsevat IMF:n tarjoamia järjestelyjä.
<P>
Unkarin tapauksessa olemme tehneet yhteistyötä. Vaikkei menettelyä aloitettukaan asianmukaisesti, lopputulos on ollut oikea, koska olemme tehneet yhteistyötä. Euroopan unioni tarjoaa Unkarille 6,5 miljardia euroa tukipaketista, jonka määrä on yhteensä 20 miljardia euroa. Samaa lähestymistapaa käytetään nyt myös toisen maan tapauksessa. Tällä kertaa noudatettiin kuitenkin oikeaa menettelyä, eli ensin maa otti yhteyttä Euroopan unionin viranomaisiin, ja sen jälkeen otettiin yhdessä yhteyttä IMF:ään.
<P>
Valitettavasti tilanne on osoittautunut niin vaikeaksi, ettei tämä ole välttämättä viimeinen tapaus, tai ainakin meidän on valmistauduttava muihinkin tapauksiin, siihen, että muutkin jäsenvaltiot tarvitsevat tällaista apua. Tämän vuoksi samalla, kun esitimme neuvostolle ehdotuksen Unkarin auttamiseksi perustamissopimuksen 119 artiklan ja vuoden 2002 asetuksen nojalla, ehdotimme myös vuoden 2002 asetuksella perustetun järjestelyn enimmäismäärän nostamista 25 miljardiin euroon.
<P>
Toivottavasti emme joudu käyttämään näitä varoja, mutta se mahdollisuus on kuitenkin otettava huomioon. Mikäli joudumme käyttämään niitä, meidän on osoitettava solidaarisuuttamme samalla tavoin kuin EU:n perustajat tekivät Rooman sopimuksessa vuonna 1957. Meidän on myös varauduttava nostamaan enimmäismäärää yli 25 miljardin euron, mikäli se on tarpeen. Näin ollen, kun parlamentti tulevaisuudessa käsittelee tätä aihetta, pyydän sitä osoittamaan tarvittaessa samaa avuliaisuutta, jota voin ilokseni nähdä täällä tänään. Pyydän parlamenttia esittämään pikaisesti ja joustavasti kantansa apuun, jota luonnollisestikin tarvitaan todella kiireellisesti.
<P>
Parlamentin päätöslauselmaesityksessä ja maksutasejärjestelyn enimmäismäärän nostamista koskevaan ehdotukseen liittyvässä keskustelussa on näkökohtia, joista olen samaa mieltä. Tarkoitan tällä huolta tiettyjen jäsenvaltioidemme haavoittuvuudesta ja tarpeesta arvioida, miten voimme suojella itseämme ja niitä jäsenvaltioita, joita tämä erityinen haavoittuvuus vaivaa. Tämä koskee esimerkiksi Unkaria, mutta myös muita maita, joissa tämä haavoittuvuus voi nousta esiin.
<P>
Jäsenvaltioiden taloutta ja rahoitusasemaa on suojeltava niin, ettei se haittaa pääoman vapaata liikkuvuutta eikä ole ristiriidassa sisämarkkinoiden perustana olevien periaatteiden kanssa. On kuitenkin ymmärrettävä, että meidän on reagoitava turhiin riskeihin ja tilanteisiin, joissa tietyt yksityiset edut saattavat uhata jäsenvaltioiden kansalaisten tärkeämpiä etuja ja valtioidemme taloudellista ja yleistä turvallisuutta.
<P>
Olen pannut tarkasti merkille päätöslauselmaesityksessä esitetyt ehdotukset. Arvioimme niitä komissiossa ja tiedotamme tuloksista talous- ja raha-asioiden valiokunnalle. Kuten jäsen Berès totesi, tulokset välitetään myös Jacques de Larosièrelle, jotta hänen työryhmänsä voi esittää työnsä tulokset sille varatun ajan kuluessa, eli maaliskuuhun mennessä.
<SPEAKER ID="419" NAME="Zsolt László Becsey">
PPE-DE-ryhmän puolesta. - (HU) Kiitos puheenvuorosta, arvoisa puhemies. Tilanteemme on itse asiassa surullinen, sillä meidän on keskusteltava välitöntä rahoitustukea koskevasta pyynnöstä. Voin kuitenkin esittää myönteisen huomion, sillä Euroopan unioni löysi vihdoin - kauan kestäneen etsinnän jälkeen - 119 artiklan ja oikeudellisen perustan, jonka nojalla se voi antaa tällaista tukea. Kuten Unkarista kantautuvat uutiset kertovat, unioni etsi pitkään oikeudellista perustaa tälle tuelle.
<P>
Ennen kuin menemme pidemmälle, tarkastelkaamme niitä syitä, jotka ovat johtaneet tähän. Yksi syy on lähentyminen - josta keskustelimme eilen - tai pikemminkin sen puute. Viime vuosina EU:ssa ei ole investoitu uudelleen idästä länteen suuntautuvaan pääoman liikkuvuuteen. Tämän seurauksena pääomavuoto itäisistä jäsenvaltioista läntisiin jäsenvaltioihin on valtava. Tämä tarkoittaa sitä, että maksutaseemme on jatkuvasti epätasapainossa, mikä on lisäksi esteenä todelliselle lähentymiselle.
<P>
Toinen ongelma on se, että valvontajärjestelmä on selvästikin puutteellinen, sillä ne maat, jotka eivät käytä euroa, voivat yksinkertaisesti kerryttää valuuttaluottojaan. Mikäli kuulin oikein, tähän asti Euroopan unionilla ei ole ollut valtuuksia - vaikka minun mielestäni sillä on sananvaltaa - sanoa näille maille: "olkaa varovaisia, älkää antako väestön ja yritysten kasata loputtomia ja järjettömiä valuuttaluottoja, sillä jos kriisi syntyy, saatatte joutua vaikeuksiin". Nyt vaikeuksiin on todella jouduttu.
<P>
Valvonta on siis ulotettava myös tähän asiaan, ja se olisi pitänyt tehdä jo kauan sitten, sillä kuten totesin, komissiolla on paljon sananvaltaa Keski- ja Itä-Euroopassa, ja se voi avata suunsa.
<P>
Nyt olemme kriisitilanteessa. Unkarin hallitus ryntäsi hädissään ensin Kansainvälisen valuuttarahaston luo, tämän tiedämme, mutta he sanovat, että he tietenkin yrittivät lähestyä myös EU:ta, joka yritti järjestelmällisesti löytää oikeusperustan. Unkarin hallitus sanoo myös, ettei heillä ole riittävästi kapasiteettia kriisin analysoimiseksi. Tähän sanon, että luokaamme tätä kapasiteettia. Kaikkien ei pitäisi joutua tukeutumaan IMF:ään aina kun tarvitaan kriisin analysointia. Mitä muu maailma mahtaa ajatella, jos yritämme pelastaa IMF:n varoilla maksutaseen epätasapainosta kärsiviä jäsenvaltioita, joissa on 1-1,5 miljoonaa asukasta?
<P>
Kriisijärjestelmä ei ole toimiva, jos järjestelmän on kriisin aikana pysäytettävä pääomavuoto euroalueeseen kuulumattomasta maasta esimerkiksi valuutta-alalla, koska silloin pääoma vasta todella alkaakin virrata maasta pois. Edes Euroopan keskuspankki ei voi tehdä paljon, sillä vaikka sillä onkin forintteja, se ei oikeastaan halua auttaa likviditeettiongelmassa, vaikka Unkari olisi tarvinnut vain valuuttamääräistä likviditeettiä, koska pankit eivät olleet raskaasti velkaantuneita.
<P>
Unkarin laatimassa raportissa vuotta 2006 koskevan analyysin alussa todettiin, että tilanne oli paranemassa. Tämä muistutti vähän Tšernobyliä vuonna 1986, kun ensimmäisenä päivänä ilmoitettiin, ettei ongelmaa ollut, ja tämän jälkeen tilanne parani tasaisesti. Lopussa olimme huolissamme negatiivisesta säteilystä. Tässäkin tapauksessa kaikki unohtavat. Aloitimme siitä, mitä tapahtui ennen vuotta 2006, ja sen jälkeen valuuttavirtojen valvonta on ollut erittäin puutteellista.
<P>
Haluan huomauttaa, että mielestäni 25 miljardin enimmäismäärä on erittäin matala. Se antaa ymmärtää heti alusta alkaen, että haluamme työskennellä IMF:n kanssa, vaikka on vaikea kuvitella sen kamalampaa tilannetta kuin olla riippuvainen IMF:stä.
<P>
Olisi tietenkin erittäin tärkeää, että Euroopan parlamentti osallistuisi tähän prosessiin ja että samalla se toimisi nopeasti. Mielestäni näin juuri tapahtuu, ja siitä olen kiitollinen komissiolle ja parlamentille. Toistan kuitenkin, että meidän olisi luotava mekanismi, joka estää Unkarin kriisin yhteydessä tapahtuneita monia onnettomia asioita tapahtumasta uudelleen. Nämä asiat eivät ole millään tavoin lisänneet Euroopan unionin arvostusta Keski- ja Itä-Euroopassa. Arvoisa puhemies, kiitos puheenvuorosta.
<SPEAKER ID="420" NAME="Szabolcs Fazakas">
PSE-ryhmän puolesta. - (HU) Arvoisa puhemies, kiitos puheenvuorosta. Arvoisa komission jäsen, hyvät kollegat, koska en ole talous- ja raha-asioiden valiokunnan jäsen, haluaisin lähestyä käsittelemäämme kysymystä eri näkökulmasta. Viime vuonna Amerikassa syntynyt talouskriisi on saapunut tänä vuonna Eurooppaan, ja rahoitusmarkkinoitamme, joiden uskoimme olevan vakaat, ravisteltiin perustuksia myöten.
<P>
Sen sijaan, että olisimme soveltaneet yhtenäistä EU:n ratkaisua, pystyimme vasta pitkän epäröinnin jälkeen vastaamaan kriisiin yksilöllisellä ja yhdenmukaisella toimenpiteellä, jonka maakohtaiset kustannukset ovat useita miljardeja euroja. Yksilöllinen kansallinen ratkaisu ei voi olla keino selvitä kriisistä niissä EU:n jäsenvaltioissa, jotka eivät pysty itse siirtämään miljardeja euroja. Alun perin nämä maat luottivat siihen, että koska heidän pankkinsa eivät osallistuneet epäilyttäviin ulkomaan liiketoimiin, kansainvälinen kriisi ei ehkä vaikuttaisi niihin.
<P>
Kansainvälisen rahoituskriisin mukanaan tuoma puutteellinen maksuvalmius ja luottamuspula ovat kuitenkin ravistelleet voimakkaasti niiden maiden talouksia, jotka turvautuvat ulkomaisiin luottoihin, ja kansallisiin valuuttoihin kohdistuneet voimakkaat spekuloinnit lisäsivät tätä levottomuutta entisestään. Tässä tilanteessa oli tärkeää, etteivät jäsenvaltiot saaneet ainoastaan moraalista vaan myös konkreettista rahoitustukea Euroopan unionilta ja että EU suojelee myös niitä maita, jotka eivät ole vielä liittyneet euroalueeseen.
<P>
Tämä ei ole vain eurooppalaisen perusperiaatteen innoittamaa solidaarisuutta, vaan kysymys on siitä, että Euroopan unionin yhteinen etu on välttää dominoefekti estämällä edes yhtä pankkia - kokonaisesta maasta puhumattakaan - menettämästä maksukykyään.
<P>
Tätä ajatellen aiomme nyt nostaa järjestelyn enimmäismäärän 12 miljardista eurosta 25 miljardiin euroon. Euroopan keskuspankki myönsi Unkarille, jolle rahoitusmarkkinoiden kriisi aiheutti erittäin vakavaa vahinkoa, 6,5 miljardin euron pelastuspaketin. Tämä oli erittäin oikeudenmukainen ja kunnioitettava ratkaisu. Nimittäin sen lisäksi, että Unkari on ollut edelläkävijä uudistuksissa ja Euroopan yhdentymisessä jo vuosikymmenten ajan, se on myös puolittanut viime vuodesta noin 10 prosentin budjettialijäämänsä vuonna 2006 hyväksytyn ja siitä alkaen järjestelmällisesti toteutetun lähentymisohjelman mukaisesti. Tänä vuonna alijäämä supistetaan 3 prosenttiin.
<P>
Jotta EU:n edellyttämä vakautusprosessi voisi jatkua, tarvitaan tukea kansainvälisiltä rahoituslaitoksilta. Rahoitus- ja luottokriisin seurauksena koko maailmantalous on nyt joutunut vaikeuksiin. Silti yksittäiset EU:n jäsenvaltiot yrittävät selviytyä niistä omilla välineillään ja omien hyvin tarkoin määrättyjen tavoitteidensa mukaisesti. Jotta uudet jäsenvaltiot, joilla ei ole tällaisia välineitä käytettävissään, eivät epäonnistuisi tässä prosessissa ja jotta Euroopan unioni kestäisi tämän kriisin yhdessä, on paitsi yhdenmukaistettava nykyisiä toimenpiteitä myös otettava käyttöön yhteinen eurooppalainen strategia, jotta selviämme tästä talouskriisistä.
<P>
Toivon, että tämä rahoitusalan pelastuspaketti on näiden tikkaiden ensimmäinen askelma ja että kun se on hyväksytty, voimme keskittää yhdessä kaikki ponnistuksemme reaalitalouden kriisin ratkaisemiseen. Kiitos puheenvuorosta.
<SPEAKER ID="421" NAME="Zbigniew Krzysztof Kuźmiuk" LANGUAGE="PL">
Arvoisa puhemies, puhun UEN-ryhmän puolesta neuvoston asetuksesta, joka koskee järjestelyä keskipitkän ajan rahoitustuen myöntämiseksi jäsenvaltioille, ja haluaisin kiinnittää huomiota seuraaviin kysymyksiin: ensinnäkin maailman rahoitusmarkkinoiden tilanne vaikuttaa yhä kielteisemmin reaalitalouteen, ja tämän vuoksi bruttokansantuotteen odotetaan laskevan vuonna 2009 Yhdysvalloissa ja monissa Euroopan unionin kehittyneimmissä maissa.
<P>
Toiseksi, koska nämä maat muodostavat EU:n uusien jäsenvaltioiden tärkeimmän markkina-alueen, tilanne uhkaa uusien jäsenvaltioiden talouskasvua ja vaikuttaa sen vuoksi kielteisesti näiden maiden maksutaseeseen. Kolmanneksi meidän on tässä tilanteessa ehdottomasti kannatettava yhteisön rahoitustuen jäsenvaltiokohtaisen enimmäismäärän nostamista euroalueeseen kuulumattomissa jäsenvaltioissa 25 miljardiin euroon, sillä ainoastaan näin suuri enimmäismäärä takaa sen, että yhteisön myöntämä tuki on tehokasta.
<P>
Neljänneksi, mikäli euroalueen ulkopuolinen jäsenvaltio tarvitsisi välitöntä rahoitustukea, neuvoston, Euroopan komission ja parlamentin olisi toimittava riittävän nopeasti, ettei luottamus näiden toimielinten tehokkuuteen heikkenisi.
<P>
Viidenneksi ja viimeiseksi totean, että olemme tyytyväisiä siihen, että Euroopan komissio vastasi nopeasti Unkarin rahoitustarpeeseen siitäkin huolimatta, että Unkari oli ensin kääntynyt Kansainvälisen valuuttarahaston eikä komission puoleen.
<SPEAKER ID="422" NAME="Nils Lundgren">
IND/DEM-ryhmän puolesta. - (SV) Arvoisa puhemies, arvoisa komission jäsen, hyvät kollegat, kun tutustuin tekstiin, jota nyt käsittelemme, eli maksutaseeseen liittyviin ongelmiin, koin olevani Marcel Proust maistamassa madeleineleivosta teoksessaan Kadonnutta aikaa etsimässä. Ongelman lähestymistavassa on 1950- ja 1960-luvun maku.
<P>
Maksutaseongelmako? Tätä varten meidän on varattava 25 miljardia euroa. Miksi ihmeessä meidän pitäisi tehdä näin? Näinkö me nykyisin teemme? Tämä toimenpide on tarkoitettu niille maille, ymmärtääkseni niille köyhille maille, jotka kuuluvat EU:hun mutta eivät kuulu rahaliittoon ja jotka on näin ollen pelastettava kuolemaa pahemmalta kohtalolta, joka on maksutaseongelma. Siinä tapauksessa Euroopan unioni on tietenkin itse aiheuttanut tämän. Sitä, mistä nyt puhumme, ei itse asiassa ole enää olemassa.
<P>
Kotimaani Ruotsi kuuluu EU:hun ja tukee sitä lojaalisti. Se panee täytäntöön kaiken, mistä päätetään, paljon paremmin kuin monet muut maat. Emme ole kuitenkaan liittyneet rahaliittoon. Mielestämme olemme toimineet viisaasti. Jos nyt kuitenkin joutuisimme Ruotsissa vaikeuksiin, muodostuisiko meille silloin maksutaseongelma? Vastaus on tietenkin kielteinen. On tietenkin mahdollista kuvitella, että Ruotsi alkaisi hoitaa talouttaan huonosti ja kärsisi paljon suuremmasta inflaatiosta ja palkkojen noususta kuin muut maat. Mitä sitten tapahtuu? Muodostuuko meille maksutaseongelma? Ei, sillä Ruotsin kruunun arvo laskee ja kompensoi tilannetta. Mitään muuta ei todellakaan tapahdu. Tämä koskee myös muita samassa tilanteessa olevia maita, esimerkiksi Yhdistynyttä kuningaskuntaa.
<P>
Mikä sitten on ongelmana? Ongelmana on se, että mikäli nämä maat kuuluvat Euroopan unioniin - kuten niiden pitäisikin kuulua - mutta eivät rahaliittoon - eikä niiden pitäisikään - ne pakotetaan - kuten te aiotte tehdä - pitämään valuuttansa vaihtokurssi euroon nähden kiinteänä. Pahin mahdollinen tilanne olisi se, että vaihtokurssi olisi pidettävä kiinteänä tärkeimpien kauppakumppaneiden kanssa. On selvää, että jos maa hoitaa talouttaan huonosti ja kärsii suuresta inflaatiosta tai rakenneongelmista tärkeimmillä vientialoillaan, sen vienti vähenee ja tuonti kasvaa. Yhtäkkiä joudutaan kysymään: miten tämä rahoitetaan?
<P>
Tämä on kuitenkin täysin keinotekoinen tilanne. On täysin vanhanaikaista, että rahaliittoon kuulumattomat maat vakiinnuttavat vaihtokurssinsa ja että sen jälkeen Kansainvälisen valuuttarahaston tai EU:n tai jonkun muun on pelastettava ne. Miksi ihmeessä näin pitäisi tapahtua? Tämä on täysin vanhanaikaista talouspolitiikkaa. Maa joko liittyy rahaliittoon - joka voi olla toisinaan oikea ratkaisu, myönnän sen - tai se ei liity siihen, seisoo omilla jaloillaan oman riippumattoman rahapolitiikkansa turvin ja huolehtii itse itsestään. Jos maa huolehtii itse itsestään, mitään erityistä ei tapahdu. Jos se ei huolehdi itsestään, vaihtokurssi laskee tilanteen korjaamiseksi. Tämäkään ei ole kovin vaarallista.
<P>
Tämän vuoksi haluan todeta, että kun keskustelemme siitä, pitäisikö meidän varata 25 miljardia euroa tähän tarkoitukseen, keskustelemme tarkoituksesta, joka on itse asiassa täysin tarpeeton. Tämä on ongelma jonka olemme itse luoneet, tai pikemmin jonka te olette itse luoneet. Tehkää siitä loppu. Maiden, jotka ovat EU:n jäseniä mutta jotka eivät ole liittyneet rahaliittoon, olisi pidettävä yllä kelluvaa valuuttakurssijärjestelmää. Sitten ongelma häviää.
<SPEAKER ID="423" NAME="Sergej Kozlík" AFFILIATION="NI">
- (SK) Keskinäisen avun enimmäismäärä EU:n jäsenvaltiolle, joka ei kuulu euroalueeseen ja jolla on maksutasetta koskevia vaikeuksia tai jota tällaiset vaikeudet uhkaavat vakavasti sen kokonaismaksutaseen epätasapainon vuoksi, on tällä hetkellä 12 miljardia euroa. Tanska ja Unkari ovat esimerkkejä siitä, että rahoituskriisi voi joissakin valtioissa olla niin syvä, että jos vastaava kriisi syntyisi isommassa valtiossa, enimmäismäärä olisi liian pieni.
<P>
Tämän vuoksi haluaisin korostaa, ettei mielestäni tärkein syy enimmäismäärän nostamiseen ole Euroopan unionin laajentuminen eikä se, että euroalueen ulkopuolisten valtioiden määrä on kasvanut, kuten mietinnön perusteluosassa todetaan. Meidän on tiedostettava, että joissakin jäsenvaltioissa rahoitusongelmat johtuvat pääasiassa siitä, että talous- ja sosiaalipolitiikka ovat ristiriitaisia. Rahoituskriisi pahentaa ja syventää näitä ongelmia ja luo näin paineita lisätä tuen määrää. Unkari on hyvin tyypillinen esimerkki.
<P>
Kannatan keskipitkän ajan rahoitustuen enimmäismäärän nostamista 25 miljardiin euroon. Kannatan kuitenkin myös Euroopan parlamentin kantaa, ettei ole tarvetta luoda erityistä menettelyä, jonka avulla komissio voi tarkistaa enimmäismäärää tavanomaisten päätöksentekomenettelyjen ulkopuolella. Uskon, että tällaisella lähestymistavalla tukijärjestelmää käytetään erittäin huolellisesti ja tarjotaan myös riittävästi toimintavapautta.
<P>
Mainitsen tämän, koska Unkari on kuin suoraan oppikirjasta otettu esimerkki. Sen poliittiset johtajat eivät ole pystyneet päättämään uudistus- ja elvytystoimista pitkään aikaan. Loppujen lopuksi tällaisten toimenpiteiden hyväksyminen ja täytäntöönpano voisi myös lieventää rahoituskriisin vaikutuksia tässä maassa ja vähentää tarvetta Euroopan unionin rahoitustukeen.
<P>
Toisaalta minun on kuitenkin puolustettava Unkaria siltä osin, että rahoitusmarkkinoiden uudet säännöt eivät saa mahdollistaa likviditeetin liiallista virtaamista tytäryhtiöpankeista emopankkeihin ja että kansallisia keskuspankkeja on valvottava riittävästi.
<P>
On totta, että hätäilijä saattaa joutua maksamaan kaksinkertaisen hinnan, mutta sekin on totta, että hätäinen lainanottaja ei aina välttämättä maksa takaisin ajoissa tai koko summaa. Sen vuoksi on tärkeää, että järjestelmässä annetaan selkeät säännöt tuesta, joka perustuu elvytystoimenpiteitä koskevaan sekä aikataulut että käytännön kysymykset kattavaan järjestelmään.
<SPEAKER ID="424" NAME="Dariusz Rosati" AFFILIATION="PSE">
(PL) Arvoisa puhemies, arvoisa komission jäsen, aluksi haluan vastata lyhyesti kahteen kollegojeni esittämään toteamukseen. Ensinnäkin haluan todeta, että euroalueeseen kuulumattomien maiden ei tarvitse ylläpitää kiinteää euron vaihtokurssia. Puola on esimerkki maasta, jolla on kelluva vaihtokurssi. Toiseksi haluan todeta, että tartuntailmiön vuoksi kriisi voi vaikuttaa myös sellaiseen maahan, joka toteuttaa moitteetonta sisäpolitiikkaa ja joka ei tee virheitä. Unkarin tilanne sai tietenkin alkunsa hyvin pitkälti vääränlaisesta hallituspolitiikasta, mutta Unkaria oli vaivannut myös pääomapako, joka ei johtunut Unkarin tilanteesta vaan ulkoisista syistä.
<P>
Arvoisa komission jäsen, haluan kannattaa komission ehdotusta. Nähdäkseni ehdotuksessa otetaan huomioon se, että me kaikki osallistumme sisämarkkinoihin ja että yksittäisten maiden tilanne on tärkeä myös muiden maiden kannalta. Sen vuoksi on tiedostettava meitä yhdistävät siteet ja tunnettava yhteisvastuuta kumppaneitamme kohtaan. Ehdotuksessa ilmaistaan myös eurooppalaista solidaarisuutta, jonka pitäisi olla yksi toimintamme taustalla olevista tärkeimmistä arvoista.
<P>
Komission ehdottama 25 miljardin enimmäismäärä vaikuttaa kohtuulliselta, vaikka joissakin tilanteissa saatetaan tietenkin tarvita enemmän varoja. Siksi kannatan myös ehdotusta antaa komissiolle oikeus tarkistaa enimmäismäärää, kun sitä tarvitaan kiireellisesti. Mielestäni tällaisissa tilanteissa olisi epäkäytännöllistä soveltaa täydellistä menettelyä, jossa tarvitaan parlamentin suostumus tai jossa on kuultava parlamenttia. Oletetaan, että kriisi syntyy kesällä, kun parlamentilla ei ole istuntoa. On vaikea kuvitella, että odottaisimme kuusi viikkoa parlamentin kokoontumista, ennen kuin voisimme auttaa asianomaista valtiota. Tämän vuoksi kannatan komission ehdotusta, jossa komissiolle annetaan oikeus nostaa enimmäismäärää hyvin lyhyen ajan sisällä.
<P>
Toteaisin myös, että mielestäni ehdotuksesta puuttuu viittaus mahdollisiin Euroopan keskuspankin toimiin. Pankki myönsi Unkarille lainan. Tätä toimenpidettä olisi koordinoitava, ja mielestäni vastaava viittaus pitäisi lisätä ehdotukseen. Lopuksi totean, ettei ehdotuksessa pitäisi mielestäni viitata perustamissopimuksen 100 artiklaan. Kyseinen artikla koskee hyvin erilaisia tilanteita, ja sen vuoksi sitä pitäisi käsitellä erikseen.
<SPEAKER ID="426" NAME="Edit Herczog" AFFILIATION="PSE">
- (HU) Arvoisa puhemies, kiitos puheenvuorosta. Arvoisa komission jäsen, jäsen Berès, juuri solidaarisuusperiaatteen vuoksi Euroopan unioni on muutakin kuin talousliitto ja pystyy ilmaisemaan vahvan poliittisen yhteisön ominaispiirteitä. Kun kriisi syntyi, hetken näytti siltä, että Euroopan unioni jakautuisi taloudellisesti ja sosiaalisesti kahteen osaan, mutta komission ripeän ja tehokkaan toiminnan ansiosta onnistuimme estämään tämän.
<P>
Unkari kääntyi ensin Euroopan unionin puoleen ja pyysi siltä apua. Emme olisi kuitenkaan voineet saada tarvitsemaamme 20 miljardin tukea tai rahoitusta pelkästään EU:lta.
<P>
Hyvät kollegat, haluan kiittää komission jäsentä ja Euroopan parlamenttia nopeasta toiminnasta, kollegojeni solidaarisuudesta, joka osoittaa, kuinka arvokasta on olla Euroopan unionin kansalainen. Kiitos mielenkiinnostanne.
<SPEAKER ID="427" NAME="Harald Ettl" AFFILIATION="PSE">
(DE) Arvoisa puhemies, ehdotus euroalueeseen kuulumattomien jäsenvaltioiden tukemista koskevan asetuksen muuttamiseksi niin, että tuen enimmäismäärä nostetaan 12 miljardista eurosta 25 miljardiin euroon, mikäli maat joutuvat vakaviin maksuvaikeuksiin, on tehty viime hetkellä.
<P>
Tärkein vaatimus, jolla varmistetaan näiden tilapäisten toimenpiteiden toimivuus, on se, ettei EU tee samoja vastavaatimuksiin liittyviä virheitä kuin Kansainvälinen valuuttarahasto (IMF). Strauss-Kahn ei yksin takaa IMF:n järkevää menettelyä. Tiedämme liiankin hyvin, millaista vanhaa kunnon uusliberalistista sokkihoitoa on annettu kriisien musertamille maille.
<P>
Tiedämme myös liiankin hyvin, ketkä ovat äskettäin hyötyneet tästä. Toivon, että parempi ja kestävämpi vakaus saavutetaan käyttämällä EU:n välinettä Unkarin esimerkin mukaisesti. Unkarin tapaus osoittaa meille erityisesti sen, että EU:n on ymmärrettävä, että konservatiivinen oppositio esti Unkarin pääministeriä vakaus- ja uudistustoimenpiteissä. Unkarissa ei varmasti saavuteta vakautta ainoastaan sosiaalimenoja leikkaamalla. Ne ovat jo muutenkin melko pienet, ja tämä auttaisi vain EU:ta vastustavia oikeistopopulisteja. Kyllä, Unkariin kohdistuu paineita erityisesti forintin nopean devalvoitumisen vuoksi, mistä hedge-rahastot ovat osittain vastuussa.
<P>
Islannin tapauksessa IMF osoitti, että se käyttää edelleen sokkihoitoa esimerkiksi määräämällä korkeita korkoja, jotka heikentävät kyseistä kansantaloutta, tässä tapauksessa Islannin taloutta. Arvoisa puhemies, pyydän teitä ottamaan huomioon, etten halua naapurimaamme Unkarin syöksyvän sosiaaliseen konfliktiin sen vuoksi, että siihen sovelletaan tällaisia vastavaatimuksiin perustuvia korjaavia toimenpiteitä. Unkari tarvitsee luottamusta vahvistavia toimenpiteitä sekä tukitoimenpiteitä Euroopan unionilta, joka kuitenkin auttaa paitsi Unkaria myös kaikkia meitä.
<SPEAKER ID="428" NAME="Paul Rübig" AFFILIATION="PPE-DE">
(DE) Arvoisa puhemies, mielestäni tämä keskustelu pidetään juuri oikeaan aikaan.
<P>
Haluan muistuttaa, että Unkarin budjettialijäämä on kaikista suurin: 5 prosenttia. Tämä osoittaa, että maan epävakaudella on myös poliittinen tausta. On järjetöntä, että tulevaisuudessa hylkäämme valtion - ja tämä koskee kuitenkin kaikkia veronmaksajia - tiettyihin liiketoimiin liittyvien riskien armoille. Tässä tapauksessa olen täysin samaa mieltä jäsen Ettlin kanssa siitä, ettemme voi rasittaa veronmaksajia hedge-rahastoihin ja johdannaisiin liittyvillä riskeillä, sillä tämä johtaisi ostovoiman heikkenemiseen.
<P>
Juuri tätä me tarvitsemme Unkarissa: lisää ostovoimaa. Ihmisten on jälleen investoitava maahan ja yrityksiin, ja tämä tarkoittaa sitä, että veroja on alennettava, jotta investointi on jälleen mahdollista, eikä pelkästään yrityksille vaan ennen kaikkea myös työntekijöille. Mielestäni tämä on oikea johtopäätös. Ratkaisevia tekijöitä ovat se, että myönnetään tukia esimerkiksi energiatehokkuutta lisääviin toimiin, että myönnetään investointibonuksia ja että valuuttaa devalvoidaan asianmukaisesti asteittain.
<P>
Pyytäisin unkarilaista komission jäsentä Kovácsia laatimaan asianmukaisia yhteisön aloitteita.
<SPEAKER ID="429" NAME="Mairead McGuinness" AFFILIATION="PPE-DE">
(EN) Arvoisa puhemies, katselin keskustelua toimistossani, ja tulin istuntosaliin esittämään vain yleisen kommentin.
<P>
Irlannissa käytämme rahoituskriisin vuoksi pankkitakuujärjestelmää, ja nyt EU:ssa ongelmaa käsitellään yhtenäisemmin. Ymmärrämme nyt kuitenkin, että pankkiemme pääomapohjaa on vahvistettava, ja ehkäpä kiireellisemmin kuin alun perin ajattelimme. Toivon, että näin tapahtuu, koska ongelmamme on todellinen, kuten edellinen puhuja totesi. Ihmisten on kulutettava ja investoitava, eikä luottoja nyt ole saatavana. Mielestäni on tärkeintä, että jotain tapahtuu nopeasti, jotta luottamus pankkijärjestelmään ja sen pääoma voidaan palauttaa.
<SPEAKER ID="430" NAME="Marian Zlotea" AFFILIATION="PPE-DE">
- (RO) Arvoisa puhemies, arvoisa komission jäsen, hyvät kollegat, olen tyytyväinen siihen, että meillä on tänä iltana tilaisuus keskustella näin tärkeästä aiheesta, talouskriisistä, jonka vaikutukset ulottuvat jäsenvaltioiden lisäksi koko maailmaan.
<P>
Tähän ongelmaan on siis löydettävä ratkaisuja. Yhtenä askeleena tähän suuntaan pitäisi olla jäsenvaltioille myönnettävä keskinäinen tuki. Kun pidämme mielessä, että haluamme EU:n jäsenvaltioiden turvautuvan tarvittaessa tähän tukeen, meidän on suhtauduttava myönteisesti Euroopan poliittisten johtajien viime viikolla järjestetyssä huippukokouksessa tekemään päätökseen.
<P>
Mielestäni näitä jäsenvaltioille myönnettävään rahoitustukeen käytettäviä varoja on lisättävä ainakin 25 miljardiin euroon yhdestä syystä: meidän on pelastettava markkinatalous. Ennen kuin päätän puheenvuoroni, haluan sanoa luottavani siihen, että ryhdymme tarvittaviin toimiin kriisin voittamiseksi sekä yhteisössä että maailmanlaajuisesti. Meidän on kiireellisesti löydettävä tarvittavat resurssit voidaksemme ehkäistä niitä ongelmia, joita kansalaisemme joutuvat kohtaamaan, esimerkiksi työttömyyttä. Me kaikki toivomme EU:lle parasta.
<SPEAKER ID="431" NAME="Margarita Starkevičiūt" AFFILIATION="ALDE">
(LT) Haluaisin kiittää komission jäsentä siitä, että hän totesi tänään aivan oikein tämän ongelman liittyvän kysymykseen, miten pääomien vapaa liikkuvuus ja makroekonomisten valtioiden vakaus voidaan sovittaa yhteen. En todellakaan pidä siitä, että kollegani sanovat tämän olevan Euroopan unionin köyhien maiden ongelma. Hyvät kollegat, jos Saksan ja Ranskan taloudet kasvavat 2-3 prosenttia, se ei aiheuta ongelmia niille meistä, jotka ovat integroituneet sisämarkkinoihin. Näin ollen, jos jonkinlaista pakettia tarvitaan myös kansantalouksien stimuloimiseksi, mainittujen maiden olisi pantava se täytäntöön, eikä meidän sitten tarvitsisi puhua vakauttamisrahastoista. Todellisuudessa emme tarvitse näitä rahoja vaan takuita siitä, että Euroopan unionin sisämarkkinat toimivat moitteettomasti ja kasvavat. Mikäli saamme tällaiset takuut, jotka on saavutettava yhteisin ponnistuksin, kaikki ongelmat ratkeavat.
<SPEAKER ID="432" NAME="Joaquín Almunia" LANGUAGE="ES">
Arvoisa puhemies, haluan kiittää parlamentin jäseniä useimmissa puheenvuoroissa ilmaistusta tuesta komission päätöksille ja ehdotuksille tässä asiassa.
<P>
Haluan esittää kolme hyvin lyhyttä kommenttia puheenvuoroissanne esiin otettuun kolmeen kysymykseen. Olen jäsen Becseyn tavoin huolissani niistä riskeistä, joita aiheutuu, kun perheet ja yritykset ottavat valuuttamääräisiä lainoja maissa, joissa on kelluva vaihtokurssi ja joissa on vaihtokurssin liiallisen volatiliteetin riski, kuten Unkarin tapauksessa. Jäsen Becsey tuntee huoleni, sillä komissiossa toteuttamiamme julkisen talouden ja talouspolitiikan valvontaan liittyviä huomautuksiamme ei aina riittävästi kuulla tai oteta huomioon, tai sitten niillä ei ole toivottua vaikutusta, kun tämäntyyppisistä riskeistä huomautetaan.
<P>
Mielestäni olemme tehokkaampia julkisen talouden valvonnassa. Tässä mielessä Unkarin tapaus on erittäin myönteinen, kun otetaan huomioon, että maan julkista taloutta on sopeutettu merkittävästi vuodesta 2006 alkaen. Toisaalta emme ole kuitenkaan onnistuneet valuuttamääräisen velan ottamiseen liittyvien riskien osalta. Kun otetaan huomioon kriisistä ja monien taloudellisten indikaattorien, erityisesti vaihtokurssien, volatiliteetista johtuvat olosuhteet sekä Unkarissa että muissa EU-maissa, toivon, että vastedes tällaiset kommentit ja suositukset otetaan tarkemmin huomioon.
<P>
Jäsen Lundgren ei ole enää paikalla, mutta hän esitti huomioita, jotka eivät pidä lainkaan paikkaansa. Hän kritisoi Unkaria ja komissiota siitä, että tämä oli suosittanut Unkarille kiinteää vaihtokurssia, vaikka tilanne oli juuri päinvastainen. Toisin sanoen Unkarin vaihtokurssi kelluu, ja vaihtokurssin liiallinen volatiliteetti pahensi ongelmia ja oli yksi niistä syistä, jotka johtivat kriisiin ja avunpyyntöön. Näin ollen, kun esitetään kritiikkiä, olisi varmistettava, että se perustuu oikeisiin tietoihin eikä täysin vääriin tietoihin. Jos jäsen Lundgren olisi pysynyt täällä keskustelun loppuun asti, hän olisi saanut kuulla, että hänen tietonsa olivat täysin vääriä. Koska hän ei ole enää paikalla, toivon, että joku teistä kertoo hänelle.
<P>
Lopuksi totean jäsen Rübigin esittämien alijäämää koskevien huomioiden osalta, ettei pidä paikkaansa, että Unkarin budjettialijäämä on 5 prosenttia, koska sitä on supistettu huomattavasti. Vuoden 2008 aikana alijäämä supistuu huomattavasti alle 5 prosenttiin, itse asiassa se supistuu alle 3 prosenttiin, ja avun edellytyksenä olevan Unkarin tekemän sitoumuksen mukaisesti ensi vuoden tavoitteena on supistaa alijäämä 2,6 prosenttiin. Näin ollen, jos tämä tavoite saavutetaan - ja toivon, että niin käy - Unkari joutuu kohtaamaan toisenlaisen ongelman. Se joutuu varmasti kohtaamaan tämän ongelman ja joutuu valitettavasti tekemään niin jatkossakin, mutta ainakaan ensi vuonna sen budjettialijäämä ei ole liian suuri.
<SPEAKER ID="433" NAME="Pervenche Berès">
esittelijä. - (FR) Arvoisa puhemies, arvoisa komission jäsen, hyvät kollegat, esitän neljä huomiota.
<P>
Ensinnäkin komissio pyytää meitä vastaamaan nopeasti ja joustavasti uusiin pyyntöihin. Mielestäni Euroopan parlamentti on osoittanut, että se pystyy täyttämään vaatimukset. Tänään hyväksymme 25 miljardin enimmäismäärän ja tarkistamme siten vuoden 2002 asetusta, sikäli kuin tiedämme ehdot neuvoston kanssa käytävälle neuvottelulle, mutta osoitamme tietenkin olevamme, valitettavasti, avoimia ja valmiita tarkastelemaan myös muita mahdollisuuksia.
<P>
Toiseksi muistutan teille, että yksi tästä Euroopan yhdentymisen vaiheesta oppimamme läksy on se, että kuuluivatpa jäsenvaltiot euroalueeseen tai eivät, jokaisen jäsenvaltion ensimmäinen solidaarisuuden ja keskustelujen tukirengas on oltava Euroopan unioni. Toivottavasti tämä on tänään selvä meille kaikille, sekä toimielimille että jäsenvaltioille.
<P>
Kolmanneksi panen tyytyväisenä merkille komission sitoumuksen julkistaa, tai ensin tarkastella ja sen jälkeen julkistaa, sekä talous- ja raha-asioiden valiokunnassa että De Larosièren työryhmässä ne läksyt, jotka meidän on opittava Unkarissa syntyneestä tilanteesta.
<P>
Viimeiseksi totean, että tässä kriisissä kaikki uskoivat kriisin leviämiskanavia olleen kaksi: toisaalta monimutkaiset rahoitusmarkkinat ja toisaalta reaalitalous.
<P>
Itse asiassa nyt näemme, että kriisillä on myös kolmas leviämiskanava, nimittäin pääoman liikkuvuus, joka voi vaikuttaa myös yksinkertaisempiin ja selkeämpiin rahoitusmarkkinoihin. Tämän vuoksi on niin tärkeää punoa yhteen reaalitalous ja rahoitusmarkkinat, joiden laajuutta meidän on vielä arvioitava tarkasti. Valitettavasti saamme joka päivä enemmän selville. Meillä on ongelma, ja jotta voimme löytää siihen sopivia ratkaisuja, meidän on osoitettava joustavuutta ja kollektiivista älykkyyttä.
<P>
Mielestäni parlamentti on jälleen kerran osoittanut kykenevänsä ja haluavansa löytää sopivia ratkaisuja tämän kriisin jokaiseen uuteen näkökohtaan, ja toivoo samalla, että löydämme lopulta myös tarvitsemamme, jotta taloutemme voivat kohdata näiden todella vaikeiden aikojen haasteet.
<SPEAKER ID="434" NAME="Puhemies">
(EN) Yhteiskeskustelu on päättynyt.
<P>
Äänestys toimitetaan torstaina 20. marraskuuta 2008.
