<CHAPTER ID="021">
Kahdenväliset kauppasuhteet Kiinan kanssa (keskustelu) 
<SPEAKER ID="449" NAME="Puhemies">
Esityslistalla on seuraavana keskustelu Helmuth Markovin kansainvälisen kaupan valiokunnan puolesta laatimasta suullisesta kysymyksestä komissiolle kahdenvälisistä kauppasuhteista Kiinan kanssa - B6-0129/2007).
<SPEAKER ID="450" NAME="Helmuth Markov " AFFILIATION="GUE/NGL">
esittäjä. - (DE) Arvoisa puhemies, arvoisa komission jäsen, hyvät parlamentin jäsenet, olen tyytyväinen voidessani esitellä tämän asian kansainvälisen kaupan valiokunnan puolesta. Haluan aloittaa kiittämällä komission jäsentä Mandelsonia ja hänen yksikköään, jotka ovat parantaneet dramaattisesti valiokunnallemme lähetettävän eri kahdenvälisiä ja alueiden välisiä kauppaneuvotteluja koskevan tiedon virtaa. Valiokunta toivoo tällaisen yhteistyön jatkuvan kansainvälisissä kumppanuus- ja yhteistyösopimuksia koskevissa neuvotteluissa. Kuten Kiinankin tapauksessa, kauppa on merkittävä tekijä tällaisissa sopimuksissa.
<P>
Kauppasuhteemme Kiinan kansantasavallan kanssa ovat hyvin tärkeät molemmille osapuolille. Viime vuonna Kiina syrjäytti Yhdysvallat EU:n suurimpana tuontimaana, ja samalla EU:n kauppavaje Kiinan kanssa käytävässä kaupassa kasvoi 128 miljardiin euroon. Kansainvälisen kaupan valiokunta on seurannut nyt jo jonkin aikaa Kiinan merkityksen kasvamista kansainvälisessä kaupassa. Jo vuonna 2005 valiokuntamme päätyi laatimaan valiokunta-aloitteisen mietinnön aiheesta. Se oli kaikkien aikojen ensimmäinen mietintö, joka koski jotakin yksittäistä kauppakumppania. Toisessa mietinnössä tarkasteltiin kiinalaisen tekstiili- ja vaateteollisuuden kiintiöjärjestelmän umpeutumisen seurauksia. On syytä onnitella esittelijöitä - Caroline Lucasia ja Tokia Saïfia - heidän kaukonäköisyydestään kaksi vuotta sitten.
<P>
Euroopan unionissa ja kehitysmaissa herännyt huoli tekstiili- ja vaateteollisuudesta ja markkinoiden avaamisesta Kiinalle ei ole vieläkään tyyntynyt.
<P>
Tämä epävarmuus on lisääntynyt nyt, kun vuoden 2005 yhteisymmärryspöytäkirjan voimassaolo on päättymässä. Tarvitsemme selkeää kannanottoa Kiinan markkinatalouden asemaan voidaksemme tutkia väitteitä alalla tapahtuneesta polkumyynnistä.
<P>
Lucasin mietinnössä tarkasteltiin yhteisön strategiaa arvonmuodostusketjun optimoimisen ja korkean teknologian tuotteiden tuotannon lisäämisen kannalta. On syytä kyseenalaistaa usko siihen, että Euroopan unioni voi edelleen tarjota taitavampia ratkaisuja pitkällä aikavälillä ja määrätä tieteellisen ja teknisen edistymisen tahdin, kun otetaan huomioon kiinalaisista kouluista hyvin arvosanoin valmistuneiden uskomattoman suuri määrä. Tunnustamme tietenkin köyhyyden vähentymisen - ja pidämme sitä myönteisenä - joka on seurausta Kiinan rakettimaisesta noususta kuluneiden 20 vuoden aikana. Samalla on järkevää odottaa Kiinan mukautuvan WTO:n sääntöihin, jotka se hyväksyi WTO:hon liittyessään. Niihin sisältyy määräyksiä teollis- ja tekijänoikeuksista sekä maahantuotujen tuotteiden syrjimättömyysperiaate. Meillä ei myöskään ole varaa sivuuttaa Kiinan kasvun ekologisia ja sosiaalisia seurauksia. Meidän pitäisi olla valmiit tukemaan niitä, jotka ratkaisevat ongelmia paikan päällä.
<P>
Arvoisa komission jäsen Mandelson, luin muistaakseni, että totesitte viime kuussa Yhdistyneessä kuningaskunnassa järjestetyssä ammattiyhdistyskonferenssissa, että pyrimme asettamaan oikeudenmukaisia ympäristöllisiä ja sosiaalisia normeja kansainvälisissä ja kahdenvälisissä kauppaneuvotteluissa. Toivon vain, että tämä pätee suuriin kauppakumppaneihimme, ei ainoastaan pieniin. Odotamme siis, että kumppanuus- ja yhteistyösopimukseen, josta neuvottelette parhaillaan Kiinan kanssa, sisällytetään kaikki nämä tekijät ja että kaikkien osapuolten edut huomioidaan sen sijaan, että keskitytään ainoastaan markkinoille pääsyyn. Arvoisa komission jäsen, ehkä voitte kertoa meille, missä määrin tätä viestiä on välitetty EU:n kannan kautta Kiinan kanssa käytävissä neuvotteluissa kumppanuus- ja yhteistyösopimuksesta ja miten Kiina on reagoinut kantaamme.
<P>
Toinen, yleisempi kysymys liittyy kansainvälisten ja kahdenvälisten neuvottelujen välillä vallitsevaan suhteeseen. Euroopan unionin kauppastrategian mukaan kansalliset kahdenväliset ja alueiden väliset kauppasuhteet täydentävät WTO:n yhteydessä toteutettuja monenvälisiä toimia. WTO:n neuvottelut näyttävät pysähtyneen. Arvoisa komission jäsen, voitteko selvittää, miltä pohjalta kahdenvälisiä keskusteluja käydään, kun otetaan huomioon, että tällä hetkellä on epäselvää, millainen tulevien neuvottelujen kokonaiskehys on, ja millaisilta sopimusten pitäisi näin ollen näyttää?
<P>
Kysyn teiltä lopuksi, onko todella tarpeen neuvotella yksittäisistä WTO-plus-sopimuksista, jotka sisältävät monien kehitysmaiden kannalta epätyydyttäviä määräyksiä, ennen kuin pääsemme monenväliseen sopimukseen. Eikö tällainen toimintatapa vaikeuta entisestään pääsyä monenväliseen sopimukseen, jollaista valiokuntamme kannattaa?
<SPEAKER ID="451" NAME="Peter Mandelson">
komission jäsen. (EN) Arvoisa puhemies, saanen vastata suoraan jäsen Markoville, että olen hänelle kiitollinen siitä, että hän arvostaa komission valiokunnalle toimittamaa tiedon kasvanutta tulvaa ja hänen havaitsemaansa voimakkaampaa yhteistyötä. Todettakoon Kiinan osalta, että EU:n tavoitteena on tulevan kumppanuus- ja yhteistyösopimuksen yhteydessä pohjustaa yhteistyön lisäämistä, mihin sisältyvät ympäristöön - kuten ilmastonmuutoksen lieventämiseen - sosiaalialaan, työvoimaan ja turvallisuuteen liittyvien normien täytäntöönpano ja, mikäli mahdollista, niiden parantaminen. Tältä osin olemme siis samalla aaltopituudella.
<P>
Pidän myönteisenä tätä tilaisuutta antaa parlamentille palautetta kahdenvälisten Kiinan-kauppasuhteiden viimeaikaisesta kehityksestä. Kiina on ollut ensisijainen painopistealue siitä asti, kun astuin virkaani. Meillä on paljon voitettavaa mutta myös jotakin menetettävää riippuen siitä, miten hoidamme tätä tärkeää suhdetta.
<P>
Valitsin viime lokakuussa Euroopan parlamentin esitelläkseni yhdessä komission jäsenen Ferrero-Waldnerin kanssa komission Kiinan-strategiaa koskevan asiakirjan "Kumppanuus tiivistyy, vastuu kasvaa" sekä kauppaa ja investointeja lähemmin tarkastelevan poliittisen asiakirjan "Kilpailu ja kumppanuus". Väitin tässä poliittisessa asiakirjassa, että Eurooppa hyötyy avoimesta, tasapainoisesta ja oikeudenmukaiseen vastavuoroisuuteen perustuvasta taloudellisesta suhteesta Kiinaan.
<P>
Tämä perusväite pätee yhä. Taloutemme täydentävät toisiaan: Kiinalla on monilla aloilla vahvoja kilpailuetuja, kun taas meillä on kestävä kilpailuetu, joka perustuu korkean lisäarvon palveluihin ja tuotteisiin, erityisesti sellaisiin, jotka edellyttävät voimakasta teollis- ja tekijänoikeuksien suojaa.
<P>
Suhteemme ei ole vielä kuitenkaan saavuttanut sellaista tasapainotilaa, jonka avulla taattaisiin suhteen ylläpito molempia osapuolia hyödyttävällä tavalla. Euroopan unionin kauppavaje kasvaa tosiaankin kaupankäynnissä Kiinan kanssa. Tunnustan, että tämä saattaa olla osittain markkinavoimien luonnollinen seuraus, mutta tiedämme myös, että Kiinan markkinoilla vallitsevat esteet haittaavat vientipotentiaaliamme ja että tärkeä osa nykyisestä kauppataseesta on tämän vuoksi keinotekoinen. Se on politiikan eikä taloudellisen toiminnan tuote; sitä voidaan tarkastella poliittisin edellytyksin. Hiljattain tehdyssä tutkimuksessa esitettiin jopa numeroina, miten kalliiksi Kiinan esteet tulevat kaupallemme: vuosittain kyse on noin 20 miljardista eurosta menetettynä vientinä eli 30 prosentista viennistämme Kiinaan. Kiinan on toteutettava käytännön toimia ongelman ratkaisemiseksi.
<P>
Mitä EU siis haluaa? No, haluamme parannetun pääsyn Kiinan tuote- ja palvelumarkkinoille ja EU:n investoijien kannalta muutoksen teollis- ja tekijänoikeuksiin, erityisesti siten, että poistetaan valtavat katumarkkinat, joilla myydään tuoteväärennöksiä, ja varmistetaan, että kiinalaiset yritykset maksavat EU:n yrityksille tekijänoikeusmaksuja hyödyntäessään niiden tekniikkaa.
<P>
Haluamme kunnianhimoista suhtautumista neuvotteluihin, joiden tarkoituksena on saattaa ajan tasalle EU:n ja Kiinan välillä vuonna 1985 tehty kauppaa ja taloudellista yhteistyötä koskeva puitesopimus. Sopimuksen on oltava todella korkeatasoinen, ja siinä on käsiteltävä pitkän aikavälin huolenaiheita. Haluamme varmuuden siitä, että kasvusuuntaus ja kotimaisten markkinasignaalien puuttuminen Kiinassa eivät johda ylituotantoon ja polkumyyntiin varsinkaan avainasemassa olevilla aloilla, kuten terästeollisuudessa.
<P>
Perusasetelma eli positiivinen kauppasuhde Kiinan kanssa on edelleen oikea, mutta Kiinan-kauppasuhteemme ovat nyt eräänlaisessa risteyskohdassa. Ongelmien ratkaisemiseksi harjoitettava vuoropuhelupolitiikka on uskottavaa vain, jos siitä seuraa muitakin vaihtoehtoja kuin muutoksen vieminen läpi väkisin.
<P>
Vuoropuhelun ja sitoutumisen politiikka voidaan kyseenalaistaa. Se kyseenalaistetaan, jollei välillämme vallitseva tilanne parane ja jolleivät ihmiset huomaa kouriintuntuvien, toteutettavissa olevien käytännön parannusten ja etujen aiheutuvan tästä vuoropuhelun ja sitoutumisen politiikasta.
<P>
Saanen siis toistaa, että avoimuus suhteessa Kiinaan on yhteisön etujen mukaista, mutta se on kestävää vain, jos voimme osoittaa, että EU:n tuotteet ja palvelut ovat yhtä tervetulleita Kiinaan kuin kiinalaiset tuotteet yhteisöön. Tästä syystä Kiinan on vastattava tähän vahvistamalla sitoutumistaan taloudelliseen avoimuuteen ja markkinauudistukseen omien rajojensa sisällä.
<P>
Olen esittänyt asian avoimesti ja rehellisesti Kiinan viranomaisille, viimeksi kauppaministeri Bo Xilaille hiljattain pidetyssä EU-Kiina-sekakomitean kokouksessa Brysselissä 12. kesäkuuta. Kyseisessä kokouksessa Kiinan johto myönsi ensimmäistä kertaa, ettei nykyinen suuntaus eli Kiinan ja EU:n välinen epäsuhtainen kauppatase ole yksinkertaisesti kestävä. Sovin Bo Xilain kanssa korkean tason ryhmän perustamisesta; sen tehtävänä on tutkia keinoja ratkaista asia. Odotan mielenkiinnolla kuulevani ryhmän ensimmäisen raportin seuraavassa EU:n ja Kiinan välisessä huippukokouksessa marraskuussa, ja odotan, että tuolloin määritellään alustavia käytännön toimia tähän yhteiseen haasteeseen vastaamiseksi, erityisesti pyrittäessä varmistamaan, että Kiinan tuonti EU:sta kasvaa.
<P>
Sovin ministeri Bo Xilain kanssa 12 erityiskohdasta. Niissä tarkastellaan EU:n yritysten huolenaiheita, jotka koskevat niiden pääsyä Kiinan markkinoille. Yksi näistä kohdista oli sopimus vuoden 1985 kauppasopimuksen päivittämispuitteista. Tämä oli tärkeä edistysaskel, koska olin pidättynyt antamasta sitoumustamme, ennen kuin puitteet ovat meidän kannaltamme asianmukaiset.
<P>
On tärkeää korostaa, että kumppanuus- ja yhteistyösopimus, johon kauppaneuvottelumme sisältyvät, kattaa tulevaisuudessa EU:n ja Kiinan kahdenvälisen suhteen koko ulottuvuuden, kuten yhteistyön lisäämisen poliittisissa asioissa. Kumppanuus- ja yhteistyösopimukseen sisältyy ihmisoikeuksia koskeva vakiolauseke. Lauseke kattaa kaikki kysymykset, jotka liittyvät demokraattisiin periaatteisiin ja perusihmisoikeuksiin. Kuten olen jo todennut, yksi kumppanuus- ja yhteistyösopimuksen neljästä tavoitteesta on luoda perusta yhteistyön kehittämiselle asioissa, jotka liittyvät ympäristöä, sosiaalialaa, työvoimaa ja turvallisuutta koskeviin normeihin.
<P>
Kaupan alalla sopimus kattaa sellaiset molemmille osapuolille tärkeät asiat kuin teollis- ja tekijänoikeudet, investoinnit, tullien ulkopuoliset kaupan esteet, pääoman liikkeet, kestävän kaupankäynnin sekä luonnonvarat ja kilpailun. Neuvottelut ovat tärkeä työkalu yrittäessämme palauttaa tasapainon kauppasuhteisiimme ja luoda tilaisuuksia EU:n liikkeenharjoittajille. Sopimus ei kuitenkaan ole suosituimmuussopimus eikä tulleista näin ollen keskustella.
<P>
Samalla Euroopan komissio seuraa edelleen tiiviisti tapaa, jolla Kiina panee täytäntöön WTO:n jäsenyyteen liittyvät velvoitteensa. Tämä on komissiolle lähivuosien keskeinen painopiste. Koska Kiina ei ole liittynyt julkisia hankintoja koskevaan WTO:n sopimukseen, merkittävät Kiinan markkinat ovat edelleen suljetut. Kiinan olisikin noudatettava sitoumustaan, jonka mukaan se käynnistää liittymisneuvottelut vuonna 2008.
<P>
Komissio aikoo myöhemmin tänä vuonna käynnistää kattavan tarkastelun, jonka aiheena ovat Kiinan markkinoiden avoimuus ja WTO-sitoumusten täytäntöönpano Kiinassa. Teollis- ja tekijänoikeudet nousivat myös esille keskustellessani viime kuussa ministeri Bo Xilain kanssa. Yhteistyö ja vuoropuhelu teollis- ja tekijänoikeusasioissa eivät ole itsetarkoitus. Niiden on johdettava todelliseen muutokseen. Puhe ei riitä. Tästä syystä komissio on tehnyt selväksi Kiinalle, että yhteistyöhön perustuvan lähestymistavan, jota suosimme tällä hetkellä, on tuotettava kouriintuntuvia tuloksia.
<P>
EU:n ja Kiinan välisen teollis- ja tekijänoikeuksia tarkastelevan työryhmän seuraava kokous on tarkoitus pitää ensi kuussa. Jollei lyhyellä aikavälillä edistetä merkittävästi EU:n kannalta avainasemassa olevia asioita, kuten väärennösmarkkinoita ja tekijänoikeusmaksujen maksamista, meidän on harkittava uudelleen lähestymistapaamme Kiinaan teollis- ja tekijänoikeuksien alalla. Komissio ei sulje pois WTO:n riitojenratkaisujärjestelmän hyödyntämistä. Lisäksi komissio toimii aktiivisesti estääkseen kiinalaisten tuoteväärennösten viennin yhteisöön erityisesti vahvistamalla tullin toimintaa EU:n rajoilla. Tästä on tultava tärkeämpi painopiste koko EU:ssa.
<P>
Yhteisö selviytyy kovastakin kilpailusta, mutta kilpailun on oltava oikeudenmukaista. Tämä tarkoittaa, että meidän on varmistettava tasapuoliset toimintaedellytykset, torjuttava kilpailua estäviä kauppakäytäntöjä ja oltava valmiina ottamaan käyttöön kaupan suojatoimet polkumyyntiä ja laittomia tukia vastaan sekä tehostettava väärennösten torjuntaa.
<P>
Haluan myös jakaa kanssanne tärkeimmät osatekijät, jotka sisältyvät ajan tasalle saattamaamme arvioon Kiinan pyynnöstä saada markkinatalouden asema. Asialla on merkitystä EU:n toteuttaessa kaupan suojatoimia, kun se joutuu vastaamaan syytöksiin, joiden mukaan Kiinan vientiä myydään polkuhinnalla vilpillisesti Euroopassa. Ajan tasalle saatetussa arviossa huomioidaan Kiinan merkittävät ja myönteiset askeleet kohti markkinatalouden asemaa. Edistystä havaittiin kautta linjan, minkä ansiosta Kiina lähestyi neljän jäljellä olevan markkinatalouden aseman myöntämistä koskevan kriteerin täyttämistä. Katsomme erityisesti, että on syytä antaa tunnustusta tiettyjen tärkeiden lakien - konkurssilain, uuden omistusoikeuslain ja uusien tilinpitonormien - hyväksymiselle. Ajan tasalle saatetussa arviossa tehdään kuitenkin myös selväksi, että on edistyttävä vielä pidemmälle. Yhtäkään neljästä jäljellä olevasta kriteeristä ei ole täysin saavutettu. Erityisesti uusien lakien asianmukainen täytäntöönpano on ratkaisevassa asemassa. Ei riitä, että uusia lakeja hyväksytään. Niitä on myös hyödynnettävä ja kunnioitettava, kuten Kiinan valtion viranomaiset uskoakseni ymmärtävät. Arvioimme tilannetta uudelleen 12 kuukauden kuluttua ja jatkamme sillä välin teknisiä neuvotteluja.
<P>
Arvostan suuresti parlamentin kantoja ja olen sitoutunut välittämään teille varhaisessa vaiheessa selkeää tietoa. Se on tehty kirjallisesti sikäli kuin se on ollut mahdollista ja tarkoituksenmukaista, esimerkiksi kun markkinatalouden asemaa koskeva arvio välitettiin kansainvälisen kaupan valiokunnalle. Muissa yhteyksissä saattaa olla tarkoituksenmukaisempaa välittää tietoa suullisesti sen arkaluonteisuuden vuoksi. Tämä on täysin puitesopimuksen 19 artiklan mukaista. Tärkeintä on, että pidän edelleen parlamentin täysin ajan tasalla.
<P>
Totean yhteenvetona, että uskon Euroopan unionin ja Kiinan väliseen tasapainoiseen kumppanuuteen, joka perustuu oikeudenmukaiseen vastavuoroisuuteen ja jonka ydintehtävänä on avata markkinat oikeudenmukaiselle kaupankäynnille Euroopan, Kiinan ja muun maailman hyödyksi. Katson, että EU on hoitanut osuutensa tämän kumppanuuden toteuttamisessa. On oikein, että vaadimme Kiinaa hoitamaan täysimääräisesti oman osuutensa.
<SPEAKER ID="452" NAME="Georgios Papastamkos" LANGUAGE="EL">
Arvoisa puhemies, sen lisäksi, että komission jäsen Mandelson on loistava puhuja, hän on myös väsymätön neuvottelija.
<P>
Kuuden vuoden kuluttua Kiinan liittymisestä WTO:hon odotamme edelleen, että Euroopan unionin ja Kiinan välisessä kaupankäynnissä saavutetaan tasapaino. Kiina hyödyntää täysimääräisesti avoimien markkinoiden etuja noudattamatta itse täysin monenkeskisten sopimusten määräysten ja sääntöjen mukaisia velvoitteitaan.
<P>
Kiinan markkinat ovat yhä suurelta osin suljetut ja läpinäkymättömät. Korkeat tuonnin esteet aiheuttavat arvioiden mukaan yhteisön yrityksille vuosittain 20 miljardin euron tappiot.
<P>
Teollis- ja tekijänoikeuksien suojelu on riittämätöntä. Tarvitsee vain mainita, että vuonna 2006 yhteisön rajoilla takavarikoiduista tuoteväärennöksistä 80 prosenttia oli kiinalaista alkuperää. Komissio piti parempana teollis- ja tekijänoikeuksia koskevan kahdenvälisen vuoropuhelun jatkamista Kiinan kanssa kuin toiminnan yhteensovittamista EU:n ja Yhdysvaltojen välillä. Tämä aktivoi WTO:n riitojenratkaisujärjestelmän Kiinaa vastaan.
<P>
Vuoropuhelu näyttäisi olevan oikea tie eteenpäin. Odotamme kuitenkin konkreettisia tuloksia tältä nimenomaiselta vuoropuhelulta. Vuoropuhelu ei missään tapauksessa estä käyttämästä muita oikeudellisia keinoja.
<P>
Tekstiili- ja vaatetusalalla pitäisi käyttää kaikki keinot, jotta taataan yhteisöjen virtojen esteetön kehittyminen, kun Shanghain sopimus umpeutuu vuonna 2008. Kiinalaista alkuperää olevien jalkineiden osalta komissiota kehotetaan valvomaan tiiviisti maahantuontia, jotta Kiinaa estetään kiertämästä jo nyt riittämättömiä kaupan suojatoimia, jotka unioni on hyväksynyt.
<P>
Kiina on kauppapoliittisena mahtina sekä uhka että mahdollisuus. Meidän on torjuttava Kiinan kilpailuetuja, jotka perustuvat kohtuuttomiin tuonnin esteisiin, epäoikeudenmukaiseen kilpailuun sekä taloudellisen, ekologisen ja sosiaalisen polkumyynnin käytäntöihin.
<P>
Kaupan vapauttamisen, jota kannatamme innokkaasti, pitäisi perustua vastavuoroisuuteen, ja sitä pitäisi täydentää vastaavilla institutionaalisilla vastavoimilla.
<SPEAKER ID="453" NAME="Francisco Assis">
PSE-ryhmän puolesta. - (PT) Arvoisa puhemies, sen perusolettamuksen pohjalta, jonka mukaan Euroopan unionin ja Kiinan väliset suhteet ovat poliittisessa mielessä strategisesti olennaisen tärkeät, meidän on varmistettava, että kauppasuhteitamme ohjaa kaksi periaatetta. Komission jäsen esitti ne erittäin hyvin: yhtäältä meidän on investoitava yhteistyöhön, ja toisaalta meidän on aina suhtauduttava Kiinaan hyvin vaativasti.
<P>
Kauppasuhteemme Kiinan kanssa ovat erittäin epäsymmetriset. Kyse ei ole ainoastaan välittömämmistä eduistamme vaan myös olennaisista arvoistamme, jotka liittyvät ympäristönsuojeluun, työvoiman oikeuksien kunnioittamiseen ja tiettyjen sosiaalisten peruskysymysten taattuun suojelemiseen.
<P>
Tässä yhteydessä on käytävä jatkuvaa keskustelua yhteistyöstämme tämän nousevan suurvallan kanssa, mikä on olennaisen tärkeää, jotta kansainvälinen järjestelmä pysyy tasapainossa. Tästä syystä emme voi sulkea itseämme Kiinan ulkopuolelle. Emme todellakaan voi sulkea itseämme sellaisten kasvavien markkinoiden ulkopuolelle, jotka avaavat meille uusia mahdollisuuksia. Niihin meidän on tietysti tartuttava. Tässäkin meidän on suhtauduttava vaativasti näiden markkinoiden avaamiseen ja esimerkiksi teollis- ja tekijänoikeuksien kunnioittamiseen. Samalla Euroopan unionin on suhtauduttava tällä erittäin vaativalla tavalla perusasioihin, jotka koskevat joitakin taloudellisen, sosiaalisen ja poliittisen organisaatiomallimme ydinperiaatteita.
<P>
Tämä pakottaa meidät itse asiassa omaksumaan tasapainotetun kannan, jonka olen maininnut (ja katson, että Euroopan komissio on pyrkinyt tekemään niin hyväksymällä kaupan suojatoimet, jotka ovat käytössämme, jos havaitsemme, että Kiinan vienti uhkaa tosiasiallisesti vaarantaa tietyt yhteisön teollisuudenalat, kuten erityisesti jalkine-, vaatetus- ja tekstiiliteollisuuden) ja suhtautumaan erittäin vaativasti suhteisiin, joita meidän on ylläpidettävä Kiinan kanssa tällä alalla.
<P>
Tämä on mielestäni tie, jota meidän on seurattava, ja toimiemme on perustuttava juuri siihen perusajatukseen, että emme voi luopua suhteiden tiivistämisestä Kiinan kanssa. Samalla meidän on yritettävä edistää joitakin arvoistamme.
<P>
Totean lopuksi, että minusta tuntuu, että me eurooppalaiset olemme kansainvälisesti hyvin erityislaatuisessa asemassa sikäli, että etumme vastaavat suuressa määrin arvojamme. Etujemme suojeleminen riippuu monien arvojemme edistämisestä, ja jos onnistumme edistämään niitä, puolustamme tosiasiallisesti myös etujamme.
<SPEAKER ID="454" NAME="Jorgo Chatzimarkakis">
ALDE-ryhmän puolesta. - (DE) Arvoisa puhemies, minusta tuntuu sopivalta aloittaa osoittamalla yhteisön tukea Kiinan tulvien uhreille.
<P>
Kollegamme Markov otti esille erittäin tärkeän kysymyksen, mistä haluan kiittää häntä kansainvälisen kaupan valiokunnan puolesta. EU ja Kiina ovat kaksi maailman vanhimpiin kuuluvaa kulttuuria. Yhtäällä on ihmiskunnan historian laajin kaupparyhmittymä ja toisaalla ihmiskunnan historian nopeimmin kasvava talous. Tätä asiaa on näin ollen tarkasteltava WTO:n ulkopuolella; asia edellyttää kahdenvälistä lähestymistapaa ja kahdenvälistä sopimusta.
<P>
Molemmilla osapuolilla on paljon pelissä. Meidän ei pidä antaa Yhdysvaltojen painostaa itseämme. Haluan siis kiittää komission jäsentä Mandelsonia siitä, että hän kieltäytyi hyväksymästä yhteistä WTO:n strategiaa, jonka tarkoituksena oli tarkastella piraattituotteiden aihetta Kiinan kanssa. Kummallakin osapuolella - Kiinalla ja EU:lla - on sekä kiinnostusta että välineitä suojautua teollis- ja tekijänoikeuksien väärinkäytöiltä ja sallia ne: polkumyynnin vastaiset ja tukien vastaiset toimet. Tärkeää on se, miten toimimme toisiimme nähden, miten käytämme näitä välineitä. Komission jäsen totesi, että vastavuoroisuus on tärkeää, ja olen tästä samaa mieltä.
<P>
Meitä eurooppalaisia hyödyttää se, että Kiina on hyväksynyt laajalti Euroopan patenttilainsäädännön, joka kattaa koko mantereen. Se on hyvä asia. Lainsäädäntö ei kuitenkaan yksin riitä, vaan oikeudet on voitava panna ja ne on pantava täytäntöön. Se on nimittäin Kiinankin etujen mukaista: tiedättehän, että on kiinalaisen Heier-yrityksen etujen mukaista ryhtyä piakkoin suojelemaan omia patenttejaan. Tämä todistaa, että Kiina tarvitsee tätä strategiaa.
<P>
Mitä meidän pitäisi tällä välin tehdä? Uhkakuva on hyvin kielteinen: siinä kiinalaiset hakevat meidän patenttejamme vastaavia patentteja ja sulkevat sitten markkinansa. He ovat jo osoittaneet, että niin voi käydä. Euroopan patenttiviraston entisen pääjohtajan Pompidoun ansiosta Kiina ohittaa meidät noin neljän vuoden kuluttua patenttien määrässä.
<P>
Mielestäni meidän pitäisi yhdistää patenttikysymys EU:n ilmastonsuojelun tavoitteisiin. Aivan oikein, ilmastonsuojelun tavoitteisiin! Saanen selittää, miksi. Kiina on win-win-kulttuuri, jossa pyritään sopusointuun. Jos meillä siis on jotakin tarjottavaa, saatamme onnistua. Kiinassa on tällä hetkellä valtavia ympäristöongelmia. Sosiaalinen vakaus on uhattuna, ja hallitukseen kohdistuu suuria paineita suunnattomien ympäristöongelmien vuoksi. Kiina osoitti sekä IPPC-konferenssissa että G8-maiden huippukokouksessa, että se haluaa pyrkiä kohti ilmastonsuojelutavoitteiden saavuttamista. Kiinalta puuttuu kuitenkin monella alalla tarvittava tekniikka. Voisimme siis ehdottaa sille eräänlaisena eleenä, että tuemme hiilidioksidipäästötöntä hiilikäyttöistä voimalaa teknisten ratkaisujemme avulla mutta että vaadimme vastalahjaksi patenttioikeuksiemme kunnioittamista.
<P>
Arvoisa komission jäsen, olette oikeilla jäljillä. Kiitoksia paljon tiedoista, jotka annoitte meille tänään.
<SPEAKER ID="455" NAME="Cristiana Muscardini">
UEN-ryhmän puolesta. - (IT) Arvoisa puhemies, hyvät parlamentin jäsenet, nyt kun Euroopan komissio on käynnistänyt neuvottelut Kiinan kanssa uuden kumppanuus- ja yhteistyösopimuksen laatimisesta, parlamentin kansainvälisen kaupan valiokunta pitää velvollisuutenaan kiinnittää yhteisön täytäntöönpanoelimen huomion tiettyihin hyvin tunnettuihin seikkoihin, jotka ovat tunnusomaisia suhteillemme Aasian jättiläiseen.
<P>
Kiinalla on oikeus taloudelliseen kasvuun ja kehitykseen, joka edistää sen kansalaisten hyvinvointia ja luo myös tilaisuuksia maailmantaloudelle. Tämän ei pidä kuitenkaan tapahtua piittaamatta kansainvälisen kaupan säännöistä, siitä, mitä on sovittu asianomaisilla foorumeilla, ja siitä, mitä Kiina on sopinut liittyessään WTO:hon. Muuten sen talouskumppaneille, kuten Euroopan unionille, voi aiheutua tuhoisia seurauksia, samoin kuin Kiinan kansalaisillekin.
<P>
Kiinan kanssa käytävät neuvottelut ovat sopivin tilaisuus käsitellä asioita kahdenvälisesti. On ratkaistava ongelma, joka liittyy ihmisoikeuksien riittämättömään suojeluun sekä epäasianmukaisiin sosiaalisiin normeihin ja ympäristö- ja turvallisuusnormeihin. Kukaan ei odota Kiinan saavuttavan meidän tasoamme, vaan odotamme, että siellä ryhdyttäisiin vaiheittain noudattamaan hyväksyttävämpiä normeja. Meidän on toimittava "maastavievinä isinä" parantaaksemme pääsyä Euroopan unionin markkinoille siten, että poistetaan vaiheittain tullien ulkopuoliset kaupan esteet ja yleisemmällä tasolla erilaiset hallinnolliset esteet, jotka hyvin usein estävät yrityksiä - erityisesti pienyrityksiä - investoimasta Kiinaan. Meidän on myös suhtauduttava tiukemmin väärennösten torjuntaan.
<P>
Kiinan hallituksen on tehtävä osuutensa, osoitettava poliittista tahtoa ja toteutettava tosiasiallisia toimia torjuakseen ilmiötä, joka koskee monia yrityksiä ja erityisesti kuluttajia maailmanlaajuisesti. Huomiota on kiinnitettävä ennen kaikkea elintarvikeväärennöksiin, jotka ovat viime aikoina olleet kasvava ongelma. Tämä ongelma vaikuttaa nimittäin niiden tietämättömien ja puolustuskyvyttömien kansalaisten terveyteen, jotka luottavat siihen, mitä etiketissä lukee. Sekä yhteisön viranomaisten että Kiinan hallituksen on osallistuttava tähän väärennösten torjuntaan.
<P>
Näiden kolmen näkökohdan osalta odotamme komission omaksuvan lujan lähestymistavan - neuvotteluissa, joita parlamentti seuraa erittäin kiinnostuneena - joka tuottaa selkeitä ja yksiselitteisiä tuloksia yrittäjiemme, kuluttajiemme ja myös Kiinan kansalaisten kannalta, koska tarkoitamme hyvinvoinnilla paitsi eurooppalaisten myös kiinalaisten hyvinvointia.
<SPEAKER ID="456" NAME="Bastiaan Belder">
IND/DEM-ryhmän puolesta. - (NL) Arvoisa komission jäsen, markkinatalouden asema ei ole vielä Kiinan ulottuvilla. Kahdenvälisissä kauppasuhteissa on edelleen liian paljon epäsäännönmukaisuuksia, jotta se onnistuisi. Mieleen tulevat esimerkiksi lukuisat teollis- ja tekijänoikeuksien vastaiset rikkomukset.
<P>
Arvoisa komission jäsen, ymmärsin erinomaisen puheenvuoronne perusteella, että teollis- ja tekijänoikeuksia koskevaa vuoropuhelua on jatkettu kiinalaisen ministerin Bo Xilain kanssa 12. kesäkuuta pitämänne kokouksen jälkeen. Tämä uutinen tuotti minulle suurta iloa. Lisäksi katson - toisin kuin liberaalipuolueen kollegani - että tällaisissa asioissa, joita tarkastellaan WTO:n yhteydessä, EU:n kannattaisi seurata suoraan Yhdysvaltojen esimerkkiä. Yhdysvallathan on edelleen tärkein strateginen liittolaisemme.
<P>
Arvoisa komission jäsen, haluan kuitenkin ennen kaikkea kiinnittää huomioonne erääseen toiseen tärkeään näkökohtaan, joka liittyy kauppasuhteisiimme Kiinan kanssa, eli yhteisön harjoittamaan kierrätysraaka-aineiden, kuten käytetyn paperin, vientiin. Asia on tällä hetkellä erittäin tärkeä. Viime viikonloppuna Alankomaiden merkittävimmissä sanomalehdissä oli pitkiä artikkeleita juuri tästä aiheesta. Kuten tiedätte, uusi yhteisön säännöstö, joka koskee tällaisten raaka-aineiden vientiä, tulee voimaan kahden päivän kuluttua. On komission syy, ettei sellaisten tärkeiden maiden kuin Kiinan ja Intian kanssa ole vielä tehty sopimuksia. Tämä tarkoittaa, että 12. heinäkuuta alkaen käytetystä paperista ja muista kierrätysmateriaaleista tulee kaikkein vaarallisinta jätettä. Ymmärtänette, että tämä vaikuttaa suuresti näiden tuotteiden vientiin.
<P>
Kehotan komission jäsentä Mandelsonia lupaamaan tälle parlamentille siirtymäkauden, joka kestää 1. tammikuuta 2008 asti. Sinä aikana voitte tehdä sopimuksia niiden maiden kanssa, joiden kanssa niitä ei ole vielä tehty. Näin ollen pystytte estämään viennin tyrehtymisen ja tuotteiden kertymisen yhteisön satamiin, kuten Rotterdamiin. Arvoisa komission jäsen, toivon, että todella toteutatte toimia, koska Alankomaiden suuri yleisö suhtautuu tähän hyvin kielteisenä yhteisöön liittyvänä asiana.
<SPEAKER ID="457" NAME="Georg Jarzembowski" AFFILIATION="PPE-DE">
(DE) Arvoisa puhemies, arvoisa komission jäsen, olemme samaa mieltä siitä, että juuri siksi, että EU:n kauppavaje Kiinan kanssa käytävässä kaupassa on niin laajamittainen, Euroopan unionille on annettava paljon paremmat mahdollisuudet markkinoille pääsyyn, Kiinan valtion tukien aiheuttamia vääristymiä on lievennettävä ja Kiinan hallituksen on pantava täytäntöön WTO:n normeja vastaavat teollis- ja tekijänoikeudet myös provinsseissa.
<P>
Meidän on myös tehtävä yhteistyötä saadaksemme Kiinan vakuuttuneeksi siitä, että emme vain esitä luetteloa vaatimuksista vaan että on Kiinan etujen mukaista sallia tasapuolinen markkinoille pääsy. Kiinalaiset on saatava ymmärtämään, että jos he haluavat saada ympäristönsä kuntoon ja luoda tehokkaan energiahuollon - Kiinallahan on loppujen lopuksi paljon rahaa, siltä osin ei ole ongelmia - meille on taattava pääsy heidän julkisten hankintojen markkinoilleen. Tuolloin voimme myydä tuotteitamme Kiinassa järkevällä tavarakaupalla ja Kiina voi ostaa uudenaikaisia hiilikäyttöisiä voimaloita, vedenpuhdistuslaitoksia ynnä muita sekä hyödyntää tekniikkaamme.
<P>
Kiina ei kaipaa avustuksia, koska sillä on paljon pääomaa: sen valuuttavarannot ovat maailman suurimmat. Kiinassa ollaan perustamassa rahastoa, jotta se voisi investoida varojaan maailmanlaajuisesti. Viestimme Kiinan hallitukselle pitäisi kuulua: investoikaa varanne omaan maahanne. Tehkää jotakin ympäristön suojelemiseksi ja energiavarmuuden takaamiseksi sekä parantakaa hiilikaivosten turvallisuutta. Jos onnistumme tässä, voimme myös parantaa kauppasuhteita pitkällä aikavälillä.
<P>
Kuten huomautitte, näihin sopimuksiin sisältyy tietysti myös ihmisoikeuksia koskeva lauseke, koska olemme keskustelleet Kiinan kanssa ihmisoikeuksista vuosien ajan. Siinä meidän on pysyttävä lujina. Kuten eräs aikaisempi puhuja totesi, kukaan ei odota Kiinan alkavan kunnioittaa yhtäkkiä kaikkia ihmisoikeuksia, mutta merkittävää edistymistä on saavutettava. Kiinan kansantasavalta allekirjoitti useita vuosia sitten kansalaisoikeuksia ja poliittisia oikeuksia koskevan kansainvälisen yleissopimuksen mutta ei ole ratifioinut sitä eikä sovella sitä täytäntöön. Meidän on siis käännyttävä ympäri ja sanottava: päätitte allekirjoittaa sen ja sanoitte haluavanne ylläpitää ihmisoikeuksia - tehkää nyt niin!
<SPEAKER ID="458" NAME="Joan Calabuig Rull" AFFILIATION="PSE">
(ES) Arvoisa komission jäsen, haluan kiittää teitä meille antamistanne tiedoista sekä työstänne sellaisten tasapainoisten suhteiden hyväksi, jotka hyödyttävät kumpaakin osapuolta.
<P>
Olen samaa mieltä siitä, ettei Kiinaa pidä pitää pelkkänä uhkana, joka kohdistuu tiettyihin aloihin, vaan myös suurena mahdollisuutena. Olemme kuitenkin myös samaa mieltä siitä, että sen on jatkettava ponnistuksiaan sopimusten panemiseksi täytäntöön, avatakseen markkinansa ja luodakseen investoinneille avoimen ilmapiirin.
<P>
Kuten huomautitte, Euroopan teollisuus valittaa edelleen, että on liikaa esteitä ja haittoja, jotka heikentävät sen kilpailuasemaa. Tältä osin kyse on yhä tulliesteistä ja tullien ulkopuolisista esteistä, kuten laittomasta valmistamisesta, väärentämisestä, kotimaisten ja maahantuotujen tuotteiden välisestä syrjinnästä ja niin edelleen.
<P>
Katsomme näin ollen, että neuvottelujen käynnistäminen uudesta kumppanuus- ja yhteistyösopimuksesta Kiinan kanssa on hyvä aloite, jonka avulla Euroopan unioni voi lujittaa kahdenvälisen kaupan politiikkaansa teidänkin mainitsemanne vastavuoroisuuden periaatteen pohjalta.
<P>
Toteamme mielihyvin olevamme samaa mieltä siitä, että ihmisoikeuskysymyksen pitäisi olla yksi niistä asioista, joita käsitellään sopimuksesta käytävissä neuvotteluissa. On huomautettava erityisesti, että Kiinan hallitus edistyy tällä alalla, ja kansainvälisen työjärjestön tunnustamat oikeudet on myös huomioitava, koska ne ovat ihmisoikeuksiin liittyvä ratkaisevan tärkeä näkökohta.
<P>
Sopimuksen avulla on myös voitava edelleen edistää Kiinan viranomaisten sitoutumista suojelemaan tosiasiallisesti - ei vain teoreettisesti - teollis- ja tekijänoikeuksia hyväksymällä asianmukaisia toimia hallinnon, oikeuden ja rajavalvonnan aloilla.
<P>
Viittaan Euroopan unionin ja Kiinan väliseen yhteisymmärryspöytäkirjaan, joka koskee tekstiili- ja vaatetusalan kauppaa ja joka umpeutuu tänä vuonna. Tekstiiliteollisuudessa kannetaan huolta sen umpeutumisesta ja siitä, että Yhdysvaltojen ja Kiinan välisen sopimuksen voimassaoloa jatketaan vuoden 2008 loppuun. Tämän eroavuuden vuoksi kysyn teiltä myös, mitä toimia voidaan toteuttaa, jotta estetään vuonna 2005 syntyneiden jännitteiden kaltaiset tilanteet.
<SPEAKER ID="459" NAME="Marek Aleksander Czarnecki" AFFILIATION="UEN">
(PL) Arvoisa puhemies, foorumilla keskustellaan jälleen kerran kauppasuhteista Kiinan kanssa, josta on kuluneen vuosikymmenen aikana tullut taloudellinen ja poliittinen maailmanmahti.
<P>
Viime vuoden lokakuussa Euroopan komissio hyväksyi EU:n ja Kiinan välisiä suhteita koskevan ohjelman, jolla lisättiin keskinäisten hankkeiden määrää. Tässä tilanteessa olisi järkevää tukea muutoksia, joilla edistetään avoimuutta ja moniarvoisuutta Kiinassa, sekä yhteistyötä energia-alalla ja ilmastonmuutokseen liittyvissä kysymyksissä, koska tiedämme, että Kiina on yksi maailman suurimmista kasvihuonekaasujen tuottajista. Toisaalta ei pidä unohtaa herännyttä pelkoa, kun Espanjassa paljastui, että tuhannet hammastahnatuubit, joista jotkin oli valmistettu Kiinassa, sisälsivät aivan selvästi yhteisön normit ylittäviä määriä myrkyllistä dietyleeniglykolia.
<P>
Kiinan ansiosta eurooppalaisissa kaupoissa on edullisempia tuotteita ja kilpailu on kovempaa, mutta onko se aina hyvästä? Kannatan Kiinan-suhteiden dynaamisen kehittymisen tarjoamien tilanteiden hyödyntämistä parhaalla mahdollisella tavalla erityisesti vierailtuani Kiinassa ja saatuani omakohtaisia kokemuksia tästä nopeasti kehittyvästä maailmanmahdista.
<P>
Komission mukaan on yhteisön etujen mukaista, että Kiinan talous on voimakas, ja syystäkin. Meidän on kuitenkin muistettava huolehtia ensisijaisesti yhteisön jäsenten eduista ja arvioida mahdollisuuksia mutta myös uhkia, joita yhteistyö tämän Aasian tiikerin kanssa aiheuttaa näiden etujen prisman läpi.
<SPEAKER ID="460" NAME="Christofer Fjellner" AFFILIATION="PPE-DE">
(SV) Olen vakuuttunut siitä, että Kiinan taloudellisen kasvun pelko on todella liioiteltua. Ne, joilla on riittävän pitkä historiallinen perspektiivi kauppapolitiikkaan, tunnistavat uskoakseni suurelta osin levottomuuden ja väitteet, jotka juontavat juurensa keskustelusta Japanin ja muiden Aasian tiikerien (kuten Korean ja Taiwanin) yhdistämisestä maailmantalouteen. On todellakin helppo pelästyä kyseisten maiden suhteellista kokoa. Kuten komission jäsen kuitenkin huomautti, niiden taloudet täydentävät yhteisön taloutta ja niiden koko on pikemminkin suuri tilaisuus yhteisölle. Olen vakuuttunut siitä, että vahva, jatkuva kasvu ja maailmassa parhaillaan meneillään oleva noususuhdanne johtuvat laajalti siitä, että Kiinaa, Intiaa ja muita suuria maailman maita ollaan yhdentämässä maailmantalouteen.
<P>
Tämä ei kuitenkaan tarkoita, etteikö kauppasuhteissa ole ongelmia. Meillä on mielestäni paljon tärkeitä ongelmia ratkaistavanamme, kuten esimerkiksi tekijänoikeusrikkomukset ja teollis- ja tekijänoikeuksia koskevat kysymykset, samoin kuin se, että Kiinan markkinat ovat suljetut yhtä lailla rahoitusalalta kuin autonosia valmistavalta teollisuudeltakin.
<P>
Olen kuitenkin melkein huolestuneempi protektionistisista suuntauksista, joita Kiinan kasvu on aiheuttanut Euroopassa. En arvele komission jäsenen kannattavan tällaisia suuntauksia, mutta monet vaativat nyt lisää kaupan esteitä Kiinasta peräisin olevan tuonnin pysäyttämiseksi. Mainittakoon esimerkiksi, että tässä parlamentissa on tänä iltana ehdotettu Kiinan tekstiilituotteiden viennin pysäyttämistä. Olen vakuuttunut siitä, että yhteisön Kiinan-kaupan vastaiset esteet maksavat yhteisön kuluttajille ja yrityksille enemmän kuin kiinalaisten tuotteiden tuonti. Tästä syystä meidän pitäisi jatkaa yhteisön kaupan esteiden torjumista Kiinan viennin sijaan.
<P>
Tosiasia on, että Kiinan kasvava vauraus yhdessä Kiinan-kaupan kanssa suo tuhansille tai miljoonille tai jopa sadoille miljoonille kiinalaisille rikkaamman ja arvokkaamman elämän, minkä lisäksi yhteisökin rikastuu. Ei pidä unohtaa, ettei kauppa ole koskaan nollasummapeliä, vaan olemme molemmat voittajia.
<SPEAKER ID="461" NAME="Carlos Carnero González" AFFILIATION="PSE">
(ES) Arvoisa puhemies, aloitan ottamalla esiin asian, joka mainitaan usein näissä iltaistunnoissa, eli sen, että keskustelemme näin tärkeästä asiasta niin valikoidulla joukolla, että vaikuttaa siltä, ettei edes Kiinan lähetystön edustaja ole läsnä tässä istunnossa.
<P>
Luotan täysin siihen, että kiinalaiset pystyvät lukemaan parlamentin yksikköjen tehokkaasti tuottamien sanatarkkojen istuntoselostustien avulla, mitä olemme puhuneet.
<P>
Mikäli minun pitää jatkaa edellisestä puheenvuorosta, minun on esitettävä eräs päätelmä: nykyisen kaltainen globalisaatio ei onnistuisi ilman Kiinan räjähdysmäistä kasvua. Kiinan läsnäolo maailmanmarkkinoilla on yksinkertaisesti ratkaiseva ja kiistaton tosiasia, mutta on muistettava, että se on toteutunut vasta aivan viime aikoina.
<P>
Kiinan räjähdysmäinen kasvu, joka on ollut tuotannon alalla välitöntä ja valtavan voimakasta, lisääntyy entisestään, kun on kyse kulutuksesta ja jakelusta maailmanlaajuisella tasolla. Tällöin kasvusta tulee yksi molempien tekijöiden ratkaisevimpia elementtejä.
<P>
Ei pidä myöskään unohtaa, että kiinalaisten tuotteiden määrä ja ominaispiirteet - joita määrittävät laajalti kiinalaisen työvoiman profiili, Kiinan sisämarkkinat, jotka ovat rajoitetut tulojen kannalta mutta vertaansa vailla absoluuttisen määrän kannalta, ja aivan viime aikoina Kiinan investointikyky - tekevät Kiinasta suuren kysynnän ja tarjonnan mahdin.
<P>
Tilanne on kuitenkin se, kuten kollegamme Martinin tänään julkaistussa loistavassa artikkelissa huomautetaan, että Kiina on avainasemassa, kun on kyse monien kansainvälisten neuvottelujen, kuten äskettäin pidetyn G4-kokouksen, onnistumisesta tai epäonnistumisesta.
<P>
Voiko suhtautumisemme Kiinan-suhteisiin typistyä vain siihen, että kaikki on pelkkää avointa kilpailutilannetta eli että kaikki ovet ovat avoinna sille, mitä lähetämme ulos ja mitä saatamme saada takaisin? En ole tätä mieltä. Asia on hoidettava säännellysti, ja lisäksi meidän on vaadittava selvää vastavuoroisuutta, esteiden poistamista yhteisön tuotteiden pääsyn takaamiseksi, teollis- ja tekijänoikeuksien sekä patenttien asianmukaista suojelemista, sosiaalisten normien täysimääräistä kunnioittamista - mitä pidän olennaisen tärkeänä - ja Kiinassa tuotettuja tuotteita koskevien ympäristö- ja turvallisuusnormien yhtäläistä kunnioittamista.
<P>
Ihmisoikeuksiakaan ei pidä tietenkään unohtaa. Emme puhu arvoista pelkässä metafyysisessä mielessä. Puhumme oikeuksista, jotka kuuluvat ihmisille, itsemme kaltaisille kansalaisille. Puhumme arvoista, jotka ovat yksinkertaisesti kiistattomia ja joita ei voida tarkastella suhteellisesti. Juuri tänään Kiinassa on teloitettu ihmisiä, mikä on vakavin mahdollinen ihmisoikeusrikkomus.
<SPEAKER ID="462" NAME="Tunne Kelam" AFFILIATION="PPE-DE">
(EN) Arvoisa puhemies, haluan kiittää komission jäsentä hyvin selvästä ja vakuuttavasta viestistä, ja huomaan, että jaamme samat huolenaiheet.
<P>
Parlamentti päätti kymmenen kuukautta sitten, että kauppasuhteet Kiinan kanssa edellyttävät vastavuoroista pääsyä markkinoille, minkä on perustuttava WTO:n sääntöihin, oikeudenmukaiseen kilpailuun ja etujen järkevään tasapainottamiseen. "Neuvottelukierroksen" tila ei valitettavasti täytä näitä edellytyksiä tällä hetkellä. Olemme huolissamme kasvavasta kauppavajeesta Kiinan kanssa käytävässä kaupassa. Olemme huolissamme siitä, että 70 prosenttia kaikista tuoteväärennöksistä yhteisön markkinoilla on peräisin Kiinasta ja että EU:n teollisuudenalat kärsivät laajamittaista vahinkoa epäoikeudenmukaisen kilpailun ja sosiaalisen polkumyynnin vuoksi. Samalla monien EU:n vientiä harjoittavien tahojen pääsyä Kiinan markkinoille hankaloitetaan. Tästä syystä EU:n edustajien pitäisi painottaa ensisijaisesti Kiinassa toimivien ulkomaisten yritysten oikeusturvaa.
<P>
Olen komission jäsenen kanssa samaa mieltä siitä, että suhteen epätasapaino johtuu pääasiassa politiikasta eikä taloudellisista näkökohdista. Orjatyövoiman, kuten lasten, laajamittainen käyttö on erittäin hälyttävä ongelma, jota pitäisi tarkastella mahdollisimman korkealla tasolla. Viime aikoina paljastuneet tapaukset ovat vasta jäävuoren huippu.
<P>
Kiina on nyt ollut WTO:n jäsen kuuden vuoden ajan, mutta se ei ole pannut täytäntöön tärkeitä WTO:n edellyttämiä sitoumuksia, joita ovat teollis- ja tekijänoikeuksien kunnioittaminen, kansallisen tason käsittely ja avoimuus. Pidän edelleen tärkeänä luoda suhteiden tasapuolisuuteen ja vastavuoroisuuteen perustuva tasapainotila siten, että Kiinan markkinatalouden asemaa koskeva pyyntö liitetään tiiviisti siihen, että Beijing täyttää täysimääräisesti WTO:n asettamat edellytykset.
<P>
Lopuksi Kiinaa on syytä pitää vakavoittavana kokemuksena, kun muistetaan Venäjän odotettavissa oleva WTO-jäsenyys. Sikäli kuin epäröisimme painottaa vastavuoroisuutta ja sitoumuksien täyttämistä, olisi epärealistista toivoa, että EU:n tuki Venäjän jäsenyydelle saisi Putinin valtion toimimaan WTO:n sääntöjen mukaisesti.
<SPEAKER ID="463" NAME="Csaba Sándor Tabajdi" AFFILIATION="PSE">
(HU) Kaksi viikkoa sitten 20 Euroopan parlamentin jäsentä lähti Kiinaan, ja heidän matkansa vahvisti todeksi sen, että tilanne on paljon monimutkaisempi ja vivahteikkaampi kuin se käsitys, joka meillä on täällä. Olen jäsen Fjellnerin kanssa täysin samaa mieltä siitä, että 2000-luku voi olla Kiinan vuosisata ja että tämä merkitsee Euroopan unionille valtaisaa haastetta ja valtaisaa tilaisuutta.
<P>
Suuri epäsymmetria vallitsee paitsi kaupassa myös siinä, että kiinalaiset tuntevat Euroopan unionin paljon paremmin kuin me Euroopan unionissa tunnemme Kiinan. Kuva on paljon vivahteikkaampi niin ihmisoikeuksien kuin muidenkin kysymysten osalta. Tämä on meidän kannaltamme valtava kilpailullinen haitta. Ongelmana ei ole vain se, ettemme osaa mandariinikiinaa, vaan myös se, että he osaavat paljon paremmin englantia ja eurooppalaisia kieliä. Tämä on hyvin epäsymmetristä. Tästä on päästävä yli, sillä jos emme saa tilannetta muuttumaan, emme edistä huippuosaamista.
<SPEAKER ID="464" NAME="Peter Mandelson">
komission jäsen. (EN) Arvoisa puhemies, ottaen huomioon, että haluatte todennäköisesti parlamentin lopettavan istunnon ennen puoltayötä, haluan vain todeta, että keskustelun puheenvuorot ovat olleet kaiken kaikkiaan hyvin tasapainoisia ja hyvin realistisia. Mielestäni esimerkiksi jäsen Calabuig Rull ja jäsen Carnero González esittivät asianmukaisia huomautuksia korostaessaan, että Kiina on tilaisuus ja uhka yhteisölle. Myös jäsen Fjellner esitti asianmukaisen huomautuksen, jonka mukaan meidän on omaksuttava pidemmän aikavälin poliittinen kanta Kiinan-suhteissamme. Hän viittasi kuitenkin myös protektionismin lisääntymiseen, eräänlaiseen kiinalaiseen nationalismiin, joka on nousemassa yhä selvemmin esiin Kiinan kauppakäytännöissä. Olen sitä mieltä, ettei Kiinan nationalismi sovi yhteen niiden valtavien hyötyjen kanssa, jotka aiheutuvat vastavuoroisuuteen perustuvasta kansainvälisestä kauppajärjestelmästä. Ilman vastavuoroisuutta Kiina ei voi odottaa tulevaisuudessa yhteisön hyväntahtoisen kohtelun ja tasapainoisen lähestymistavan jatkuvan.
<P>
Tosiasia on, että Kiina on jäämässä jälkeen odotuksistamme. Kyse ei ole siitä, ettei se noudattaisi tai panisi täytäntöön mitään WTO:n velvoitteita ja sitoumuksia, koska se tekee niin monelta osin. Tietyillä talouden avainasemassa olevilla aloilla, kuten rahoitusalalla ja muilla aloilla, Kiina ei kuitenkaan pane täysin täytäntöön sitoumuksia, jotka se teki liittyessään WTO:hon.
<P>
Tekstiilialasta on esitetty pari huolenaihetta. Parlamentti muistanee, että neuvottelin vuonna 2005 Kiinan kanssa vapaaehtoisen sopimuksen, jonka myötä yhteisön teollisuudenalat saivat kahden ja puolen vuoden verran lisäaikaa uudistaakseen rakenteitaan ja sopeutuakseen tekstiilialalla vallitsevaan uuteen maailmanlaajuiseen tilanteeseen. Se oli kertaluonteinen kahdenvälinen sopimus, eikä komissiolla ole näin ollen keinoja hakea yksinkertaisesti käytössä olleiden tasojen jatkamista vuoden 2008 alkupuolen yli. Aion kuitenkin ottaa käyttöön keinoja valvoa ja seurata kaikkia kiinalaisten tekstiilien tuontiin liittyviä yhtäkkisiä ja laajamittaisia muutoksia, jotka uhkaavat häiritä yhteisön markkinoita, ja harkitsen, mitä toimia voin toteuttaa tällaisissa tapauksissa, jos toimia on ylipäätään tarpeen toteuttaa.
<P>
Kyse on aivan eri asiasta kuin kaupan suojakeinojen käytöstä. Tekstiilialan sopimus perustui oikeudenmukaiseen kaupankäyntiin. Se ei ollut epäoikeudenmukaista kaupankäyntiä. Kyseessä oli pelkkä häiriö, jota emme kyenneet käsittelemään tuolloin näin laajamittaisesti. Muuten kaupan suojakeinojen käyttö ei kohdistu Kiinan luonnollisiin kilpailuetuihin vaan epäoikeudenmukaiseen kilpailuun, ja aiomme pidättää itsellämme oikeuden käyttää täysimääräisesti kaupan suojakeinojamme, jos ja kun se on tarpeen.
<P>
Totean lopuksi muiden viitanneen siihen, että Kiinan on tietoisesti parannettava normeja, joita se noudattaa sosiaalialaan, työvoimaan ja ympäristöön. Tämä piirre sisältyy tulevaisuudessa aina Kiinan viranomaisten kanssa käymiini keskusteluihin.
<P>
Olen itse hyvin sitoutunut edistämään tekniikan siirtoa Kiinan kanssa ilmastonmuutoshankkeissa. Tämä on ratkaiseva keino varmistaa, että Kiina on kiinnostunut toimimaan ilmastonmuutosasiassa. Kaikki hyötyvät tästä tilanteesta. EU voi viedä energiatehokasta puhdasta tekniikkaa, ja Kiina voi edistää ympäristöongelmiensa ratkaisemista. Tämä on Kiinan kanssa käymämme ilmastonmuutosta koskevan vuoropuhelumme ydinasia ja kaupan alaan liittyvä kysymys, jota aion edistää tulevaisuudessa.
<P>
Tähän päättyvät vastauksena keskusteluun esittämäni huomautukset; pidän keskustelua erittäin myönteisenä. Kuten totesin, se on ollut hyvin tasapainoinen, ja varmistan, että otamme yksikköni kanssa täysimääräisesti huomioon huomautukset ja kommentit, joita parlamentin jäsenet ovat tänä iltana esittäneet.
<SPEAKER ID="465" NAME="Bastiaan Belder" AFFILIATION="IND/DEM">
(EN) Arvoisa puhemies, esitin komission jäsenelle aivan selvän kysymyksen: tällä hetkellä kotimaassani tunnetaan levottomuutta, koska eräässä suuressa uutisessa kerrottiin komission hyväksyneen niin sanottujen toissijaisten resurssien, kuten vanhan paperin ja kierrätysmateriaalin, viennin.
<P>
Arvoisa komission jäsen, mitä aiotte tehdä? Kehotan teitä päättämään sellaisten maiden kuin Kiinan ja Intian kanssa käytävät neuvottelut ja pitämään taukoa 1. tammikuuta 2008 asti, koska vienti ei muuten vedä Rotterdamin kaltaisissa satamissa. Kysyin teiltä, mitä aioitte tehdä. En saanut vastausta. Toivottavasti vain unohditte sen.
<SPEAKER ID="466" NAME="Peter Mandelson">
komission jäsen. (EN) Näissä oloissa ja ajankohta huomioon ottaen olisi mielestäni parempi, että vastaan jäsenen kysymykseen kirjallisesti.
<SPEAKER ID="467" NAME="Puhemies">
Keskustelu on päättynyt.
<P>
Kirjalliset lausumat (työjärjestyksen 142 artikla)
<SPEAKER ID="468" NAME="Sebastiano " AFFILIATION="Nello) Musumeci (UEN">
kirjallinen. - (IT) Arvoisa puhemies, hyvät parlamentin jäsenet, viimeisin vakava ja hyvin tuore esimerkki yleiseen kulutukseen suunnatuista tuoteväärennöksistä - Kiinassa valmistettu hammastahna, joka sisälsi pakkasnestettä ja jota myytiin yhteisön markkinoilla - nostaa jälleen esiin "monikansallisten väärennösten" torjunnan ongelman.
<P>
Tässä laajassa Aasian maassa, jossa hyväksytään täysin suojattomien työntekijöiden tosiasiallinen orjuus, valmistetaan suurin osa väärennetyistä tuotteista, kuten lääkkeistä, kosmetiikasta ja elintarvikkeista sekä leluista ja vaatteista, jotka sisältävät Euroopan unionissa ehdottomasti kiellettyjä syöpää aiheuttavia kemiallisia aineita.
<P>
Tämä on valitettavasti ilmiö, joka - vaikka se muutama vuosi sitten rajoittuikin kalliisiin huipputuotteisiin (ylellisiin voiteisiin, hajuvesiin, kelloihin ja laukkuihin) - on nyt laajentumassa entistä useampien käyttäjien ulottuvilla oleviin tuotteisiin, mikä aiheuttaa suuria riskejä kuluttajien terveydelle.
<P>
Poliittisten ja teollisten länsimaiden on nyt entistä tärkeämpää omaksua luja kanta voimakkaaseen, vauraaseen Kiinaan. Yhtäältä on lisättävä jäsenvaltioiden välistä koordinointia maahantuotujen tuotteiden tarkastusten yhteydessä, ja toisaalta meidän on saatava Kiinan hallitus vakuuttuneeksi siitä, että paikan päällä on tehtävä laajamittaisia, hyvin tiukkoja tarkastuksia, jotta yhteisön teollisuutta voidaan suojella epäoikeudenmukaiselta kilpailulta, joka johtuu osittain väärentämisestä ja luvattomasta valmistamisesta.
<SPEAKER ID="469" NAME="Tokia Saïfi " AFFILIATION="PPE-DE">
kirjallinen. - (FR) Kiina on suuri poliittinen ja kaupallinen haaste. On itse asiassa olennaisen tärkeää ajatella uudelleen EU:n ja Kiinan välisiä talous- ja kauppasuhteita, jotka perustuvat oikeudenmukaisen ja rehellisen kilpailun sääntöjen sekä Maailman kauppajärjestön (WTO) sääntöjen noudattamiseen. Kiinan on sitouduttava käytännössä maailmanlaajuiseen vastuuseen ja edistämään vastavuoroisuuteen perustuvien kauppasuhteiden luomista. Yhteisön markkinat ovat avoinna niille, jotka avaavat omat markkinansa, mutta ne suljetaan niiltä, jotka sulkevat omansa.
<P>
Meidän ei pidä alistua epäoikeudenmukaiseen kilpailuun eikä rahoituksellisen, sosiaalisen ja ekologisen polkumyynnin käytäntöihin. Ympäristönormien osalta EU:n on uuden sopimuksen yhteydessä tuomittava sellaisten tuotteiden tuonti yhteisön markkinoille, jotka eivät vastaa ympäristöön ja kasvien terveyteen liittyviä sääntöjä (jotka EU on puolestaan asettanut yhteisön tuottajille). Kiina on tärkeä osapuoli ja sen on tehtävä yhteistyötä ympäristönmuutokseen ja energia-alaan liittyvissä kysymyksissä, jotta lujitetaan kansainvälistä ympäristöasioiden hallintaa. On helppo ymmärtää, että sekä poliittisen että kaupallisen rintaman samanaikainen edistäminen on EU:n ja Kiinan välisen sopimuksen kannalta enemmän kuin ratkaiseva tekijä.
