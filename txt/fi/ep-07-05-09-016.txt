<CHAPTER ID="016">
Minuutin puheenvuorot (työjärjestyksen 144 artikla)
<SPEAKER ID="150" NAME="Puhemies">
Esityslistalla on seuraavana minuutin puheenvuorot.
<SPEAKER ID="151" NAME="György Schöpflin" AFFILIATION="PPE-DE">
(EN) Arvoisa puhemies, Viron ja Venäjän välisen kriisin kärjistyminen vaikuttaa meihin kaikkiin. Kyseessä on selvästi suuren valtion pieneen valtioon tarpeettomasti kohdistama painostus. EU suojelee pieniä valtioita juuri tällaiselta käytökseltä. Venäjä on syyttänyt Viroa johdonmukaisesti niin sanotusta "fasismista" ilman minkäänlaisia todisteita. Venäjä vetää koko antifasistisen ideologian lokaan ennen kaikkea siksi, että se itse toimii fasistisen valtion tavoin. Se häpäisee toiminnallaan niiden muiston, jotka todellakin taistelivat fasismia vastaan, ja etenkin niiden henkilöiden muiston, jotka menettivät henkensä niin tehdessään. Heihin lukeutuu myös miljoonia venäläisiä. Fasisminvastaisuus tarkoittaa demokratiaa ja kaikkien yhtäläistä kunnioittamista. Venäjä lietsoo fasismin henkeä kiistämällä tämän tosiseikan ja uhkaa tätä kautta koko Eurooppaa.
<SPEAKER ID="153" NAME="Proinsias De Rossa" AFFILIATION="PSE">
(EN) Arvoisa puhemies, haluaisin puhua vakavasta asiasta eli siitä, että EU:n varoja käytetään mielestäni väärin Irlannin arkeologisen perinnön tuhoamiseen. Vetoan komission jäseneen Dimasiin, jotta hän ottaisi välittömästi yhteyttä Irlannin ministeriin Rocheen varmistaakseen, ettei näillä varoilla, jotka on myönnetty N3-moottoritien rakentamiseen Meathin kreivikuntaan, edistetä vastikään löydetyn arkeologisesti tärkeän neoliittisen kauden kohteen eli niin kutsutun woodhengen tuhoamista. Kohde on erittäin tärkeä, ja se sijaitsee lähellä historiallista Tara Hilliä. Irlannin kansallismuseon johtaja on vaatinut täydellisten arkeologisten kaivausten tekemistä alueella, mutta ministeri Roche ei ole tähän mennessä ottanut asiantuntijoiden vaatimusta kuuleviin korviinsa, joten on olemassa todellinen vaara, että tämä ainutlaatuinen neoliittinen kohde tuhoutuu. Kun otetaan huomioon, että moottoritiehankkeelle on myönnetty EU:n rahoitusta, komission on puututtava asiaan varmistaakseen, että tämä merkittävä osa irlantilaista ja sitä kautta myös eurooppalaista perintöä tutkitaan asianmukaisesti arkeologisissa kaivauksissa. N3-moottoritien väylää on tarvittaessa siirrettävä tämän tavoitteen saavuttamiseksi.
<SPEAKER ID="154" NAME="Marco Pannella" AFFILIATION="ALDE">
(IT) Arvoisa puhemies, hyvät kollegat, joudumme pian todistamaan häpeällistä - toistan: häpeällistä - tapahtumaa EU:ssa. Siitä ovat pääasiallisessa vastuussa neuvosto ja toimettomaksi jäänyt komissio, jotka ovat rikkoneet meidän niille myöntämiä velvoittavia valtuuksia. Kun joulukuussa 1994 äänestettiin kuolemantuomiota koskevan maailmanlaajuisen kiellon käyttöönotosta, jäimme tappiolle ainoastaan kahdeksalla äänellä. Tämän jälkeen valtava enemmistö YK:ssa on jo 13 vuoden ajan ollut valmis äänestämään tämän sivistyneen maailman merkittävän periaatteen puolesta, mutta EU on koko tämän ajan estänyt asiasta äänestämisen.
<P>
Parlamentti on tällä istuntojaksolla todennut, että maanantaina 14. toukokuuta on tarkoitus pitää yleisten asioiden ja ulkosuhteiden neuvoston kokous, jossa pyritään jälleen kerran toimimaan vastoin neuvostolle myönnettyjä valtuuksia ja lykkäämään varmaa voittoa vielä yhdellä vuodella.
<P>
Arvoisa puhemies, voisitteko pyytää parlamentin puhemiestä ryhtymään pikaisesti toimiin tässä asiassa.
<SPEAKER ID="155" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, Puolan marjanviljelijät ovat kärsineet taas yhden takaiskun. Sen lisäksi, ettei sisämarkkinoita ole suojattu kunnolla liialliselta tuonnilta ja polkumyynniltä, halla on tuhonnut noin 90 prosenttia tämän vuoden sadosta. Vahinkojen arvioidaan olevan noin 1,5 miljardia euroa, josta Puolan hallitus ja vakuutusyhtiöt eivät selviä. Hedelmien ja erityisesti marjojen viljelystä saatava tuotto on huonontunut ennen kaikkea Puolan EU:hun liittymisen jälkeen, minkä vuoksi sen paremmin vakuutusyhtiöt kuin viljelijätkään eivät ole olleet halukkaita vakuuttamaan satoja. Viljelijöillä ei yksinkertaisesti ole siihen varaa. Tilanne edellyttää välitöntä EU:n tukea, sekä hätäapua että pitkäaikaista tukea tuleville vuosille. Muutoin Puolan viljelijät joutuvat konkurssiin, ja EU joutuu tuomaan marjansa kolmansista maista.
<SPEAKER ID="156" NAME="Gerard Batten" AFFILIATION="IND/DEM">
(EN) Arvoisa puhemies, Euroopan komissio on viisaasti hylännyt suunnitelmansa metrijärjestelmän pakollisesta käyttöönotosta Yhdistyneessä kuningaskunnassa. Se on ymmärtänyt, että mikään muu ei yhtä todennäköisesti lietsoisi kansalaisten parissa kapinamieltä EU:ta vastaan kuin nauloista, pinteista ja maileista luopuminen. Tämä oli voitto Yhdistyneelle kuningaskunnalle, mutta vain osasta taistelua. EU on vetäytynyt taktisesti ryhtyäkseen myöhemmin strategisempiin hyökkäyksiin. Käynnissä on vielä taistelu Yhdistyneen kuningaskunnan vapaudesta, ja lopullinen voitto eli Yhdistyneen kuningaskunnan irtautuminen EU:sta on vielä kaukana. Seuraava merkittävä yhteenotto koskee uudistettua Euroopan perustuslakisopimusta. Haluan tässä vaiheessa liittyä niihin, jotka vaativat postuumia kuninkaallista armahdusta metrijärjestelmän marttyyrille Steve Thoburnille, joka tuomittiin vuonna 2000 siitä katalasta rikoksesta, että hän myi banaaneja paunoittain ja unsseittain.
<SPEAKER ID="157" NAME="Hans-Peter Martin" AFFILIATION="NI">
(DE) Arvoisa puhemies, haluan ilmoittaa julkisesti vastuullisille tahoille siitä, kuinka pöyristyttävällä tavalla Euroopan parlamentin riippumattoman jäsenen työskentelyä on estetty. Martin Ehrenhauser, joka oli Itävallan liberaalin foorumin ykkösehdokas tuoreimmissa opiskelijavaaleissa, sai 20. huhtikuuta 2007 kirjeen, jossa todettiin, että hänelle tarjotaan sopimussuhteessa olevan toimihenkilön työsopimusta 15. toukokuuta 2007 alkaen Euroopan parlamentin sitoutumattomien ryhmässä. Ehrenhauser matkusti kirjeen johdosta tänne, mutta yhtäkkiä kirjeessä esitetty tarjous ei enää ollutkaan voimassa. Syynä oli korkealta tasolta eli uudelta pääsihteeriltä Harald Rømeriltä tullut poliittinen käsky.
<P>
Tätä ei voida hyväksyä. Käsky tuli kuin salama kirkkaalta taivaalta, ja tässä tapauksessa se vaikuttaa minun työskentelyyni. Tiedätte, että jokaisella parlamentin jäsenellä on oikeus työskennellä omalla äidinkielellään ainakin yhden parlamentin henkilöstöön kuuluvan jäsenen kanssa. Tämä oikeus on evätty ainoastaan minulta, sillä epätoivotun kriitikon työtä halutaan hankaloittaa. Samalla kuitenkin parlamentin suuret poliittiset ryhmät palkkaavat itselleen valtavan määrän omalle poliittiselle suuntaukselleen uskollista henkilöstöä. Kaiken kaikkiaan parlamentti työllistää tuhansia ihmisiä.
<P>
Vaadin puhemiehistöä ja asiasta vastaavia tahoja tutkimaan tapauksen. Tällainen toiminta vahingoittaa parlamentin mainetta, ja se heikentää myös uskoamme demokratiaan.
<SPEAKER ID="158" NAME="Jaroslav Zvěřina" AFFILIATION="PPE-DE">
(CS) Arvoisa puhemies, hyvät parlamentin jäsenet, nykyisellä postmodernilla aikakaudella avioliiton suosio heikkenee jatkuvasti etenkin nuorison keskuudessa, vaikka se onkin perheen perusta. Siksi on jäsenvaltioiden ja koko EU:n edun mukaista tukea avioliittoja. Kotimaani EU:hun liittymisen jälkeen olen usein kuullut valituksia siitä, että avioliiton solmimiseen muiden jäsenvaltioiden kansalaisten kanssa liittyy kaikenlaisia hankalia muodollisuuksia.
<P>
EU:n kansalaisten on vaikea ymmärtää, etteivät jäsenvaltiot ole sopineet keskenään virallisten asiakirjojen molemminpuolisesta tunnustamisesta. Avioliittoon haluavat naiset ja miehet joutuvat käymään läpi byrokraattisia muodollisuuksia useissa eri virastoissa ennen kuin heidät voidaan vihkiä, ja tämä vaatii aikaa ja vaivannäköä. Minunkin on Euroopan parlamentin jäsenenä vaikea ymmärtää, miksi yhden jäsenvaltion virastot kieltäytyvät tunnustamasta avioliittotodistuksia tai tavanomaisilla asiakirjoilla osoitettua kansalaisuutta. Nuorten mielestä vaadittujen asiakirjojen hankkiminen ja niiden laillisuuden todistaminen yhä uudelleen on erityisen piinallista. EU on kuitenkin erityisesti kunnostautunut juuri säännöstöjen yhdenmukaistamisessa. Kansalaiset todellakin ansaitsevat sen, että toteutetaan toimia näiden lakien yksinkertaistamiseksi.
<SPEAKER ID="159" NAME="Eugenijus Gentvilas" AFFILIATION="ALDE">
(LT) Venäjä toimii häpeällisellä tavalla Virossa, eikä se edes pyri peittelemään sitä. Venäläiset ovat aloittaneet taloussaarron erästä EU:n jäsenvaltiota vastaan. Venäjä on aiemmin käyttäytynyt hienovaraisemmin Latviaa, Liettuaa ja muitakin valtioita kohtaan, minkä vuoksi EU on ehkä sulkenut silmänsä useimmilta sen toimilta. Viron tapahtumien jälkeen kehotan teitä arvioimaan uudelleen EU:n suhteita Venäjään. Strateginen kumppanuus olisi korvattava periaatteellisella, kunniallisella ja käytännönläheisellä yhteistyöllä.
<P>
Mielestäni Samarassa 18. toukokuuta järjestettävää tapaamista on lykättävä. EU:n on ilmaistava Venäjälle selvästi, millä edellytyksillä tällaisia tapaamisia voidaan järjestää tulevaisuudessa. Javier Solanan on vierailtava Moskovassa ja ilmaistava selkeästi EU:n kanta. Meillä on riittävästi perusteita. Pelkään, että jotkut EU:n johtajat haluavat niin kovasti päästä samaan kuvaan demokratianvastaisen Putinin kanssa, että he unohtavat puolustaa EU:n demokratian arvoja.
<SPEAKER ID="160" NAME="Malcolm Harbour" AFFILIATION="PPE-DE">
(EN) Arvoisa puhemies, haluan aluksi kertoa teille - ja pyytää teitä välittämään viestin myös parlamentin puhemiehelle - kuinka suuresti arvostan sitä, että puhemies kutsui Nobelin palkintojen voittajat tänne parlamenttiin täksi iltapäiväksi. Oli erityisen hienoa kuulla arvostettujen tutkijoiden puhuvan parlamentille. Hyvät kollegat, käsiteltävänä on useita tieteeseen ja tekniikkaan liittyviä asioita, mutta vuoropuhelua tiede- ja teknologiayhteisön kanssa ei ole riittävästi. Haluan tänä iltana kiinnittää puheellani kaikkien kollegojeni huomion siihen, että parlamentin oma tieteen ja tekniikan arviointiyksikkö, jonka varapuheenjohtaja minulla on kunnia toimia ja jonka puheenjohtajan tehtävää hoitaa kollegani Busquin, järjestää kesäkuun Strasbourgin istuntoviikolla suurtapahtuman nimeltä STOA Experience. Tapahtumassa esitellään uusimpia tuloksia ja useat kuuluisat tutkijat saapuvat paikalle kertomaan parlamentin jäsenille meneillään olevista hankkeista. Toivon, että useat kollegat käyttävät mahdollisuuden hyväkseen parlamentin jäsenten ja EU:n tiede- ja tekniikkayhteisön johtavien tutkijoiden välisen vuoropuhelun tehostamiseksi.
<SPEAKER ID="161" NAME="Puhemies">
Hyvä jäsen Harbour, kiitos, että kiinnititte huomiomme tähän seikkaan.
<SPEAKER ID="162" NAME="John Attard-Montalto" AFFILIATION="PSE">
(EN) Arvoisa puhemies, haluan korostaa erästä seikkaa, joka ei ole yleisessä tiedossa EU:ssa. Kyse on siitä, että Tanskaa lukuun ottamatta autot ovat kaikkein kalleimpia kotimaassani, joka on EU:n pienin valtio. Tämä johtuu pääasiassa ylimääräisestä rekisteröintiverosta, joka on jossakin tapauksissa auton varsinaista arvoa korkeampi. Tämä tarkoittaa sitä, että maassa, jonka palkkataso on suhteessa sama kuin EU:n keskituloisissa maissa, ajoneuvot, olivatpa ne uusia tai käytettyjä, ovat kohtuuttoman kalliita. Tämä rasittaa kohtuuttomasti keski- ja pienituloisia perheitä, kun heidän on vaihdettava auto uuteen. Se vaikuttaa myös maailmanlaajuiseen ilmastonmuutokseen. Vaikka Malta on pieni maa, autonomistajien on hyvin hankala vaihtaa autoaan energiaa säästäviin autoihin, joiden päästöt ovat vähäisemmät.
<SPEAKER ID="163" NAME="Marian Harkin" AFFILIATION="ALDE">
(EN) Arvoisa puhemies, minulla on irlantilaisena parlamentin jäsenenä minuutin puheenvuoroni aikana ilo ylistää ja kiittää useiden muiden puhujien tavoin sitä, mitä Belfastissa eilen tapahtui. Sattui hyvin, että aiemmin tänään onnittelimme Betty Williamsia, Mairead Corrigania, David Trimbleä ja John Humea, jotka ovat kaikki Nobelin palkinnon voittajia, heidän osallistumisestaan Pohjois-Irlannin rauhanrakentamiseen. Betty Williams ja Mairead Corrigan toimivat yhteisöissään, ja juuri niissä todellinen rauhanrakentaminen tapahtuukin, ihmisten, perheiden, naapurien ja yhteisöjen välillä. Tarvitsemme kuitenkin myös poliittista johtajuutta prosessin eteenpäin viemiseksi, ja tänään kiitimme myös kahta poliittista päättäjää, David Trimbleä ja John Humea. Useat muutkin poliitikot ottivat riskejä rauhan saavuttamiseksi, ja myös he ansaitsevat suosionosoituksemme.
<P>
Nyt kun juhlistamme EU:n 50-vuotista taivalta, on erittäin sopivaa tunnustaa, että myös EU:lla on ollut merkittävä tehtävä Pohjois-Irlannin rauhanprosessissa, sillä se on antanut meille moraalista ja rahallista tukea. Kiitän EU:ta omasta puolestani ja irlantilaisten puolesta siitä, että se on uskonut meihin ja tukenut meitä matkallamme kohti rauhaa.
<SPEAKER ID="164" NAME="Antonio De Blasio" AFFILIATION="PPE-DE">
(HU) Itävallan alueella sijaitsevat tehtaat ovat kuuden viime vuoden ajan saastuttaneet jatkuvasti Rába-joen vesiä. Rába-joen ylittäessä Unkarin rajan se on jo täysin saastunut ja vaahtoaa. Eilen virastaan luopunut Unkarin ympäristönsuojeluministeri antoi Itävallan tehtaille aikaa 1. toukokuuta saakka saastuttamisen lopettamiseksi, mutta asiassa ei ole tähän mennessä vielä edetty. Toimitin henkilökohtaisesti kollegani kanssa Itävallan viranomaisille 1. huhtikuuta Euroopan kansanpuolueen ryhmään kuuluvien unkarilaisjäsenten vetoomuksen, jossa vaaditaan aluehallintoa ja liittovaltion hallintoa toteuttamaan tarvittavat toimet. Emme ole vielä saaneet vastausta vetoomukseemme.
<P>
Tehtaille vuosia sitten toimiluvat myöntänyt itävaltalais-unkarilainen vesikomissio pitää parhaillaan vuosikokoustaan. Vesikomissio muodostuu Itävallan ja Unkarin hallitusten edustajista, ja vesioikeuksia koskevien lupien peruuttaminen kuuluu myös heidän valtuuksiinsa. Tämä haitallinen rajat ylittävä ympäristön saastuttaminen on lopetettava hinnalla millä hyvänsä. Siksi vetoan itävaltalais-unkarilaiseen vesikomissioon ja sitä kautta epäsuorasti kyseisten kahden jäsenvaltion hallituksiin, jotta ne peruuttaisivat välittömästi näiden jokea saastuttavien tehtaiden vesioikeuksia koskevat luvat, ja tähän pyydän apua parlamentilta.
<SPEAKER ID="165" NAME="Marios Matsakis" AFFILIATION="ALDE">
(EN) Arvoisa puhemies, nyt kun juhlistamme eurooppalaisten arvojen ja perusperiaatteiden 50-vuotispäivää, eräässä ehdokasvaltiossa demokratia on henkihieverissä. Turkin valittu hallitus on joutunut maan suurimman vihollisen, Turkin armeijan kenraalien, avointen uhkausten kohteeksi. Sen sijaan, että Turkin armeija puolustaisi demokratiaa, se on ryhtynyt hyökkäykseen sen tuhoamiseksi. Olipa Turkin EU-jäsenyyttä koskeva henkilökohtainen kantamme mikä tahansa, on oman etumme ja myös Turkin kansan edun mukaista, että Turkki jatkaa uudistusprosessiaan. Meidän velvollisuutemme on tukea Turkin poliittisia voimia, joita tällä hetkellä edustaa Erdoganin hallitus, taistelussa asevoimien komentajan Büyükanitin johtamia taantumuksellisia joukkoja vastaan. Kehotan parlamentin puhemiestä antamaan mahdollisimman pian julkilausuman, jossa ilmaistaan järkkymätön tuki Turkin hallitukselle ja tyrmistys siitä, että armeija puuttuu maan politiikkaan.
<P>
Euroopan parlamentin viesti Turkin armeijan kenraaleille on yksiselitteinen: "Pysykää kasarmeillanne ja lakatkaa vastustamasta demokratiaa."
<SPEAKER ID="166" NAME="Milan Gaľa" AFFILIATION="PPE-DE">
(SK) Olen seurannut Kuuban poliittisten vankien tilannetta jo jonkin aikaa. Oli ilo kuulla, että useat oppositioryhmät ovat äskettäin esittäneet yhteisen julkilausuman, jossa ne sitoutuvat toteuttamaan yhteisiä toimia, jotta saari voi rauhanomaisesti siirtyä demokratiaan.
<P>
Julkilausuman ovat allekirjoittaneet kuuluisat toisinajattelijat, kuten kristillisdemokraattisen vapautusliikkeen Oswaldo Payá, Kuuban ihmisoikeuksien ja kansallisen sovittelun komitean Elizardo Sanchez sekä kansalaisyhteiskuntaa tukevan kokouksen Martha Beatriz Roque ja René Gómez Manzano. Asiakirjan allekirjoittivat myös poliittisten vankien vaimojen perustaman järjestön Damas de Blancon jäsenet.
<P>
Kansalaisten tarvitsemien muutosten jatkaminen edellyttää yhtenäistä rauhanomaista oppositiota. Emme saa unohtaa, että joistakin poliittisista ja filosofisista mielipide-eroistaan huolimatta näillä ryhmillä on samat tavoitteet, joita ovat ihmisoikeuksien kunnioittaminen, sovittelu, poliittisten vankien vapauttaminen, väkivallattomuus ja yhteistyö.
<SPEAKER ID="167" NAME="Zita Pleštinská" AFFILIATION="PPE-DE">
(SK) Puheenvuoroni tarkoituksena on varoittaa eurooppalaisia kuluttajia, jotka käyttävät kiinalaisia tekstiilituotteita. Niistä useat värjätään valitettavasti atsoväriaineilla, jotka eivät ole atsoväriaineita koskevassa direktiivissä 2002/61/EY säädettyjen normien mukaisia.
<P>
Ihmisten käyttäessä näitä tekstiilituotteita atsoväriaineet kulkeutuvat ihon läpi kehoon kuten hiljaiset tappajat ja aiheuttavat syöpää. Slovakian Svitissä toimivan laitoksen auktorisoiduissa laboratorioissa tutkittiin vasta toukokuussa 2006 yhteensä 90 lastenvaatteen otos, joka oli poimittu sattumanvaraisesti Slovakian markkinoilta ja josta suurin osa oli tuotu Kiinasta. Tutkimuksissa havaittiin, että joka 15. tuote oli vaarallinen.
<P>
Voidaan perustellusti olettaa, että muiden EU:n jäsenvaltioiden markkinoilta löytyy suuria määriä täysin samanlaisia tekstiilituotteita. Ne ovat erittäin vaarallisia, joten kehotan komissiota toteuttamaan tehokkaita toimia lyhentääkseen mahdollisimman paljon viivettä otosten tutkimisen ja Rapex-järjestelmän kautta lähetettävän varoituksen välillä. Nyt viive on vähintään 3,5 kuukautta, ja tässä ajassa vaarallinen tuote ehditään jo myydä loppuun, eikä sitä löydy enää markkinoilta. Mielestäni tämä on erittäin huolestuttavaa, ja meidän on todellakin ryhdyttävä toimiin.
<SPEAKER ID="168" NAME="Czesław Adam Siekierski" AFFILIATION="PPE-DE">
(PL) Arvoisa puhemies, sanonnan mukaan hädässä ystävä tunnetaan. Tällä hetkellä Puolan marjanviljelijät ovat hädässä viime viikkoina Puolaa koetelleen hallan vuoksi. Pian nämä tilat ja viljelijät perheineen ajautuvat köyhyyteen. Puolan viljelijät toivovat saavansa tukea EU:lta ja odottavat, että joku ojentaisi auttavan kätensä. Näin pitäisikin tapahtua, sillä solidaarisuus, yhteiselo ja toisen auttaminen hädässä tarkoittaa juuri tätä. Tänään parlamentissa läsnä oleva Lech Wałęsa voisi kertoa teille tästä paljon lisää. EU:n tuki parantaisi ilmapiiriä ja lisäisi kansalaistemme arvostusta EU:ta kohtaan. Parlamentissa ja muissa yhteisön toimielimissä on kehitettävä EU:n tason välineitä sellaisten maiden, alueiden ja toimialojen auttamiseksi, jotka ovat joutuneet luonnonkatastrofien uhreiksi.
<SPEAKER ID="169" NAME="Puhemies">
Keskustelu on päättynyt.
