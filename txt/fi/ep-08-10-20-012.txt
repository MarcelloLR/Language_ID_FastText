<CHAPTER ID="012">
Minuutin puheenvuorot poliittisesti tärkeistä asioista
<SPEAKER ID="026" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="027" NAME="Petya Stavreva" AFFILIATION="PPE-DE">
- (BG) Arvoisa puhemies, hyvät kollegat, suurimpia Bulgariaan kohdistuvia haasteita on yhteisön varojen käytön avoimuus. Tapaan, jolla kotimaassani on toteutettu liittymistä edeltäviin ohjelmiin kuuluvia toimia, liittyy vakavia puutteita, mikä on johtanut siihen, että satoja tuhansia euroja on jäädytetty Phare-, Ispa- ja Sapard-ohjelmien kehyksessä. Nämä jäädytetyt varat ovat Euroopan komissiolta vakava merkki, jonka Bulgarian hallituksen on ymmärrettävä oikein, ja sen on toteutettava lupaamansa kiireelliset toimet.
<P>
Yhteisön kumppanivaltioiden tavoin kaikkien Bulgarian kansalaisten on pyrittävä päättäväisemmin torjumaan lahjontaa ja järjestäytynyttä rikollisuutta sekä valvomaan luotettavasti ja tehokkaasti tapaa, jolla yhteisön varoja käytetään. Meillä ei ole varaa varaslähtöihin toimiessamme yhteisön rakennerahastojen varojen turvin, koska se olisi kohtalokasta Bulgarian talouden kehityksen, maatalouden, infrastruktuurin, pienten ja keskisuurten yritysten sekä viime kädessä bulgarialaisten elintason olennaisen tärkeän nousun kannalta. Tavalliset kansalaiset joutuvat valitettavasti maan johtajien sijaan kärsimään virheistä ja puutteista, jotka liittyvät kotimaamme tapaan käyttää yhteisön varoja.
<P>
Liityttyämme Euroopan yhteisöön saimme tilaisuuden toimia yhteisön varojen turvin, mutta se edellyttää yhteisön sääntöjen noudattamista. Se on myös kansallisen edun mukaista. Tästä syystä meidän ei pidä uskotella itsellemme, että voimme korjata virheemme uudistamatta järjestelmää.
<SPEAKER ID="028" NAME="Iliana Malinova Iotova" AFFILIATION="PSE">
(BG) Hyvät parlamentin jäsenet, maailma on joutunut rahoituskriisiin, jonka laajuutta ja seurauksia kukaan ei ole vielä onnistunut tarkasti ennustamaan. Sitä on jopa verrattu Yhdysvaltain 1920-luvun suureen lamaan. Tällä hetkellä on olennaisen tärkeää toimia yhteistyössä selvitäksemme kriisistä. Kriisitilanne ja vuosi aikaa vaaleihin - olemme todella joutuneet koetukselle. Joko ihmiset tulevat vakuuttuneiksi Euroopan yhdentymisen merkityksestä, tai sitten tilanne kääntyy päinvastaiseksi ja heidän epäilevä asenteensa vahvistuu. Tällä hetkellä tarvitsemme allekirjoitettua Lissabonin sopimusta enemmän kuin mitään muuta.
<P>
Tähänastinen yhteistyömme tuottaa jo ensimmäisiä myönteisiä tuloksia. Näitä toimia on jatkettava vähintään kolmessa suunnassa, koska vaikka pankkialan vakauttaminen on ensisijaisen tärkeää, se ei itsessään riitä. Tyydymme nyt hoitamaan pelkkiä oireita puuttumatta syihin. Yhteisön tulevalla lainsäädännöllä on lujitettava järjestelmiä, joilla rahoitusmarkkinoita valvotaan ja säädellään. Tarvitsemme laaja-alaista konkreettisten toimenpiteiden pakettia, jolla lievennetään kriisin vaikutusta talouteen, valmistusteollisuuteen ja erityisesti sosiaalialaan.
<P>
Totean viimeisenä muttei vähäisimpänä seikkana, että tarvitsemme erillistä, erityistä toimenpideohjelmaa uusia jäsenvaltioita varten, joiden on vielä saavutettava yhteisön rahoitusmarkkinoiden kehitystaso mutta joita uhkaavat kriisin välilliset seuraukset: investointien hiipuminen, luottokustannusten nouseminen ja viennin vähentyminen.
<SPEAKER ID="029" NAME="Alexander Alvaro" AFFILIATION="ALDE">
(DE) Arvoisa puhemies, saamme kuulla niin ennen parlamenttivaaleja kuin niiden jälkeenkin tavanomaisen valitettavan toteamuksen, jonka mukaan yhteisö on etääntynyt liiaksi kansalaisistaan. Ihmettelen, mitä Euroopan parlamentti tekee asialle.
<P>
Laadimme jokin aika sitten erään kollegani kanssa Internet-vetoomuksen, jota käsitellään valiokunnassa aivan kuin muitakin vetoomuksia. Noin 1,5 miljoonaa ihmistä on allekirjoittanut verkkovetoomuksen - luku, joka vastaa suurin piirtein Viron asukaslukua. Vetoomusvaliokunnan puheenjohtajan Libickin painostuksesta asia annettiin puheenjohtajakokouksen käsiteltäväksi; tällöin pyydettiin lupaa keskustella parlamentissa siitä, miten verkkovetoomuksia on periaatteessa tarkoitus käsitellä. Sen, että kyseinen vetoomus koskee parlamentin toimipaikkaa, pitäisi olla merkityksetöntä, koska mehän keskustelemme usein kiistanalaisista asioista. Olen myös tietoinen siitä, että kaikki eivät ole samaa mieltä kanssani. Tällaisen keskustelun kieltäminen ja valitukset, joiden mukaan yhteisö on etääntynyt kansalaisistaan, ovat ristiriidassa keskenään.
<P>
Kehotan puheenjohtajakokousta tekemään jotakin asialle ja ehkä jopa pitämään sen mielessä, kun yhteisön etääntymisestä kansalaisistaan valitetaan jälleen kerran.
<SPEAKER ID="030" NAME="Hanna Foltyn-Kubicka" AFFILIATION="UEN">
(PL) Arvoisa puhemies, yhteisön ja koko maailman talouteen vaikuttava talouskriisi saattaa palauttaa yli-innokkaat yksilöt järkiinsä. Kriisi on jälleen yksi syy olla rakentamatta pohjoista kaasuputkea. Luotan siihen, että taloudellisten tietojen avulla saadaan vihdoin vakuutettua ne, joiden kantaa eivät horjuta geopoliittiset perusteet - eli se, ettei ole järkevää laskea kaikkea yhden ainoan energiantuottajan varaan - unionin jäsenvaltioiden sisäisen solidaarisuuden tarve tai Itämeren ekosysteemille aiheutuva todellinen uhka.
<P>
On laajalti tunnettua, että merenpohjassa kulkevan putken rakentaminen ja käyttäminen on huomattavan paljon kalliimpi vaihtoehto kuin maalla kulkevaa putkea koskeva ehdotus. Gazprom-yhtiö ei ole ottanut huomioon vaihtoehtoista reittiä, joka kulkee Natoon tai unioniin kuuluvien poliittisesti ja taloudellisesti vakaiden valtioiden kautta. On syytä epäillä, että sijoittajilla on vähintäänkin epäilyttäviä aikeita. Moskovan pörssi on kokenut erityisen kovia maailman pörssikaupan romahdettua. Näillä ongelmilla saattaa vielä olla enemmän seurauksia kuin kaikilla terveen järjen mukaisilla perusteilla, kuten Euroopan parlamentin lausunnolla, jossa kehotetaan vakavasti harkitsemaan maalla kulkevaa putkea koskevaa vaihtoehtoa. Puolalaisen sanonnan mukaan "jokaisella pilvellä on hopeareunus", mutta tämä pilvi on todella synkkä.
<SPEAKER ID="031" NAME="Tunne Kelam" AFFILIATION="PPE-DE">
(EN) Arvoisa puhemies, Amnesty International -järjestö raportoi viime viikolla venäläisen asianajajan ja ihmisoikeuksien puolustajan Karina Moskalenkon murhayrityksestä. Hänen autostaan löytyi pieniä elohopeapalloja. Karina Moskalenko on voittanut kolmisenkymmentä tapausta, joita Venäjän kansalaiset ovat nostaneet Venäjän valtiota vastaan ja joita on käsitelty Strasbourgin ihmisoikeustuomioistuimessa. Myös murhayritys tapahtui täällä Strasbourgissa. Hänen oli tarkoitus seuraavana päivänä edustaa murhatun Anna Politkovskajan perhettä Moskovassa pidettävässä tuomioistuinkäsittelyssä. Nyt näyttää siltä, että riippumattomiin toimittajiin kohdistuneen Venäjällä tapahtuneen murha-aallon jälkeen on tullut riippumattomien asianajajien vuoro. Meidän on siis kiireellisesti osoitettava solidaarisuuttamme mahdollisimman voimakkaasti puolustaaksemme ihmisiä, jotka puolustavat niitä, jotka eivät voi puolustaa itseään.
<SPEAKER ID="032" NAME="Ioan Mircea Paşcu" AFFILIATION="PSE">
(EN) Arvoisa puhemies, kaikenlaiset institutionaaliset rakenteet, kuten EU, joutuvat todelliselle koetukselle kriisiaikana, jollaiseen olemme nyt joutuneet. Niin sanottujen uusien jäsenvaltioiden yhdentymistä ei ole saatettu päätökseen, kaikki jäsenvaltiot eivät ole ratifioineet Lissabonin sopimusta ja olemme entistä riippuvaisempia energiantuonnista.
<P>
Välttämättömien yhteisten toimien alullepano on valitettavasti usein hidasta ja vaikeaa, koska jäsenvaltiot suosivat yksilöllistä lähestymistapaa. Jos jälkimmäinen lähestymistapa asetetaan etusijalle, unionimme on suuressa vaarassa, riippumatta moraalisesta näkökulmasta, jonka mukaan ne, jotka ovat hyötyneet unionista eniten, ovat velvollisia huolehtimaan sen lujittumisesta eikä heikentymisestä. Sama pätee Natoonkin. Tarvitsemme nyt entistä enemmän yhteisiä analyyseja, yhteisiä näkemyksiä ja yhteisiä toimia ottaen huomioon kasvavat haasteet, jotka meihin kohdistuvat.
<P>
Toimikaamme näin, jotta meitä ei syytetä siitä, että olemme heittäneet hukkaan tilaisuuden tehdä menestyksellistä yhteistyötä maanosassa, jossa sodat ovat tehneet tuhojaan aivan liian kauan.
<SPEAKER ID="033" NAME="Fiona Hall" AFFILIATION="ALDE">
(EN) Arvoisa puhemies, ottaen huomioon, että energiatehokkuuden parantaminen on tehokkain tapa vähentää hiilidioksidipäästöjä ja että julkisen sektorin on vuonna 2006 annetun direktiivin nojalla toimittava tässä asiassa esimerkkinä, olen pettynyt siihen, ettei energiatehokkuutta parantavia toimia ole toteutettu Strasbourgin parlamenttirakennuksen laajojen korjaustöiden yhteydessä. Haluaisin tietää, missä rakennuksen energiatehokkuustodistus on nähtävillä.
<P>
Lisäksi on täysin epäjohdonmukaista, että viranomaiset ovat sallineet sen, että parlamentin jäsenet voivat kirjoittaa nimensä parlamentin käytävätiloissa sijaitsevaan luonnollisen kokoiseen härkäpatsaaseen ilmaistakseen kannatuksensa härkätaistelujen vastaiselle kirjalliselle lausumalle, vaikka he eivät saa allekirjoittaa julistetta, jossa tuetaan kirjallista lausumaa Euroopan parlamentin täysistuntojen järjestämisestä yhdessä paikassa. Se olisi paras tapa vähentää energiankäyttöämme ja säästää 200 miljoonaa euroa vuosittain.
<SPEAKER ID="034" NAME="Seán Ó Neachtain" AFFILIATION="UEN">
(GA) Arvoisa puhemies, Euroopan komission olisi tarkistettava luontotyyppidirektiivin täytäntöönpanoa Euroopan unionissa. Direktiivin täytäntöönpano on mielestäni liian tiukkaa, ja nyt tarvitaan joustavampaa lähestymistapaa.
<P>
Direktiivin täytäntöönpanolla vaikeutetaan laajojen infrastruktuuria koskevien rakennustöiden toteuttamista Länsi-Irlannissa, mikä on vaikuttanut myös Galwayn kaupungin ulompaan ohitustiehen. Ohitustie on rakennettava kiireellisesti, ja Galwayn kaupunki ja sen asukkaat joutuvat kärsimään, jos rakentamista ei voida jatkaa.
<P>
Direktiivin tarkoituksena ei ollut vaikeuttaa laajojen julkisten töiden toteuttamista. Komission jäsenen Dimasin on nyt toimittava ja tarkistettava direktiiviä sen varmistamiseksi, että se ei haittaa tärkeitä toimia, jotka voivat kohentaa alueen taloutta.
<SPEAKER ID="035" NAME="Brigitte Fouré" AFFILIATION="PPE-DE">
(FR) Arvoisa puhemies, maailmassa on ollut meneillään vakava taloudellinen kriisi useiden viikkojen ajan. Sen on usein sanottu johtuvan hillitsemättömän kapitalismin ylilyönneistä, hyödyn tavoittelusta, joka ei perustu mihinkään konkreettiseen seikkaan, ja rahoitusjärjestelmän sääntelemättä jättämisestä. Analyysi osuu tietenkin aivan oikeaan! On kuitenkin korostettu vähemmän sitä, millaiseen myllerrykseen valuuttamme olisi joutunut ilman Euroopan unionin talous- ja rahapolitiikkaa. Kuten on huomautettu, euro on selvinnyt kriisistä paremmin kuin markka, frangi tai liira olisivat selvinneet. On myös päivänselvää, että päätökset, jotka euroryhmä teki kahdeksan päivää sitten Euroopan unionin neuvoston puheenjohtajan aloitteesta, ovat vaikuttaneet välittömästi rahoitusmarkkinoihin. On tietenkin toteutettava toimia, jotta estetään taloudellisten kriisien syntyminen tulevaisuudessa. Jos toimien halutaan olevan tehokkaita, ne on toteutettava yhteisössä. Kriisi osoittaa, että Euroopan unioni on vahva, kun se puhuu yhdellä äänellä. Se osoittaa - mikäli sen osoittaminen on tarpeen - että Lissabonin sopimuksen mukaisia institutionaalisia uudistuksia tarvitaan entistä enemmän. Tästä syystä tarvitsemme enemmän ja parempaa yhteisöä.
<SPEAKER ID="036" NAME="Antonio Masip Hidalgo" AFFILIATION="PSE">
(ES) Euroopan jalkapalloliitto UEFA kohtelee kaltoin Atlético Madridia, sen kannattajia ja jopa Espanjan poliisia. Ongelma on kuitenkin laajempi, koska tällaisten federatiivisten elimien tapana on tiukentaa seuraamuksia, kun ihmiset turvautuvat tavallisiin tuomioistuimiin.
<P>
Tämä keskiaikainen käsitys, jonka mukaan samat määräykset eivät koske kaikkia, on lainsäädäntömme ja yhteisön toimielimien periaatteiden vastainen. Asiaan on siis reagoitava. Meidän on joka tapauksessa reagoitava asiaan, koska nämä mielivaltaiset keskiaikaiset tyrannit on saatava noudattamaan yhteisön lainsäädäntöä ja tavanomaisia menettelyihin liittyviä takeita.
<SPEAKER ID="037" NAME="Magor Imre Csibi" AFFILIATION="ALDE">
(RO) Euroopan komission viime viikolla tekemän laitonta metsänhakkuuta koskevan lainsäädäntöehdotuksen olisi pitänyt olla riemuvoitto kaikille niille, jotka ovat vuosien mittaan kampanjoineet aktiivisesti laittomia raivauksia vastaan. Komissio päätyi kuitenkin minimalistiseen, jopa idealistiseen ratkaisuun hyvin todenmukaisen ongelman ratkaisemiseksi.
<P>
Puutavaran lainmukaisuuden sertifioimiseksi ei ole laadittu normeja. Tavarantoimittajia ei velvoiteta todistamaan tuotteiden lainmukaisuutta. Myöskään puutavaran hallussapitoa ja myyntiä ei pidetä suoranaisena rikoksena. Euroopan unioni vain kannustaa nykyisiä lainvastaisia käytäntöjä sallimalla sen, että kuka tahansa voi luoda normeja, eikä toimintaa valvota riippumattomin julkisin järjestelmin. On häpeällistä, että onnittelemme itseämme hyvästä työstä, kun itse asiassa Euroopan unionin markkinoilta peräisin olevan puutavaran lainmukaisuutta valvotaan erittäin huolimattomasti.
<P>
Euroopan parlamentin on pyrittävä määrätietoisemmin lopettamaan valvomattomat raivaustoimet. Niinpä vetoan kollegoihin kaikissa poliittisissa ryhmissä, jotta tekisimme yhteistyötä parantaaksemme merkittävästi komission ehdotusta. Vain hyväksymällä selkeän ja tehokkaan säädöksen voimme tehdä selväksi tavarantoimittajille, että emme salli laitonta puutavarakauppaa EU:ssa.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Arvoisa puhemies, entisen Jugoslavian tasavallan Makedonian pääministeri Gruevski yritti viime viikolla tehdä suuren numeron asiasta, jonka hän toi myös Brysseliin käsiteltäväksi. Tilanne oli kaikessa yksinkertaisuudessaan se, että neljä entisen Jugoslavian tasavallan Makedonian toimittajaa, joiden tarkoituksena oli haastatella pientä ihmisryhmää selvittääkseen heidän näkemyksensä alueella järjestetystä sotaharjoituksesta, vietiin poliisiasemalle heidän henkilöllisyytensä selvittämiseksi, koska heillä ei ollut henkilöllisyyspapereita mukanaan. He joutuivat olemaan poliisiasemalla vain 20 minuuttia. Pääministeri Gruevskin toimintaa on mielestäni täysin mahdoton hyväksyä.
<P>
Haluan myös tuomita pääministeri Gruevskin toimet hänen estäessään Kreikan armeijan yksikköjä, jotka kuuluivat Nato-joukkoihin ja jotka olivat menossa Kosovoon, kulkemasta Skopjen kautta muutama päivä sitten. Hän haluaa kuitenkin samanaikaisesti liittyä Natoon.
<SPEAKER ID="039" NAME="Evgeni Kirilov" AFFILIATION="PSE">
(EN) Arvoisa puhemies, vierailin viime viikolla Euroopan parlamentin valtuuskunnan mukana Azerbaidžanissa; tehtävänämme oli tarkkailla presidentinvaaleja, jotka noudattivat suurelta osin demokraattisia normeja. Tapasimme joitakin parlamentin jäseniä ja korkea-arvoisia virkamiehiä, kuten ulkoasiainministerin. Joudun toteamaan, että alun perin tuntemani pelko siitä, ettei Nabucco-hankkeen edistämiseksi ole tehty käytännössä mitään, syventyi. Azerbaidžan ei ole edes tietoinen hankkeen kehyksestä.
<P>
Euroopan komissio ei ole toistaiseksi tehnyt mitään muuta kuin allekirjoittanut yleissopimuksen energia-alalla tehtävästä yhteistyöstä. Mielestäni on naurettavaa, että komission jäsenet puhuvat kaiken aikaa ylevin sanakääntein siitä, miten tärkeä hanke on koko Euroopan kannalta ja jättävät samalla ehdoista neuvottelemisen yksittäisten EU-valtioiden tehtäväksi. Kotimaassani Bulgariassa sanotaan usein: ei savua ilman tulta. Tässä tapauksessa on liian paljon savua eikä tulta ollenkaan, ja tiedämme kaikki, että kilpailu on erittäin kovaa. Jos komissio ei aktivoidu riittävän nopeasti, koko hanke katoaa savuna ilmaan.
<SPEAKER ID="040" NAME="Eoin Ryan" AFFILIATION="UEN">
(EN) Arvoisa puhemies, pidämme uskoakseni kaikki tärkeänä, että rahoitusmarkkinoilla palataan jonkinlaiseen normaalitilaan. Kriisiin ei valitettavasti ollut vain yhtä ainoaa syytä, ja on muitakin aloja, joita on tarkasteltava. Yksi niistä on luottokortteihin liittyvä ala kokonaisuudessaan.
<P>
Tapa, jolla luottokortteja käytetään, on osoittautunut kestämättömäksi niin yksilötasolla kuin laajemminkin. Televisio-ohjelmissa, sanomalehdissä ja aikakauslehdissä on viime vuosina korostettu riskejä, jotka liittyvät siihen, että sellaiset ihmiset, joilla on vaikeuksia maksaa yhden luottokortin velkoja, omistavat useita luottokortteja. Yksittäiset ihmiset ovat tietenkin velvollisia toimimaan vastuuntuntoisesti tältä osin, mutta myös rahoituslaitoksien ja enenevässä määrin jälleenmyyjien on kannettava vastuunsa tällaisten korttien mainostamiseen ja myöntämiseen liittyen.
<P>
Kansalaisten edustajina tehtävänämme on varmistaa, että heille annetaan asianmukaista tiedotusta. Voimme vakauttaa markkinoita ja yrittää parantaa maksuvalmiutta, mutta jollemme puutu vastuuttoman luottokorttien käytön ongelmaan kansallisesti ja kansainvälisesti, mutta myös kaikilla talousjärjestelmän tasoilla, mahdollinen toipuminen saattaa olla rajallista ja kestämätöntä. Toisin sanoen arvopaperistetut luottokorttimarkkinat ovat suunnilleen yhtä laajat kuin subprime-asuntoluottojen markkinat.
<SPEAKER ID="041" NAME="Lívia Járóka" AFFILIATION="PPE-DE">
(EN) Arvoisa puhemies, tuhannet isoäidit, äidit ja tyttäret sairastuvat vuosittain rintasyöpään. Eurooppalaiset ovat erityisen alttiita rintasyövälle, joka on eurooppalaisnaisten yleisin syöpäsairaus; vuosittain paljastuu noin 430 000 uutta tapausta.
<P>
Tätä kauheaa sairautta torjuttaessa on ensinnäkin lisättävä tietoisuutta. Tässä kuussa eurooppalaisten on keskityttävä syövän havaitsemiseen varhaisessa vaiheessa ensisijaisena ehkäisykeinona. Syövän havaitseminen varhaisessa vaiheessa on erittäin keskeinen seikka, koska esimerkiksi Yhdysvalloissa 41 prosenttia syöpätapauksista havaitaan hyvin varhaisessa vaiheessa, kun Euroopassa vastaava luku on 29-30 prosenttia.
<P>
Yksi kymmenestä naisesta EU:ssa sairastuu kuitenkin rintasyöpään ennen 80. ikävuottaan, ja uusia rintasyöpätapauksia paljastuu 2,5 minuutin välein. Rintasyöpään liittyvä karu tosiasia on, että sairauteen kuolee yksi nainen 7,5 minuutin välein. Euroopassa rintasyöpään kuoli 132 000 naista vuonna 2006. Kaikilla päätöksenteon tasoilla on nyt lokakuussa toteutettava toimia rintasyöpää koskevan tietoisuuden lisäämiseksi, sairauden ehkäisemiseksi ja havaitsemiseksi varhaisessa vaiheessa.
<SPEAKER ID="042" NAME="Richard Corbett" AFFILIATION="PSE">
(EN) Arvoisa puhemies, erityisesti talouskriisin aikana jäsenvaltioiden yleisen mielipiteen on mahdoton ymmärtää, miksi käytämme vuosittain lähes 200 miljoonaa euroa siirtyäksemme tänne Strasbourgiin - varsinkin, kun olemme juuri onnistuneesti järjestäneet kaikki istuntomme Brysselissä neljännesvuoden ajan.
<P>
Lisäksi syy sysätään hyvin usein parlamentin niskoille, vaikka jäsenvaltioilla eli kansallisilla hallituksilla on tietysti valta oikaista tilanne.
<P>
Koska puheenjohtajavaltion edustaja on läsnä, kehotan hallituksia tarkastelemaan asiaa uudelleen, ja koska tiedämme kaikki, että ratkaisun on oltava Ranskan ja Strasbourgin kannalta hyväksyttävä, ehdotan, että vastineeksi siitä, että parlamentin istunnot siirretään Brysseliin, kenties Eurooppa-neuvosto voisi kokoontua Strasbourgissa? Siinä olisi tiettyä institutionaalista johdonmukaisuutta. Komission, parlamentin ja tavallisen ministerineuvoston, jotka ovat päivittäin vuorovaikutuksessa, olisi pysyttävä samassa kaupungissa eli Brysselissä. Eurooppa-neuvostolla, joka on strateginen elin, olisi oltava tietty etäisyys päivittäiseen toimintaan. Eurooppa-neuvosto voisi kokoontua Strasbourgissa, mikä tuottaisi kaupungille yhtä suurta arvovaltaa kuin Euroopan parlamentin istunnotkin.
<SPEAKER ID="043" NAME="Philip Bradbourn" AFFILIATION="PPE-DE">
(EN) Arvoisa puhemies, vuosien aikana on käynyt entistä selvemmäksi, että EU:n veronmaksajat ovat lopen kyllästyneitä maksamaan vuosittain 200 miljoonaa euroa, jotta voimme työskennellä Strasbourgissa neljänä päivänä kuukaudesta. Tämän paikasta toiseen siirtymisen ympäristövaikutus vastaa kuulemani mukaan 13 000:a Atlantin ylitystä jumbojetillä - aikana, jolloin parlamentti yrittää pakottaa yhteisön yritykset noudattamaan ankaraa ympäristölainsäädäntöä. "Tehkää kuten minä sanon, älkää niin kuin minä teen" on tässä selvästi mottona.
<P>
Elo- ja syyskuun tapahtumat ovat osoittaneet, ettei ole tarpeen matkustaa tänne ja että Brysselissä sijaitseva parlamentin rakennus sopii erittäin hyvin virallisten istuntojen järjestämiseen; EU:n kansalaiset olisivat myös paljon tyytyväisempiä, jos emme enää jatkaisi tätä kuukausittaista siirtymistä paikasta toiseen. Mielestäni on järjetöntä, että parlamentti ei ole vieläkään ratkaissut asiaa ja että se on näin pitkään painostanut neuvostoa tekemään lopun tästä lentävästä sirkuksesta.
<SPEAKER ID="044" NAME="Puhemies">
(EN) Kiitoksia - aina voidaan esittää uusia näkökulmia.
<SPEAKER ID="045" NAME="Glyn Ford" AFFILIATION="PSE">
(EN) Arvoisa puhemies, lienette tyytyväinen kuullessanne, etten aio puhua Strasbourgista tai edes siitä, että näkönne on heikentymässä, koska noin puolet jäsenistä, joita olette kehottanut käyttämään puheenvuoron, ei näytä olevan läsnä.
<P>
Haluan sen sijaan puhua Penhallow'n tulipalosta, jonka olen jo maininnut parlamentissa ja joka tapahtui vaalipiirissäni 17. ja 18. elokuuta 2008. Hiljattain julkaistun uutiskirjeen mukaan palo-ovet eivät olleet vaatimusten mukaisia, sprinklerisammuttimet olisivat estäneet hotellin palamisen ja kyse oli itse asiassa tuhopoltosta. Myönnettäköön, että tämä on kokemattoman palopäällikön pohdintaa, mutta ongelmana on, etteivät sen enempää palokunta kuin poliisi ole julkaisseet virallista raporttia.
<P>
Koska komission jäsen Kuneva tarkastelee parhaillaan ehdotuksia hotellien turvallisuuden parantamiseksi tulipalojen yhteydessä, pyydän häntä vaatimaan, että Yhdistyneen kuningaskunnan viranomaiset julkaisevat raportin, jotta voimme selvittää asian perin pohjin.
<SPEAKER ID="046" NAME="Anna Záborská" AFFILIATION="PPE-DE">
- (SK) Nykyään kuulee usein sanottavan, ettei kukaan onnistu saamaan puuta kasvamaan taivaaseen asti. Pankit vakuuttelivat heikoille ja köyhille, että he voisivat elää hyvä elämää lainalla, jonka korko on suuruudeltaan yksi prosentti, jättäen samalla huomauttamatta, että tätä yhden prosentin korkoa sovelletaan vain rajoitetun ajan ja että se vielä nousee huimasti. Hyödyn tavoittelu hinnalla millä hyvänsä on aiheuttanut rahoitusjärjestelmän romahtamisen. Jätän asian lähemmän tarkastelun rahoitusalan asiantuntijoille. Haluan vain varoittaa esteettömän vapauden vaaroista alalla, joka vaikuttaa itseeni ja joka on annettu vastuulleni täällä parlamentissa.
<P>
Yhteiskunnissa, joissa elää miljardeja miehiä ja naisia, murhataan tällä hetkellä miljoonittain tyttöjä. Naisille annetusta valinnanvapaudesta sekä synnytystä edeltävistä tutkimuksista on tullut väline, jolla naiset eliminoidaan. Olemme nyt liiankin tietoisia siitä, että tuottoa ei voi syntyä loputtomiin, ja sama pätee moraaliin. Esteetön vapaus kääntyy meitä itseämme vastaan. On opittava huomaamaan, milloin puu on saavuttanut luonnollisen korkeutensa, ja kunnioittamaan sitä sellaisenaan.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Arvoisa puhemies, kahdessa Unkarin naapurivaltiossa, Itävallassa ja Sloveniassa, on toimitettu vaalit, ja sosialidemokraatit ovat voittaneet ne kummassakin valtiossa. Mainitsitte, että kollegamme Borut Pahor on luopunut paikastaan parlamentissa ja että hänestä tulee todennäköisesti Slovenian seuraava pääministeri. Samalla - ja tästä syystä pyysin puheenvuoroa - se, mitä Itävallassa tapahtui, on erittäin huolestuttavaa: äärioikeisto sai lähes 30 prosenttia äänistä näissä vaaleissa. Tulos huolestuttaa kaikkia yhteisön kansalaisia. Talouskriisin selvittämisen lisäksi Euroopassa on tärkeintä torjua ääri-ilmiöitä kaikkialla Euroopassa. Pidän myönteisenä sitä, että sosialidemokraattien johtaja ja tuleva kansleri Fayman painotti, ettei Itävallan äärioikeiston kanssa tehtävä yhteistyö tule kuuloonkaan. Kaikkien demokraattisten oikeisto- ja vasemmistopuolueiden on yhdistettävä voimansa "ruskean" uhan torjumiseksi. Kiitän teitä huomiostanne.
<SPEAKER ID="048" NAME="Csaba Sógor" AFFILIATION="PPE-DE">
(HU) Monikielisyys ja kulttuurien välinen vuoropuhelu eivät estä samaan kulttuuriin kuuluvia ja samaa kieltä puhuvia kohtaamasta ja luomasta kansainvälisiä järjestöjä ja neuvoa-antavia elimiä. Kansainvälinen järjestö, joka edustaa ranskan kieltä puhuvia viidessä maanosassa ja järjestön 55 jäsenvaltiossa, tukee lähes 200 miljoonan ranskan kieltä puhuvan poliittista, kulttuurista ja taloudellista yhteistyötä. Maailman juutalaiskongressi on koordinoinut jäsentensä etujen puolustamista vuodesta 1936 alkaen sadassa maassa. On myös perustettu juutalaisten parlamentin jäsenten kansainvälinen neuvosto (International Council of Jewish Parliamentarians). Romanian ulkoministeriöön kuuluu osasto, jonka tehtävänä on edistää ulkomailla asuvien romanialaisten etuja. Karpaattien altaan alueelta kotoisin olevien parlamentin jäsenien foorumi (Forum of Hungarian MPs from the Carpathian Basin) perustettiin vastaavaa tarkoitusta varten. Kahdeksasta valtiosta kotoisin olevat unkarilaisten poliittiset edustajat kokoontuvat kerran vuodessa keskustelemaan yhteisöjen ja maiden huolenaiheista ja tulevaisuudesta. On yhteisön normien vastaista hyökätä jotakin yhteisöä vastaan - olipa se ranskalainen, juutalainen, romanialainen tai unkarilainen - siksi, että se puolustaa rauhanomaisesti etujaan, kuten Slovakiassa näinä päivinä tapahtuu. Kiitos.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) TEN-T-verkkoon (Euroopan laajuiseen liikenneverkkoon) kohdistuu tällä hetkellä laajamittaisia haasteita. Yhtäältä on havaittu, että joidenkin 30 ensisijaisen hankkeen joukkoon kuuluvien hankkeiden täytäntöönpano on viivästynyt sen vuoksi, että asianosaiset jäsenvaltiot eivät ole myöntäneet niille rahoitusta, ja toisaalta on haluttu jo vuodesta 2005 alkaen laajentaa TEN-T-verkkoa siten, että yhteisön liikennejärjestelmä yhdentyisi unionin naapurivaltioiden liikennejärjestelmiin.
<P>
Komission hiljattain järjestämässä seminaarissa käynnistettiin käytännön keskustelujen ja kuulemisten sarja, jossa käsitellään ensisijaisten TEN-T-hankkeiden luettelon tarkistamista. Mielestäni Bukarest, Constanţa ja Sofia on yhdistettävä Euroopan muihin pääkaupunkeihin suurnopeusjunayhteyksillä. Lisäksi Romanian satamien ja lentokenttien kehittäminen ja rajat ylittävien liikennehankkeiden täytäntöönpano Romanian, Moldovan ja Ukrainan välisellä rajalla on sisällytettävä jälleen ensisijaisiin TEN-T-hankkeisiin.
<P>
Komission TRAN-valtuuskunta, joka vieraili Romaniassa lokakuun alussa, kannattaa myös tarvetta asettaa Tonava etusijalle kehitettäessä yhteisön liikennepolitiikkaa.
<SPEAKER ID="050" NAME="Kathy Sinnott" AFFILIATION="IND/DEM">
(EN) Arvoisa puhemies, maailmanlaajuinen rahoituskriisi, joka uhkasi romahduttaa Yhdysvaltain pankkijärjestelmän, alkoi kolme viikkoa sitten vaatia veronsa Atlantin tällä puolen. Monien vaalipiirini asukkaiden kannalta taloudellinen tuho oli ollut siihen asti teoreettinen, mutta siitä tulikin totisinta totta kaukaisen uhan sijaan, kun työpaikkoja menetettiin, talojen hinnat romahtivat ja sosiaalipalveluja leikattiin.
<P>
Pidän myönteisenä komission ja jäsenvaltioiden ripeitä toimia niiden turvatessa talletukset ja tukiessa pankkien pääomia, koska ei kestä kauan ennen kuin maailmanlaajuisesta kriisistä tulee kotimainen kriisi.
<SPEAKER ID="051" NAME="Zita Pleštinská" AFFILIATION="PPE-DE">
- (SK) Keski-Euroopan kommunistihallinnot pitivät kirkkoa sisäisenä vihollisena ja alkoivat pelätä sitä erityisesti 16. lokakuuta 1978, kun puolalainen Karol Wojtyla valittiin paaviksi.
<P>
Hyödynnän tilaisuutta kiittääkseni puolalaisia kollegojani siitä, että minut kutsuttiin ryhmään, joka järjestää muistotilaisuuden Euroopan parlamentissa; tilaisuus järjestetään päivänä, jolloin on kulunut 30 vuotta paavi Johannes Paavali II:n astumisesta virkaansa ja 20 vuotta siitä, kun hän piti puheen Euroopan parlamentissa Strasbourgissa. Hänen sanansa "Älkää pelätkö!" olivat sikäli tärkeässä asemassa, että ne rohkaisivat erityisesti kristittyjä toteuttamaan hengelliset vallankumoukset, jotka aiheuttivat totalitaarisen kommunismin romahtamisen Keski-Euroopassa.
<P>
Ihmiskunta on tällä hetkellä jälleen kerran tienristeyksessä. Joko muutamme maailmamme kukoistavaksi puutarhaksi tai aiheutamme sen tuhoutumisen. Olen vakaasti sitä mieltä, että meidän on nyt otettava entistä enemmän huomioon Johannes Paavali II:n sanoma.
<SPEAKER ID="052" NAME="Harlem Désir" AFFILIATION="PSE">
(FR) Arvoisa puhemies, haluaisin vastata jäsen Corbettin ja muiden esittämiin puheenvuoroihin, jotka koskevat paluutamme Strasbourgiin ja siitä aiheutuvia toimintakuluja.
<P>
On totta, että yhteisö perustuu muillekin asioille kuin järkevyydelle. Vaikka yhteisö pyrkii rationaalisuuteen, se toimii myös symbolien pohjalta. Kyse ei ole jakamattomasta valtiosta, eikä yhteisöllä ole yhtä ainoaa pääkaupunkia, jossa kaikki toimielimemme sijaitsevat. Jotkin toimielimet sijaitsevat täällä Strasbourgissa, keskuspankki sijaitsee Frankfurtissa ja lääkevirasto tietääkseni Yhdistyneessä kuningaskunnassa.
<P>
Tällä kaikella on hintansa. Tiedämme kuitenkin myös, millaisen hinnan joutuisimme maksamaan ilman yhteisöä: sen hinnan olemme riittävän usein maksaneet historiamme aikana. Näin ollen katson, että 200 miljoonaa euroa - jos se on yksi tekijöistä, joiden ansiosta toimielimet voivat toimia asianmukaisesti ja yhteisö voi esimerkiksi paremmin ratkaista rahoitusmarkkinoiden ongelmat sekä kenties tulevaisuudessa säästää yli tuhat miljardia euroa rahoituslaitoksien pelastussuunnitelmista - on hinta, joka kannattaa maksaa asianmukaisesti toimivasta demokratiasta.
<SPEAKER ID="053" NAME="Rareş-Lucian Niculescu" AFFILIATION="PPE-DE">
(RO) Pyysin puheenvuoroa voidakseni kiinnittää parlamentin huomion vakavaan ongelmaan, joka liittyy yhteisön varojen myöntämiseen maaseudun kehittämistä varten Romaniassa. Joudun valitettavasti toteamaan, että Romanian viranomaiset rikkovat järjestelmällisesti periaatetta, jonka mukaan mahdollisille tuensaajille on annettava oikeellista ja avointa tietoa.
<P>
Romanian kansallisen maaseudun kehittämisohjelman kahta tärkeää toimea koskevat hakuoppaat julkaistiin hiljattain, ilman minkäänlaista mainos- ja tiedotuskampanjaa, vain päivää ennen tukihakemuksien palauttamisen alkupäivämäärää. Byrokratia, joka liittyy maaseudun kehittämistuen myöntämiseen, aiheuttaa kansalaisille todellisia ongelmia. Joidenkin hakemuksen mukaan liitettävien asiakirjojen hankkiminen kestää vähintään kuukauden, kun asianmukainen hakuaika päättyy kyseisen kuukauden lopussa.
<P>
Yhteisön lainsäädännössä olisi mielestäni oltava selvempiä ja ankarampia säännöksiä, jotta vältetään tällaiset tilanteet. Muuten yhteisön varoilla ei saavuteta asianmukaisia tavoitteita.
<SPEAKER ID="054" NAME="Britta Thomsen" AFFILIATION="PSE">
(DA) Arvoisa puhemies, arvoisa komission jäsen, hyvät parlamentin jäsenet, haluan kiinnittää parlamentin huomion siihen, että Tanskan hallitus ei ole pannut täytäntöön tasa-arvoisesta kohtelusta annettua direktiiviä 2002/73/EY. Komissio lähetti Tanskan hallitukselle 21. maaliskuuta 2007 virallisen ilmoituksen; siinä komissio huomautti muun muassa, että Tanska ei noudata direktiivin määräyksiä sellaisen elimen nimeämisestä, jonka tehtävänä on edistää, analysoida, valvoa ja tukea naisten ja miesten yhtäläistä kohtelua. Tanskassa oli tällainen elin edellisen hallituksen aikana, mutta nykyinen hallitus lakkautti elimen samana vuonna kuin direktiivi tuli voimaan. Komission on nyt toimittava ja määrättävä, että Tanskan hallituksen on nimettävä elin, jonka tehtävänä on varmistaa, että tanskalaisnaisten asema ei huonone entisestään yhtäläiseen kohteluun ja samapalkkaisuuteen liittyen.
<SPEAKER ID="055" NAME="Colm Burke" AFFILIATION="PPE-DE">
(EN) Arvoisa puhemies, komission ehdotuksessa rajatylittävässä terveydenhuollossa sovellettavista potilaiden oikeuksista pyritään laajentamaan potilaiden oikeutta saada hoitoa ulkomailla, mikäli hoidon saaminen kotimaassa on viivästynyt kohtuuttomasti.
<P>
Tietooni on tuotu esimerkki hoidon saamisen jatkuvasta kohtuuttomasta viivästymisestä omassa vaalipiirissäni. Eteläisen terveydenhoitopiirin lapset joutuvat odottamaan oikomishoitoon pääsyä jopa 48 kuukautta. Lisäksi odotusajat ovat pidentyneet entisestään kuluneiden kolmen vuoden aikana. Toivon hartaasti, että rajatylittävää terveydenhuoltoa koskevan ehdotuksen avulla onnistumme lyhentämään tällaisia kohtuuttomia viivästyksiä mahdollistamalla sen, että potilaat voivat etsiytyä ulkomaille saadakseen laadukasta terveydenhoitoa hyvissä ajoin. Kaikilla potilailla olisi viime kädessä oltava oikeus saada korkealaatuista terveydenhoitoa lähellä kotiaan, mutta sääntelyn räikeiden puutteiden vuoksi meillä olisi oltava oikeus matkustaa vapaasti saadaksemme tarvitsemaamme terveydenhoitoa ulkomailla.
<SPEAKER ID="056" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, äskettäinen kriisi on osoittanut, että on luotettava solidaarisuuteen eikä individualismiin, ja että meidän on muutettava elintapojamme sekä kiinnitettävä Euroopan unionina erityistä huomiota siihen, miten kukin jäsenvaltio voi ratkaista omat ongelmansa.
<P>
Tämän pitäisi kuitenkin koskettaa jokaista elämänalaa eikä vain taloudellisia ongelmia. On myös kunnioitettava kansallisia elämäntapoja, ja viittaan tällä sunnuntain pitämiseen lepopäivänä. Sunnuntaista tehtiin lepopäivä 300-luvulla, eikä meidän pidä Euroopassa pyrkiä eroon kyseisestä mallista.
<P>
Luotan siihen, ettei tällaista koskaan tapahdu Euroopassa.
<SPEAKER ID="057" NAME="Pál Schmitt" AFFILIATION="PPE-DE">
- (HU) Arvoisa puhemies, kiitos puheenvuorosta. Kroatia ja Euroopan unioni aloittivat liittymisneuvottelut tasan kolme vuotta sitten. Muutama päivä sitten järjestetyssä parlamentaarisen sekavaliokunnan kahdeksannessa kokouksessa pantiin merkille, että Kroatia on saavuttanut siitä alkaen merkittävää edistystä kaikilla aloilla. Neuvottelut on nyt aloitettu 21 luvusta, kun lukuja on kaikkiaan 35. Lisäksi valtio pyrkii suurin ponnistuksin toteuttamaan tarvittavat uudistukset täyttääkseen jäsenyysehdot. Suhtaudun luottavaisesti siihen, että Euroopan komissio esittää Kroatian edistymiskertomuksen - jonka on tarkoitus valmistua 5. marraskuuta 2008 mennessä - ohella aikataulun, jonka myötä Kroatian hallitus saa selvän toimintasuunnitelman liittymisneuvottelujen saattamiseksi päätökseen vuoden 2009 loppuun mennessä eli Barroson komission toimikauden loppuun mennessä. Aikataulu on kuitenkin toteutettavissa vain, jos onnistumme nopeuttamaan neuvotteluja ja jos neuvosto haluaa aloittaa neuvottelut muista luvuista vuoden loppuun mennessä. Olen vakuuttunut siitä, että Kroatian liittyminen yhteisöön toimii esimerkkinä Kroatian naapurivaltioille ja edistää samalla merkittävästi vakautta alueella. Kiitos.
<SPEAKER ID="058" NAME="James Nicholson" AFFILIATION="PPE-DE">
(EN) Arvoisa puhemies, yhtenä kolmesta pohjoisirlantilaisesta parlamentin jäsenestä, jotka osallistuivat alkuperäisen Peace-ohjelman rahoituksen varmistamiseen vuonna 1994 - minkä katson vaikuttaneen laajamittaisesti Pohjois-Irlannin sosiaaliseen ja taloudelliseen hyvinvointiin - haluan esittää kiitokseni ja kunnianosoitukseni niille ihmisille, jotka ovat kyseisen ajankohdan jälkeisinä vuosina omistaneet aikaansa edistääkseen merkittävällä tavalla paikallisia strategisia kumppanuuksia. He vastasivat täytäntöönpanosta, minkä tiedän olleen hyvin raskasta.
<P>
He vetäytyvät syrjään joulukuussa, eikä heidän saavutuksiaan ole liiemmin kiitelty. Moni on arvostellut Peace-ohjelmaa syyttäen sitä siitä, että sen lopputulokset eivät ole mitattavissa. Totean kuitenkin arvostelijoille heidän olevan väärässä: ohjelma helpotti paikallista yhteistyötä ja kumppanuutta, eikä se olisi onnistunut ilman Peace-ohjelman rahoitusta. Ihmiset saivat tilaisuuden tehdä yhteistyötä sellaisten kumppanuuksien myötä, joita ei olisi voitu perustaa ilman Peace-ohjelmaa.
<P>
Arvoisa puhemies, voinko pyytää teitä kirjoittamaan koko strategisia kumppanuuksia tarkastelevalle ryhmälle ja esittämään parlamentin kiitokset - olemmehan keskeisessä asemassa saavutettuihin asioihin nähden - niille, jotka on kursailematta siirretty syrjään kaikkien näiden vuosien jälkeen, jolloin he ovat tehneet työtä niiden ihmisten hyväksi, joita he ovat toivoneet voivansa auttaa, ja antaneet panoksensa heidän käyttöönsä?
<SPEAKER ID="059" NAME="Ioannis Gklavakis" AFFILIATION="PPE-DE">
(EL) Arvoisa puhemies, vietimme 16. syyskuuta Maailman ravintopäivää. Kun päivää alettiin viettää vuonna 1980, tavoitteena oli vähentää nälänhätää. Nykyään tilanne on kuitenkin ristiriitainen, koska ratkaistavana on kaksi ongelmaa: nälkä ja liikalihavuus, joista nälkä piinaa kehitysmaita ja liikalihavuus kehittyneitä valtioita.
<P>
Nälänhätä uhkaa tällä hetkellä arviolta 850:tä miljoonaa ihmistä tällä planeetalla, ja nälkään kuolee vuosittain arviolta 40 miljoonaa ihmistä. On arvioitu, että kaksi miljardia ihmistä kärsii nälästä ja että 55 prosenttia lapsikuolemista kehitysmaissa johtuu huonosta ruokavaliosta.
<P>
Toisaalta länsimaissa havaittavissa oleva malli on aiheuttanut liikalihavuutta, erilaisia syöpätyyppejä ja diabetesta; arvioiden mukaan nämä sairaudet aiheuttavat 72 prosenttia kuolemista vuoteen 2020 mennessä. Ehdotan, että Euroopan parlamentti käynnistää kampanjan Välimeren ruokavalion käyttöön ottamiseksi.
<SPEAKER ID="060" NAME="Avril Doyle" AFFILIATION="PPE-DE">
(EN) Arvoisa puhemies, on ehdottoman tärkeää, että jos asia hyväksytään tällä viikolla, komission nimeämä paronitar Ashton saavuttaa oikean tasapainon yhtäältä EU:n elintarviketurvan ja elintarvikeriippumattomuuden sekä toisaalta sen välillä, että kehittyviä markkinoita autetaan edistämään vapaakauppaa - ottaen huomioon niin AKT-valtioiden kuin meidänkin kannaltamme tärkeä suhteemme AKT-valtioihin.
<P>
Monenvälinen kauppajärjestelmä on edistänyt merkittävästi maailmanlaajuista vaurautta avaamalla tällaisia markkinoita, ja Maailman kauppajärjestö (WTO) on pyrkinyt tehokkaasti takaamaan yhtäläiset kilpailumahdollisuudet köyhemmille kansakunnille.
<P>
Tulevissa WTO-sopimuksissa ei pidä kuitenkaan tarpeettomasti asettaa alttiiksi EU:n talouden elintärkeitä aloja. Tällä hetkellä saatavilla olevien ehdotuksien perusteella EU:n tuleva maataloustuotanto olisi uhattuna. Ennusteiden mukaan yksinomaan Irlannissa naudanliha-alan tuotto saattaisi vähentyä vuodessa 120 miljoonan euron verran ja Irlannin maatalouden tuotto saattaa vähentyä kaiken kaikkiaan vuodessa jopa 450 miljoonaa euroa.
<P>
Emme saa milloinkaan hyväksyä EU:n strategiseen elintarviketurvaan kohdistuvaa uhkailua, ja komission jäsenen olisi syytä uudessa haastavassa toimessaan kuunnella tarkasti parlamentin huolenaiheita sekä ottaa huomioon valtuutus, jonka EU:n hallitukset ovat hänelle antaneet.
<SPEAKER ID="061" NAME="Puhemies">
(DE) Päätämme tämän kohdan käsittelyn. Kehotan jäseniä pyytämään puheenvuoroa vain, jos he aikovat olla läsnä istunnossa.
