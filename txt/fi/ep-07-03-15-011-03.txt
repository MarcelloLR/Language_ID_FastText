<CHAPTER ID="011-03">
3. Nigeria
<SPEAKER ID="235" NAME="Puhemies">
Esityslistalla on seuraavana viisi Nigeriaa koskevaa päätöslauselmaesitystä.
<SPEAKER ID="236" NAME="Michael Gahler " AFFILIATION="PPE-DE">
esittäjä. - (DE) Arvoisa puhemies, olen vilpittömästi sitä mieltä, että keskustelu Zimbabwen tilanteen kehittymisestä olisi huomattavasti kiireellisempi kuin nämä kolme aihetta, joista keskustelemme tällä viikolla. Saamani yksityiskohtaiset raportit ovat erittäin murheellisia. Tämä ei kuitenkaan ole mahdollista tänään, koska olemme rajoittaneet kiireellisen keskustelun näihin kolmeen aiheeseen. Toivon, että Euroopan parlamentin uudistamista käsittelevä työryhmä luopuu tästä itse määräämästään kiireellistä keskustelua koskevasta rajoituksesta.
<P>
Nigerian tilanteen osalta uskomme, että on järkevää tutkailla ihmisoikeuksissa ilmeneviä puutteita kokonaisuudessaan, erityisesti tulevia vaaleja silmällä pitäen, eikä rajoittua pelkästään yhteen aiheeseen. Uskomme myös - ja olemme tämän myös sanoneet - että hallituksen käsiteltävänä oleva lakiesitys sisältää keskeisten ihmisoikeuksien loukkauksia. Vastustamme kaikenlaista seksuaaliseen suuntautuneisuuteen perustuvaa syrjintää ja pidämme myös ihmisten yksityiselämää täysin heidän yksityisasianaan, jota valtion ei pidä kriminalisoida.
<P>
Pidämme mielipiteenvapauden rikkomuksena sitä, että ihminen pistetään vankilaan sen takia, että hän on vaatinut vapaamielisempää lainsäädäntöä. Olemme kuitenkin sitä mieltä, että Nigeriaa koskevassa päätöslauselmassa on otettava kantaa myös muihin maan kansaa yleisesti koskeviin ongelmiin, kuten laajalle levinneeseen väkivaltaan, korruptioon, ihmisoikeusrikkomuksiin syyllistyneiden rankaisemattomuuteen, vaaleja edeltävään poliittiseen uhkailuun, johon turvallisuusjoukot ovat mahdollisesti osallistuneet, kansallisen vaalilautakunnan riippumattomuutta koskevaan uhkaan, siihen, että maassa on yhä voimassa kuolemantuomio, siihen, että maassa ja erityisesti alueilla, joissa noudatetaan sharia-lakia, pannaan yhä täytäntöön halventavia fyysisiä rangaistuksia sekä siihen, että lapsityövoima on erittäin yleistä. Koska haluamme käsitellä näitä asioita kokonaisuutena, haluamme äänestää oman päätöslauselmamme puolesta emmekä liitteenä olevasta tekstistä.
<SPEAKER ID="237" NAME="Erik Meijer " AFFILIATION="GUE/NGL">
esittäjä. - (NL) Arvoisa puhemies, Nigeria on monitahoinen maa. Maassa asuu monia kansoja, joilla on eri kieli ja erilainen kulttuuri. Vasta brittiläinen siirtomaavalta saattoi ne saman kansallisen katon alle. Separatistiset liikkeet, kuten Biafran separatistinen liike, murskattiin kauan sitten ylivoimaisella sotilaallisella voimalla, ja tämä on vaikuttanut maan militarisoitumiseen.
<P>
Nykytilanne on sellainen, että puhdasoppisesti islamilainen pohjoinen, joka on perinteisesti elänyt eristyksissä omissa oloissaan, pyrkii tyrkyttämään omat tiukat sääntönsä kristitylle etelälle, jossa on onnistuttu ylläpitämään eurooppalaiset standardit ja jossa yksilön oikeudet ovat suhteellisen korkealla tasolla. Pohjois-Nigeria yrittää tyrkyttää jopa vielä tiukempia sääntöjä kuin Yhdysvallat, jossa presidentti Bush yritti huonolla menestyksellä kieltää perustuslaissa samaa sukupuolta olevien avioliitot, sillä Pohjois-Nigeria yrittää saada kansalaiset luopumaan homoseksuaalisuudesta. "Yrittää saada luopumaan" on itse asiassa liian lievä ilmaisu siitä, sillä todellisena pyrkimyksenä on päästä homoista lopullisesti eroon.
<P>
Tämä tarkoittaa sitä, että se haluaa kieltää ei pelkästään samaa sukupuolta olevien ihmisten väliset avioliitot ja suurin piirtein vastaavankaltaiset juridiset suhteet sekä seksin samaa sukupuolta olevien kesken, vaan myös sitä, että kaikki ihmiset, jotka kuuluvat homojen ja lesbojen etujärjestöihin, voivat saada siitä rangaistuksen. Suhteellisen itsestään selvät oikeudet ovat vaarassa joutua kumotuiksi uudessa lainsäädännössä. Homoseksuaalisuutta ei voida poistaa kielloilla ja vainolla, jotka johtavat ainoastaan siihen, että johonkin tiettyyn kansanosaan kohdistuvalle väkivallalle ja sorrolle annetaan oikeutus.
<P>
Tämä väkivalta on johdonmukaista jatkoa aiemmalle tapaukselle; siinä pyrittiin tuomitsemaan kuolemaan raiskattuja naisia, jotka synnyttivät lapsen olematta naimisissa. Oikeudellisia menettelytapoja koskevat epäoikeudenmukaisuudet ovat lisääntymässä ja niitä vastaan on taisteltava. Meidän on tehtävä selväksi niille voimille Nigeriassa, jotka pitävät kiinni tällaisista säännöistä, että ne johtavat kestämättömiin tilanteisiin ja tässä tapauksessa myös sukupuolitautien, kuten aidsin lisääntymiseen. Euroopan unionin ei pitäisi lakaista tätä asiaa maton alle, ei edes siinä tapauksessa, että haluaisimme innokkaasti tuoda Nigeriasta öljyä.
<SPEAKER ID="238" NAME="Sophia in 't Veld " AFFILIATION="ALDE">
esittäjä. - (NL) Arvoisa puhemies, yhdyn esittäjä Gahlerin kantaan siitä, että Nigeriassa ja muissakin maissa on paljon enemmän ongelmia, mutta ongelmat ovat joskus niin tunnepitoisia ja niin monitahoisia, että meidän on todellakin keskityttävä niihin ja että meidän on todellakin tehtävä kaikkemme niiden ratkaisemiseksi lopullisesti.
<P>
Homoseksuaalien tilanne on vaikea kaikkialla maailmassa. Koska Nigeria rikkoo keskeisiä ihmisoikeuksia, Euroopan parlamentin ja Euroopan unionin on erittäin tärkeää toimia eturintamassa homoseksuaalisuuden kriminalisoinnin vastaisessa taistelussa. Tästä syystä olen iloinen siitä, että tämä päätöslauselma on käsiteltävänämme, ja toivon, että teemme tarvittavat johtopäätökset, mikä tarkoittaa sitä, että jos Nigeria ei noudata Euroopan parlamentin pyyntöä, aiomme todellakin tarkistaa Nigerian-suhteitamme, koska on mahdotonta hyväksyä sitä, että samalla kun puhumme ihmisoikeuksien puolesta, suljemme silmämme siltä, etteivät kumppanimme kunnioita niitä. Meidän on toimittava erittäin johdonmukaisesti tässä asiassa.
<P>
Haluan lopuksi vielä sanoa muutaman sanan suoraan presidentti Obasanjolle, joka sai joskus Liberals' Freedom Prize -palkinnon työstään demokratian edistämiseksi maassaan, ja kehottaa häntä jälleen tekemään parhaansa kaikkien nigerialaisten, myös homoseksuaalien puolesta.
<SPEAKER ID="239" NAME="Józef Pinior" AFFILIATION="PSE">
esittäjä. - (PL) Arvoisa puhemies, ei ole epäilystäkään siitä, etteikö meidän pitäisi tänään puhua myös Zimbabwen tilanteesta sekä äskettäisistä poliittiseen oppositioon kohdistuneista sortotoimista.
<P>
Ryhmäni on esittänyt Nigeriaa koskevan päätöslauselman. Pidämme tarkasti silmällä Nigerian tilannetta tämän niin kutsutun "samaa sukupuolta olevien henkilöiden avioliiton kieltämistä koskevan lain" takia, jonka maan parlamentti hyväksyi ensimmäisessä ja toisessa käsittelyssä. Nigerialla on valtavasti arvovaltaa ja merkitystä Afrikassa sekä nykyisessä globaalissa maailmanjärjestyksessä. Olemme kuitenkin myös tietoisia siitä, että väkivalta, ihmisoikeusrikkomukset ja jopa lasten pakottaminen töihin sekä lapsikauppa ovat arkipäiväisiä asioita Nigeriassa.
<P>
Laki, johon äsken viittasin, aiheuttaa erityistä huolta. Haluaisin korostaa, että lailla ei pelkästään kielletä samaa sukupuolta olevien henkilöiden avioliitto. Se tarkoittaisi myös sitä, että jopa erilaisten seksuaalisten vähemmistöjen oikeuksista puhumisesta sekä homoklubien, -yhdistysten ja -järjestöjen perustamisesta tuomitaan vankeuteen.
<P>
On selvää, että jos Nigerian parlamentti hyväksyy tämän lain, se johtaa todennäköisesti vakaviin ihmisoikeus- ja kansalaisoikeusrikkomuksiin. On syytä korostaa, että Human Rights Watch -järjestö totesi 28. tammikuuta antamassaan lausunnossa, että kyseinen laki on homovastaisuuden ilmaus.
<P>
Euroopan parlamentin on varmistettava, että ihmisoikeuksia, kansalaisoikeuksia ja nykyajan tapoja noudatetaan kaikissa maissa ja erityisesti maissa, jotka nauttivat niin suurta arvovaltaa ja kunnioitusta kuin Nigeria ja joita me pidämme tärkeinä maina kansainvälisen poliittisen järjestelmän luomisen kannalta.
<SPEAKER ID="240" NAME="Carl Schlyter " AFFILIATION="Verts/ALE">
esittäjä. - (SV) Arvoisa puhemies, huolimatta monista ongelmista tilanne on parantunut vuonna 1999 tapahtuneen diktatuurin kaatumisen jälkeen. Tästä syystä on outoa, että yhtäkkiä aletaan laatia lakia, jolla heikennetään ihmisoikeuksia. Homoseksuaalisuus on jo kiellettyä ja siitä voidaan langettaa mitä tahansa sakoista aina 14 vuoden vankeusrangaistukseen. Tiedämme myös, että joissakin osavaltioissa on voimassa sharia-laki, joka tuomitsee naimattomat homoseksuaalit 100 raipaniskuun ja naimisissa olevat homoseksuaalit jopa kuolemaan. Nyt halutaan kieltää ei pelkästään homoseksuaalien avioliitot vaan myös tällaisissa avioliitoissa todistajana toimiminen ja niiden suunnittelussa auttaminen sekä tuomita tällaiseen toimintaan syyllistyneet jopa viideksi vuodeksi vankilaan.
<P>
Voiko joku täällä kertoa minulle, miten kahden ihmisen välisen rakkaudentunnustuksen todistajana toimiminen voi kohtalokkaasti heikentää yhteiskuntaa? En ymmärrä, miten se voi olla rangaistava rike. Koska on laitonta millään lailla auttaa homoseksuaaleja järjestäytymään, lakimiehet ja ihmisoikeusaktiivit ovat myös vaarassa, ja tässä tilanteessa keskustelu homoseksuaalien oikeuksista on mahdotonta.
<P>
Maan suurin päivälehti This Day on kuitenkin riittävän suvaitsevainen homoseksuaaleja kohtaan, sillä se julkaisee lesbojen ilmoituksia. Homoseksuaalisuuden kieltävällä lailla ei ole mitään tekemistä aidsin leviämisen torjunnan kanssa, kuten jotkut väittävät - suurin osa tartunnan saaneistahan on heteroseksuaaleja - ja vaikka tämä olisi syy lain säätämiselle, se olisi typerä syy, koska vakiintuneet suhteet vähentävät taudin leviämistä. Tässä tilanteessa homoseksuaalien avioliittoja pitäisi kannustaa ja helpottaa. Nigeria tarvitsee lisää rakkautta ja yhteenkuuluvuutta, ja tämänkaltaisten lakien hyväksyminen tarkoittaisi paluuta kohti diktatuuria ja sortoa. Pyydän Nigerian presidenttiä kumoamaan lain.
<SPEAKER ID="241" NAME="Lidia Joanna Geringer de Oedenberg">
PSE-ryhmän puolesta. - (PL) Arvoisa puhemies, haluan kiinnittää komission huomion lakiehdotukseen, jota me käsittelemme tänään ja jonka odotetaan tulevan hyväksytyksi kolmannessa ja viimeisessä käsittelyssä maan parlamentin meneillään olevan vaalikauden loppuun mennessä. Lakiehdotus on luonnollisesti keskeisten kansalaisoikeuksien ja -vapauksien vastainen, ja se on selkeästi erästä kansanosaa syrjivä. Se voi johtaa myös homofobian lisääntymiseen kansan keskuudessa.
<P>
Erilaisia seksuaalisia suuntauksia edustavien ihmisten yhteensaattamista harjoittavien järjestöjen ja ryhmien rekisteröinnin kieltämisen lisäksi lailla voidaan tuomita vankeuteen pyrkimyksistä esittää julkisesti tai yksityisesti tällaisia suhteita. Lisäksi on olemassa vaara, että tällainen politiikka johtaa siihen, että lesbojen, homojen, transseksuaalien ja biseksuaalien mahdollisuudet saada lääkärinhoitoa huononevat, ja tällainen politiikka vaikuttaa myös kielteisellä tavalla jo käynnistettyjen aidsin-vastaisten toimenpiteiden tehokkuuteen.
<P>
Kun kaikki edellä mainitut asiat otetaan huomioon, jäsenvaltioiden ja komission pitäisi toteuttaa tiukkoja toimenpiteitä estääkseen Nigerian viranomaisia hyväksymästä lakiehdotusta sen nykyisessä muodossa. Euroopan unionin on myös tehtävä johtopäätöksiä tulevaisuutta varten ja kiinnitettävä enemmän huomiota säännöksiin, joilla kielletään kaikenlainen syrjintä AKT-maiden ja kolmansien maiden kanssa tehdyissä sopimuksissa.
<SPEAKER ID="242" NAME="Marco Cappato">
ALDE-ryhmän puolesta. - (IT) Arvoisa puhemies, hyvät kollegat, meidän pitäisi mielestäni vastata jäsen Gahlerin kysymykseen. Hän ihmetteli ja kysyi meiltä, onko Nigeriassa ja Nigerian ulkopuolella vakavampia ja tärkeämpiä asioita.
<P>
Minun mielestäni on, ja tässä suhteessa yhdyn jäsen in 't Veldiin, mutta olen myös sitä mieltä, että tätä päätöslauselmaa pitäisi tukea kahdesta merkittävästä syystä. Ensinnäkin siksi, että meillä on mahdollisuus toimia ennen kuin mitään vakavaa tapahtuu. Sen sijaan, että pähkäilisimme seuraavat 15-20 vuotta tapahtumia ja pahoittelisimme rangaistuksia, joiden määrää tämä laki nostaisi, mikäli sitä sovellettaisiin tuhansiin yksittäistapauksiin - kuten on tapahtunut monissa tapauksissa myös Nigeriassa esimerkiksi kuolemantuomioiden osalta - Euroopan parlamentilla on mahdollisuus toimia etukäteen. Mielestäni tämä on kullanarvoinen tilaisuus.
<P>
Samaa voitaisiin sanoa presidentti Obasanjon taipumisesta radikaalien islamistifundamentalistien painostukselle maan pohjoisissa osavaltioissa. Ystävälliset suhteemme sekä tarvittaessa ankara kritiikki auttaisi presidenttiä kestämään ääri-islamilaisen fundamentalismin katastrofaalisen voiton, josta maassa alkaa jo näkyä merkkejä.
<SPEAKER ID="243" NAME="Marcin Libicki">
UEN-ryhmän puolesta. - (PL) Arvoisa puhemies, olen törmännyt täällä parlamentissa moniin asiakirjoihin, joista en ole samaa mieltä. Tämä on normaalia poliittista elämää. Tämä on todennäköisesti kuitenkin se tapaus, josta olen kaikkein voimakkaimmin eri mieltä. Jyrkkä erimielisyyteni johtuu siitä, että kyseinen asiakirja on uskomattoman epärehellisesti laadittu. Arvioni perustuu viiteen kohtaan. Ensinnäkin Euroopan parlamentti pyrkii puuttumaan muiden maiden sisäisiin asioihin. Se todellakin pyrkii puuttumaan asioihin, jotka eivät liity rikoksiin eivätkä ole rikollisia vaan liittyvät yksinkertaisesti lainsäädäntöön, jonka itsenäinen valtio haluaa vahvistaa säännelläkseen omia sisäisiä sosiaalialaan kuuluvia asioitaan.
<P>
Toiseksi, yhteisessä päätöslauselmaesityksessä sekoitetaan kritiikki kyseistä lakia kohtaan ja hypoteettiset rikkomukset, joita tästä laista voi seurata. Kolmanneksi, Nigeria on taistellut ankarasti aidsia vastaan. Sen aikomuksena on rajoittaa sekä aidsin tavallisia leviämistapoja että seksiturismia, eurooppalaisten seksiturismia. Haluamme estää Nigeriaa hyväksymästä tätä lakia aidsilta suojautumisen verukkeella.
<P>
Neljänneksi, olemme tekemässä pöyristyttävää ehdotusta. Neljäs kohta liittyy seuraamuksiin. Seuraamuksia ei ole määrätty Kiinassa, Tiibetissä, Sri Lankassa ja Sudanissa tapahtuneista kansanmurhista, mutta me näytämme kohtelevan Nigeriaa sillä tavalla kuin meidän pitäisi kohdella maita, jotka ovat tehneet kaikkein pahimpia rikoksia, vaikka emme niin tehneetkään.
<P>
Viidenneksi, pidän erittäin epäasianmukaisena, että tätä kysymystä käsitellään ihmisoikeuskysymysten yhteydessä. Kuudenneksi, vastustan tätä yhteistä päätöslauselmaa. Äänestän Euroopan kansanpuolueen (kristillisdemokraatit) ja Euroopan demokraattien ryhmän esittämän päätöslauselman puolesta. En ole samaa mieltä siitä mutta uskon, että siten parannetaan mahdollisuuksia hylätä alkuperäinen maalaisjärjen vastainen päätöslauselma.
<SPEAKER ID="244" NAME="Raül Romeva i Rueda">
Verts/ALE-ryhmän puolesta. - (ES) Jäsen Libicki, olen eri mieltä kanssanne. Tämä on keskeinen ihmis- ja perusoikeuksia koskeva kysymys. Samalla kun useissa maissa toimitaan tervejärkisesti sekä rationaalisesti ja hyväksytään lakeja, joilla ei pelkästään poisteta syrjintää vaan myös tehdään siitä rangaistavaa, kun syrjintä kohdistuu lesboihin, homoihin, biseksuaaleihin ja transseksuaaleihin, muissa maissa kuten Nigeriassa, Yhdysvalloissa ja jopa joissakin Euroopan unionin maissa esitetään lakialoitteita, jotka ovat askel taaksepäin. Tästä syystä meidän oli toimittava.
<P>
Tässä maassa, jonka rikoslain 42 luvun 214 jaksossa säädetään, että pelkästä kahden samaa sukupuolta olevan aikuisen ihmisen välisestä seksisuhteesta rangaistaan 14 vuoden vankeudella, oikeusministeri pyrkii nyt jonkin verran pidemmälle ja haluaa tuomita samaa sukupuolta olevien avioliitoista ja tällaisen seremonian toimittamisesta jopa viiden vuoden vankeusrangaistukseen.
<P>
Näyttäisi siltä, että Yhdistyneiden Kansakuntien ihmisoikeuskomission maailman valtioille esittämät toistuvat vetoomukset sellaisten lakien kumoamiseksi, jotka sortavat lesboja, homoja, biseksuaaleja ja transseksuaaleja, sekä se tosiseikka, että näillä ihmisillä on aivan samat oikeudet kuin heteroseksuaaleilla, eivät riitä. Tästä syystä Euroopan parlamentin oli mielestäni reagoitava tähän järkyttävään tilanteeseen. Se onkin reagoinut, ja olemme tyytyväisiä siihen.
<SPEAKER ID="245" NAME="Marios Matsakis" AFFILIATION="ALDE">
(EN) Arvoisa puhemies, Nigeria on laaja afrikkalainen valtio, joka vuonna 1999 päättyneen sotilasdiktatuurin päättymisen jälkeen on kovasti pyrkinyt panemaan täytäntöön moderneja demokraattisia uudistuksia. Tulevat vaalit ovat jälleen kerran tuoneet esiin ihmisoikeudet poliittisen keskustelun etualalle. Tämän asian osalta Human Rights Watch -järjestön afrikkalainen johtaja on erittäin osuvasti todennut, että "Nigeria tarvitsee johtajia, jotka käyvät käsiksi maan järkyttäviin ihmisoikeusongelmiin." Seksuaalisen suuntautumisen vapautta sekä homoseksuaalisuuden laillisuutta pidetään asioiden arkaluonteisuudesta huolimatta kehittyneessä maailmassa tärkeinä yksilön vapauteen liittyvinä asioina, kunhan ne eivät rajoita muiden ihmisten vapautta.
<P>
Pyydämme Nigerian viranomaisia, erityisesti maan parlamentin ja senaatin jäseniä, pitämään tämän asian mielessään, kun he alkavat pohtia heille esitettyä tätä asiaa koskevaa lakialoitetta. Tätä päätöslauselmaesitystä ei pidä missään nimessä tulkita niin, että homoseksuaaleja koskeva kysymys olisi Euroopan parlamentin mielestä tärkeämpi kuin muut sitä kiinnostavat aiheet, kuten Nigerian patologinen korruptio tai hallituksen turvallisuusjoukkojen väkivaltainen käytös. Nigerian on nopeasti saatava parannusta aikaan myös näillä aloilla.
<SPEAKER ID="246" NAME="Neelie Kroes">
komission jäsen. (EN) Arvoisa puhemies, Euroopan komissio on seurannut Nigerian liittoneuvostolle viime vuoden alussa esitetyn samaa sukupuolta olevien ihmisten avioliiton kieltämistä koskevan lain etenemistä. Komissio yhtyy kansainvälisten järjestöjen, myös YK:n pääsihteerin ihmisoikeuksien erityisedustajan välityksellä jo esittämään syvään huoleen, joka koskee syrjinnän lisääntymistä, yksilönoikeuksien loukkauksia sekä järjestäytymisoikeuden rajoituksia, jotka tämän lain hyväksyminen toisi mukanaan.
<P>
Komissio yhtyy niin ikään nigerialaisten ja kansainvälisten ihmisoikeusjärjestöjen analyysiin, joka koskee mahdollisia vaikutuksia ihmisiin, jotka ovat aloittamassa tai joiden epäillään aloittavan suhteen samaa sukupuolta olevan henkilön kanssa. Sama pätee myös ihmisoikeusaktivisteihin, jotka vastustavat tämän homovastaisen lain kielteisiä ihmisoikeusvaikutuksia. Laki asettaisi heidät aiempaakin suurempaan vaaraan joutua mielipuolisesti pidätetyksi, vangituksi sekä kidutetuksi ja pahoinpidellyksi. Sillä myös rajoitettaisiin paikallisten ihmisoikeusjärjestöjen toimintaa ja pyrittäisiin vaientamaan ne. Lailla tiukennettaisiin jo ennestään tarpeettoman ankaria säännöksiä. Nigerian rikoslain mukaan molempien halukkuuteen perustuvasta homoseksuaalisesta käyttäytymisestä voidaan tuomita jopa 14 vuoden vankeustuomio, kun taas 11:ssä Nigerian pohjoisosan osavaltiossa käyttöön otetun sharia-lain mukaan sodomiasta ("livat") tuomitaan kuolemaan.
<P>
Laki olisi myös monien sellaisten kansainvälisten ihmisoikeuslakien ja -sopimusten vastainen, jotka Nigeria on allekirjoittanut ja ratifioinut sekä mahdollisesti jopa maan oman perustuslain ja Cotonoun sopimuksen keskeisten artiklojen vastainen. Edellä olevan perusteella sekä yleisten asioiden ja ulkoasioiden neuvoston vuonna 2003 tekemien EU:n ja Nigerian suhteita käsittelevän päätelmien perusteella komissio vahvistaa olevansa valmis edesauttamaan tämän päätöslauselman täytäntöönpanoa, jota parlamentti on hyväksymässä. Komissio on yhdessä jäsenvaltioiden kanssa valmis osallistumaan aktiivisesti Cotonoun sopimuksen 8 artiklassa tarkoitettuun poliittiseen keskusteluun. Tässä poliittisessa keskustelussa käsitellään kattavasti samaa sukupuolta olevien henkilöiden avioliittoa koskevaa lakia sekä Cotonoun sopimuksen 9 artiklassa tarkoitettuja ihmisoikeuksien, demokraattisten periaatteiden ja oikeusvaltion periaatteiden keskeisiä näkökohtia.
<P>
Lopuksi haluan vielä todeta, että Euroopan komissio kannustaa Euroopan parlamenttia toteuttamaan seurantatoimia, jotka liittyvät parlamentin entisen puhemiehen Josep Borrell Fontellesin viimevuotiseen vierailuun Nigerian parlamenttiin. Vierailun tarkoituksena oli käynnistää näiden kahden parlamentin välinen säännöllinen vuoropuhelu.
<SPEAKER ID="247" NAME="Puhemies">
Keskustelu on päättynyt.
<P>
Äänestys toimitetaan keskusteluiden jälkeen eli hetken päästä.
