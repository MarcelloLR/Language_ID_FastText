<CHAPTER ID="020">
Kilpailupolitiikkaa koskeva kertomus 2008 (lyhyt esittely) 
<SPEAKER ID="216" NAME="Puhemies">
(EL) Esityslistalla on seuraavana Sophia in 't Veldin talous- ja raha-asioiden valiokunnan puolesta laatima mietintö kilpailupolitiikkaa koskevasta kertomuksesta 2008 -.
<SPEAKER ID="217" NAME="Sophia in 't Veld">
esittelijä. - (EN) Arvoisa puhemies, arvoisat komission jäsenet, hyvät kollegat - jotka juuri poistuvat salista - tämä mietintö hyväksyttiin suurella enemmistöllä talous- ja raha-asioiden valiokunnassa. Se on saatu aikaan kaikkien poliittisten ryhmien yhteisestä ponnistuksesta. Haluaisin kiittää kaikkia varjoesittelijöitä, jotka ovat nähdäkseni vielä paikalla, erinomaisesta yhteistyöstä.
<P>
Talous- ja raha-asioiden valiokunta on erityisen tyytyväinen kuluttajia koskevasta painotuksesta. Edellinen komission jäsen Kroes teki erinomaista työtä siinä, että kuluttaja saatiin keskeiseen asemaan kilpailupolitiikassa, ja me luotamme, että komission jäsen Almunia jatkaa työtä tältä pohjalta.
<P>
Tästä pääsenkin ensimmäiseen keskeiseen kysymykseen, eli kartelleihin. Keskustelimme pitkään kysymyksistä, jotka koskivat kaikkein tehokkaimpia seuraamuksia, korkeiden sakkojen oikeudenmukaisuutta ja rikosoikeudellisten seuraamusten toteutettavuutta.
<P>
Ennen kuin käsittelen yksityiskohtaisesti keskusteluitamme, haluaisin muistuttaa eurooppalaisia yrityksiä, että paras tae seuraamuksilta välttymiseksi on se, että kartelleihin ei liitytä. Voitte ajatella, että olette kilpailuviranomaisia ovelampia, mutta tosiasiassa aiheutatte haittaa kuluttajalle. Kartellit eivät ole älykkäitä. Ne ovat tuomittavia.
<P>
Pidämme sen vuoksi myönteisenä komission tiukkaa asennetta kilpailun vastaiseen toimintaan. On välttämätöntä, että seuraamuksilla rangaistaan epäasianmukaista toimintaa ja erityisesti rikoksenuusijoita, mutta niillä on myös kannustettava samanaikaisesti sääntöjen noudattamiseen. Seuraamuksilla on oltava riittävä pelotevaikutus. Suuret sakkorangaistukset ovat tehokas väline, mutta ne voivat olla liian heikkoja, jos ne ovat ainoa väline. Sen vuoksi kehotamme komissiota laatimaan ehdotuksia, jotta välinevalikoimamme on kehittyneempi ja tehokkaampi. Kehotamme mietinnössä tarkastelemaan sellaisia kysymyksiä kuin yritysten oma vastuu, avoimuus ja yritysten tilintekovelvollisuus, lyhyemmät menettelyt, oikeus oikeudenmukaiseen oikeudenkäyntiin ja eurooppalaisten standardien ja yrityksiin sovellettavien sääntöjen noudattamisohjelmien kehittäminen.
<P>
Toinen keskeinen kysymys on valtiontuki. Talouskriisin yhteydessä on myönnetty valtavia määriä valtiontukea. Poikkeukselliset olosuhteet edellyttävät poikkeuksellisia toimia. Myönnämme tämän, mutta emme saa unohtaa sitä, että valtiontuen myöntämisellä on hintansa. Sillä vääristetään kilpailua ja se johtaa julkisen velan ja budjetin ennätysmäiseen vajeeseen. Tästä aiheutuva lasku esitetään tuleville sukupolville. Meillä on velvollisuus perustella jokaista senttiä, joka on käytetty. Olen sen vuoksi iloinen, että talous- ja raha-asioiden valiokunta kehottaa komissiota arvioimaan perusteellisesti poikkeuksellisen valtiontuen käytön seurauksia.
<P>
Haluaisimme erityisesti, että arvioidaan valtiontukea, jota on myönnetty niin sanottuun vihreään elvytysohjelmaan. Kaksi vuotta sitten meitä suostuteltiin hyväksymään elvytyspaketti ja valtiontukitoimet sen lupauksen perusteella, että sitä käytettäisiin kauan odotettuun siirtymään kohti kestävää tietopohjaista taloutta. Nyt me kysymme, onko varoilla todella saatu aikaan tällainen siirtymä? Mihin niitä on käytetty? Ketkä olivat edunsaajat ja mitä ne todella tekivät vihreän elvytyksen edistämiseksi?
<P>
Tarvitsemme myös selkeyttä, arvoisa komission jäsen, valtion tuen käytön vaikutuksesta rahoitusalaan ja erityisesti sen mahdollisista vääristävistä vaikutuksista.
<P>
Seuraavaksi haluaisin sanoa muutaman sanan vertikaalisia rajoituksia koskevasta aiheesta. Tiedämme, että voimassa olevaa sopimusta tarkistetaan tämän vuoden toukokuussa. Komissio sitoutui aiemmin ottamaan Euroopan parlamentin tiiviisti mukaan tähän tarkistusmenettelyyn. Pettymyksekseni jouduin lukemaan ehdotusten uusimmasta versiosta tiedotusvälineistä. Kun sen jälkeen pyysin komissiolta samoja asiakirjoja, koska ne olivat vuotaneet lehdistölle, tämä edellytti aikamoista kädenvääntöä niiden saamiseksi, enkä voi kätkeä mielipahaani tästä. Komission olisi lopetettava järjestelmällinen ja tahallinen vuotaminen lehdistölle. Tämän kiistäminen suoraan sanoen loukkaa älykkyyttämme.
<P>
Aiheeseen palaten, komission ehdotuksien perusteella voidaan syrjiä verkkokauppoja, joilla ei ole kauppaa kadun varrella. Olen käyttänyt esittelijän etuoikeuttani ja esitin tarkistuksen, jossa komissiota pyydetään korjaamaan tämä tilanne. Olemme 21. vuosisadalla, meidän on kannustettava verkkokauppiaiden kilpailutoimintaa eikä tukahdutettava sitä. Kehotamme komissiota asettamaan kuluttajan edun oman edun edelle.
<P>
Pyydämme komissiota tekemään lopultakin alaa koskevia tutkimuksia erityisesti verkkomainonnasta, mitä parlamentti on pyytänyt useaan otteeseen. Jos komissio ei halua toimia näin, me haluaisimme saada tietää syyt kieltäytymiselle.
<P>
Lopuksi komission jäsen, olemme erittäin tyytyväisiä komission jäsenen Almunian sitoumukseen ottaa parlamentti tiiviisti mukaan kilpailupolitiikan muotoiluun. Talouskriisi on selkeästi osoittanut kilpailupolitiikan laajemman demokraattisen oikeutuksen tarpeen, ja tässä yhteydessä oletan, että vertikaalisia rajoituksia koskevan asiakirjan tapaus oli vain virhe. Me tunnustamme komission riippumattomuuden - ja liberaalina tuen tätä todella - mutta me myös odotamme, että komissio ottaa parlamentin tiiviisti mukaan kilpailupolitiikan muotoiluun mietinnössä esitetyn suunnan mukaisesti.
<P>
Odotamme innolla komission vastausta. Arvoisa puhemies, kiitän teitä kärsivällisyydestänne.
<SPEAKER ID="218" NAME="Michel Barnier">
komission jäsen. - (FR) Arvoisa puhemies, haluaisin luonnollisesti kiittää Sophia in 't Veldiä kollegani ja ystäväni Joaquín Almunian puolesta hänen vuoden 2008 kilpailupolitiikkaa koskevasta mietinnöstään. Haluaisin myös kiittää Reinhard Bütikoferia ja Adam Bielania, jotka teollisuus-, tutkimus- ja energiavaliokunnan ja sisämarkkina- ja kuluttajansuojavaliokunnan valmistelijoina osallistuivat myös tähän mietintöön.
<P>
Hyvä Sophia in 't Veld, komissio pani merkille tänä vuonna, että parlamentin päätöslauselmassa käsitellään hyvin monia asioita, joista muistutitte meille hetki sitten. Komission kilpailupolitiikkaa koskevan kertomuksen lisäksi se kattaa komission kertomukset siitä, miten säännökset toimivat sekä yrityskeskittymistä annettujen asetusten tarkistamisesta.
<P>
Komission näkökulmasta päätöslauselmallanne on kaksi tavoitetta. Ensinnäkin tällä päätöslauselmalla autetaan meitä parantamaan edelleen kilpailupolitiikkaa koskevien vuosikertomustemme sisältöä sekä toiseksi, mikä tärkeintä, se toimii perustana komissiolle yksityiskohtaisen vuoropuhelun aloittamiseksi parlamentin kanssa. Aion varmasti välittää Joaquín Almunialle rohkaisunne viedä vuoropuhelua parlamentin kanssa vieläkin pidemmälle.
<P>
Tämä vuoropuhelu on itse asiassa välttämätöntä kaikkien politiikanalojen toiminnalle ja meidän mielestämme tähän kuuluu kilpailupolitiikka. Parlamentti on muistuttanut meitä toiveestaan nähdä, että kilpailupolitiikka toimii yhteispäätösmenettelyn puitteissa. Hyvä Sophia in 't Veld, haluaisin sanoa tämän suoraan: komissiolla ei ole valtuuksia muuttaa perustamissopimusten määräyksiä kilpailupolitiikkaan sovellettavasta oikeusperustasta. Olemme kuitenkin valmiita tarkastelemaan tapauskohtaisesti, voidaanko yhteispäätösmenettelyä soveltaa uusiin aloitteisiin, kun niiden tavoite ylittää kilpailun alan toimivallan.
<P>
Tältä osin tiedätte, että komission jäsen Almunia ilmoitti tammikuussa, että parlamentti on täysin mukana kaikissa lainsäädäntöaloitteissa, jotka liittyvät yksityishenkilöiden nostamiin vahingonkorvauskanteisiin. Kuten parlamentti, komissio ei usko, että nykyisen talouskriisin vuoksi on perusteltua lieventää yrityskeskittymiä tai valtiontukea koskevia kilpailusääntöjä. Komission nykyiset toimet osoittavat selkeästi, että se on pysynyt hyvin lujasti näissä periaatteissa: kaikenlaisten kilpailun vääristyminen estäminen myös kriisiaikana, vaikka se suhtautuu tarvittaessa menettelyihin joustavasti ja avoimesti.
<P>
Vuosi 2008, jolloin tämä talous- ja rahoituskriisi alkoi, oli hyvin erityislaatuinen. Kilpailupolitiikkaa koskevassa kertomuksessa käsitellään hyvin kunnianhimoista työtä, jota komissio on toteuttanut tässä asiassa tiiviissä yhteistyössä kumppaniensa kanssa kansallisella ja EU:n tasolla.
<P>
Kriisi saavutti aallonpohjansa vuonna 2009. Keskeinen osa tässä vuoden 2009 kertomuksessa koskee kilpailua talous- ja rahoituskriisin aikana. Tämä kertomus pitäisi hyväksyä tämän vuoden toisella neljänneksellä. Komission jäsen Almunia esittelee sen parlamentille. Tämä tarjoaa varmasti jälleen kerran parlamentille ja komissiolle tilaisuuden rakentavaan keskusteluun.
<P>
Hyvä Sophia in 't Veld, korostitte puheessanne vertikaalisia rajoituksia koskevaa kysymystä, esittämäänne tarkistusta. Komissio on vakuuttunut, että se on löytänyt kohtuullisen tasapainon tässä asiassa.
<P>
Toisaalta ryhmäpoikkeuksen ansiosta toimittajat voivat valita jälleenmyyjät ja sopia heidän kanssaan toimitettujen tuotteiden jälleenmyyntiä koskevista ehdoista fyysisten myyntipisteiden ja verkkomyynnin osalta. Tämän perusteella ne voivat päättää parhaasta tavasta levittää tuotteitaan ja suojella tuotekuvaansa.
<P>
Toisaalta hyväksyttyjen jälleenmyyjien on voitava käyttää vapaasti Internetiä ja niiden verkkomyyntiin sovellettavien edellytysten on vastattava fyysisiin myyntipisteisiin sovellettavia edellytyksiä, jotta vältetään kaikki tarpeettomat rajoitukset niiden Internetin käytölle. Tämä merkitsee, että ehdotuksella edistetään komission yleistä toimintalinjaa online-markkinoiden ja verkkokaupan edistämiseksi.
<SPEAKER ID="219" NAME="Seán Kelly" AFFILIATION="PPE">
(EN) Arvoisa puhemies, esittelijä viittasi kartelleihin. Kartellien olemassaolo ja niiden olemassaolon todistaminen ovat kaksi eri asiaa. Tiedän, että Irlannissa erityisesti maatalouden alalla monet maanviljelijät uskovat, että tehtaat toimivat kartellina. Koska kyseessä on saarivaltio, karjankuljetus - erityisesti nyt lisääntyneiden ja erittäin ankarien rajoitusten vallitessa - on yhä vaikeampaa, joten tehtaat pitävät tätä käsissään.
<P>
On pantava merkille, että hinnat nousevat hitaasti, kauttaaltaan, mutta ne putoavat nopeasti, kauttaaltaan. Tämän vuoksi karjan hinnanero Irlannin ja Yhdistyneen kuningaskunnan välillä on 150-200 euroa eläintä kohden. Kuten sanoin, tämän todistaminen voi olla vaikeaa. Ehkäpä komission jäsen Barnier voi kuitenkin hyödyntää yksikköjään, tarkistaa tämän asian ja edistää korjaaviin toimiin ryhtymistä.
<SPEAKER ID="220" NAME="Andreas Schwab" AFFILIATION="PPE">
(DE) Arvoisa puhemies, haluaisin aluksi kiittää teitä ja komission jäsentä esityksestänne ja haluaisin ensiksi huomauttaa, että Euroopan kilpailulainsäädäntöä koskevien määräysten sisällön valvominen on kuluttajien edun mukaista. Olen iloinen, että komissio on ensimmäistä kertaa sisällyttänyt kertomukseen kilpailulainsäädännön ja sen merkityksen kuluttajille omana lukunaan. Tämä on erityisen ilahduttavaa, koska komissio ei ole viiden vuoden aikana tiedottanut erityisesti Euroopan kilpailupolitiikasta.
<P>
Euroopan kilpailulainsäädännön täytäntöönpanon vaikea vaihe, joka liittyy erityisesti jäsenvaltioiden pankkeja koskeviin avunanto-oikeuksiin ja avunantoa koskevaan lainsäädäntöön, on vielä edessä. Tämä ei ollut ongelma vuonna 2008. Tässä suhteessa tästä mietinnöstä välittyy selkeä viesti, että komission on valvottava tätä erityisen huolellisesti, jotta sisämarkkinoihin ja Euroopan kuluttajiin ei vaikuteta sen vuoksi epäedullisesti.
<P>
Pienten ja keskisuurten yritysten käsittely on tässä yhteydessä erityisen tärkeää. Mietinnössä kannatetaan selvästi sitä, että keskisuuriin yrityksiin sovelletaan erityiskohtelua, kun on kyse sakkorangaistuksista kartelleja koskevassa asiassa.
<P>
Vertikaaliset järjestelyt online-markkinoilla ovat mielestämme vahvat, mutta talous- ja raha-asioiden valiokunnan äänestyksen jälkeen ehdotettu arvio on meidän mielestämme ennenaikainen, ja haluaisimme sen vuoksi tukea talous- ja raha-asioiden valiokunnan mietintöä.
<SPEAKER ID="221" NAME="Antolín Sánchez Presedo" AFFILIATION="S&amp;D">
(ES) Arvoisa puhemies, vuoden 2008 kilpailupolitiikkaa koskevaan kertomukseen sisältyy ensimmäistä kertaa kartelleja ja kuluttajia koskeva osa. Siinä viitataan ensimmäistä kertaa myös sakkorangaistuksien määräämiseen. Lisäksi mietinnössä mainitaan tärkeitä aloitteita, kuten ilmastonmuutospakettiin liittyvät suuntaviivat ja valkoinen kirja yhteisön kilpailuoikeuden rikkomisesta johtuvista vahingonkorvauskanteista.
<P>
Mietinnössä käsitellään myös kilpailupolitiikan tehtävää kriisin aikana. Tämän politiikan vaikutuksilla on edistetty vakauttamista ja vähennetty valtiontukea. Kun irtaudumme kriisistä, on tärkeää korjata aiheutetut vääristymät ja palautettava tasapuoliset toimintaedellytykset moraalista riskiä välttäen.
<P>
Mietinnössä vaaditaan, että autoteollisuuden tulevaisuus on määriteltävä, on kiinnitettävä huomiota pk-yritysten ongelmiin, tehtävä tutkimuksia elintarviketeollisuuden jakeluketjusta ja toteutettava seurantatoimenpiteitä maitotuotteista.
<P>
Mietinnössä kannatetaan myös kehittyneempää ja legitiimimpää kilpailupolitiikkaa parlamentin osallistumisen kautta. Sen vuoksi tuemme sitä, ja onnittelen esittelijää saavutetusta tuloksesta.
<SPEAKER ID="222" NAME="Zigmantas Balčytis" AFFILIATION="S&amp;D">
(LT) Haluaisin varjoesittelijänä ensiksi onnitella kollegaani Sophia in 't Veldiä erinomaisen mietinnön valmistelusta. Minusta mietinnössä korostetaan selvästi aloja, joihin komission olisi kiinnitettävä erityistä huomiota. Ensimmäinen ala on valtiontukisääntöjen valvominen. Komissio antoi kriisin aikana jäsenvaltioille mahdollisuuden soveltaa valikoivasti valtiontukitoimia. Koska tällaisista toimista säädettiin kiireellisissä oloissa, komission olisi tarkasteltava, käytettiinkö näitä toimia tarkoituksenmukaisesti, saatiinko niillä tarpeeksi aikaan ja aiheuttiko kriisi jäsenvaltioiden protektionistisen vastauksen. Protektionismi ja yhtenäismarkkinoiden jakautuminen haittaavat kilpailua ja ainoastaan heikentävät Euroopan unionin asemaa maailmantaloudessa. Olen tyytyväinen, että esittelijä otti huomioon teollisuus-, tutkimus- ja energiavaliokunnan lausunnon Euroopan unionin energian sisämarkkinoiden ongelmista ja erityisesti sen seikan, että on mahdotonta varmistaa näiden markkinoiden kilpailukyky ja yleinen toiminta niin kauan, kun on energiasaarekkeita ja kun energiainfrastruktuureita ei ole liitetty yhteen ja ne eivät toimi kunnolla.
<SPEAKER ID="223" NAME="Puhemies">
(EL) Keskustelu on päättynyt.
<P>
Äänestys toimitetaan keskiviikkona 9. maaliskuuta 2010 klo 12.00.
