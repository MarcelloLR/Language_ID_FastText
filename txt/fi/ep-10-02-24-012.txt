<CHAPTER ID="012">
Käsittelyjärjestys
<SPEAKER ID="022" NAME="Puhemies">
(PL) Lopullinen esityslistaluonnos, jonka puheenjohtajakokous hyväksyi keskiviikkona 10. helmikuuta 2010 työjärjestyksen 137 artiklan mukaisesti, on jaettu.
<P>
Ehdotan poliittisten ryhmien suostumuksella seuraavia muutoksia:
<P>
Torstai:
<P>
Euroopan parlamentin sosialistien ja demokraattien ryhmä on jättänyt torstain istuntoa koskevan pyynnön lykätä äänestystä jäsen Lehnen mietinnöstä, joka koskee yhtiömuodoltaan tietynlaisten yhtiöiden tilinpäätöksiä ja mikroyhteisöjä.
<SPEAKER ID="023" NAME="Martin Schulz">
S&D-ryhmän puolesta. - (DE) Arvoisa puhemies, ryhmämme tämänaamuinen keskustelu Lehnen mietinnöstä oli hyvin intensiivinen. Keskustelua ei saatu vielä päätökseen, tällaista sattuu ryhmissä toisinaan. Me toivomme, että mietinnön esittelijä, jäsen Lehne, antaisi meille maaliskuun istuntojaksoon asti lisäaikaa tarkastella, mihin suuntaan tätä mietintöä voidaan lähteä viemään, ja harkita sosiaalidemokraattien kantaa tähän asiaan. Ryhmämme sisällä on erilaisia näkemyksiä - myönnän sen avoimesti.
<P>
Olisin kiitollinen, jos me voisimme käydä tämän keskustelun loppuun ja jos jäsen Lehne suostuisi lykkäämään äänestystä maaliskuun ensimmäiseen istuntojaksoon. Se antaisi ryhmällemme - ja uskoakseni myös muille ryhmille - hiukan lisäaikaa keskustella asiasta perusteellisesti ja päästä yksimielisyyteen.
<SPEAKER ID="024" NAME="Klaus-Heiner Lehne">
esittelijä. - (DE) Arvoisa puhemies, hyvät parlamentin jäsenet, mielestäni on hyvä, että Euroopan parlamentin sosialistien ja demokraattien ryhmä paneutuu tähän asiaan huolellisesti. Haluan kuitenkin muistuttaa, että parlamentti hyväksyi joulukuussa 2008 lähes yksimielisesti päätöslauselman, jossa me pyysimme Euroopan komissiota laatimaan juuri käsiteltävänä olevan kaltaisen ehdotuksen. Parlamentin on pidettävä kiinni omista päätöksistään ja vuosien ajan ylläpitämistään pyrkimyksistä.
<P>
Mihin tahansa lainsäädäntöehdotukseen voi luonnollisesti sisältyä erilaisia ongelmia. Tästä syystä me olemme ratkaisseet avoimet kysymykset oikeudellisten asioiden valiokunnan kompromissilla. Haluan painottaa, että tämä ratkaisu on valmis hyväksyttäväksi. Ymmärrän kuitenkin, että voi olla järkevää kasvattaa tätä mietintöä tukevien jäsenten määrää. Jos jäsen Schulzin tarkoituksena on laajentaa tukijoiden joukkoa, niin minulla ei ole mitään sitä vastaan, että äänestys lykätään maaliskuussa pidettävään seuraavaan täysistuntojaksoon. Tämä on minun henkilökohtainen mielipiteeni. Tämä ei ole ryhmän kanta, sillä ryhmä päätyi tänä aamuna päinvastaiseen päätökseen. Mielestäni meidän pitäisi kuitenkin antaa sosialisteille mahdollisuus muodostaa oma kantansa, jotta myös he voivat tehdä jotain vähentääkseen byrokratiaa ja pienten ja keskisuurten yritysten taakkaa.
<SPEAKER ID="025" NAME="Dirk Sterckx" AFFILIATION="ALDE">
(NL) Arvoisa puhemies, haluan kiittää jäsen Lehneä hänen äskeisistä sanoistaan. Näissä olosuhteissa haluan kuitenkin pyytää, että meille annettaisiin mahdollisuus jättää tarkistuksia ja keskustella niistä. Toistaiseksi meillä on suunnitteilla vain äänestys ilman mahdollisuutta jättää jäsen Lehnen mietintöön tarkistuksia.
<SPEAKER ID="026" NAME="Martin Schulz" AFFILIATION="S&amp;D">
(DE) Arvoisa puhemies, haluan toistaa pyyntöni. Me kannatamme ilman muuta keskustelua. Me pyydämme ainoastaan äänestyksen lykkäämistä. Ymmärrän hyvin jäsen Lehnen toiveikkuuden, mutta oikeudenmukaisuuden nimissä minun täytyy todeta, että ryhmämme toimii demokratian periaatteiden mukaisesti. Hyvä jäsen Lehne, en voi luvata teille mitään keskustelujen lopputuloksesta.
<SPEAKER ID="028" NAME="Hannes Swoboda" AFFILIATION="S&amp;D">
(DE) Arvoisa puhemies, puhun lyhyesti. Viime päivinä on tehty kaksi merkittävää nimitystä. Toinen niistä on Euroopan komission Yhdysvaltojen edustajan nimitys Washingtoniin ja toinen on Afganistanin erityisedustajan nimitys. Molemmat nimitykset ovat kiistanalaisia, ja niistä keskustellaan eri puolilla kiivaasti. En halua tässä kohtaa ottaa kantaa meriitteihin. Arvoisa puhemies, pyydän ainoastaan, että ennen virkaan astumistaan molemmat henkilöt tulisivat ulkoasiainvaliokunnan kokoukseen, jotta me voisimme keskustella perusteellisesti. Toivon, että komission puheenjohtaja ja neuvoston puheenjohtaja antavat tälle täyden tukensa teidän avullanne, arvoisa puhemies.
<P>
(Suosionosoituksia)
