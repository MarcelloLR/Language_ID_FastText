<CHAPTER ID="012">
Käsittelyjärjestys
<SPEAKER ID="017" NAME="Puhemies">
(PL) Lopullinen esityslistaluonnos, jonka puheenjohtajakokous hyväksyi torstaina 4. maaliskuuta 2010 työjärjestyksen 137 artiklan mukaisesti, on jaettu. Siihen on ehdotettu seuraavia muutoksia:
<P>
Maanantai:
<P>
Ei muutoksia.
<P>
Tiistai:
<P>
Ei muutoksia.
<P>
Keskiviikko:
<P>
Vihreät / Euroopan vapaa allianssi -ryhmä ja Euroopan yhtyneen vasemmiston konfederaatioryhmä / Pohjoismaiden vihreä vasemmisto ovat esittäneet pyynnön sisällyttää esityslistalle komission julkilausuma geneettisesti muunnetusta Amflora-perunalajikkeesta.
<SPEAKER ID="018" NAME="Rebecca Harms" AFFILIATION="Verts/ALE">
(DE) Arvoisa puhemies, hyvät kollegat, olemme jälleen kerran esittäneet, että aihe, joka koskee luvan myöntämistä geneettisesti muunnetulle Amflora-perunalle, sisällytettäisiin esityslistalle useista syistä. Sen jälkeen kun terveysasioista vastaava komission jäsen alkoi vastata lupien myöntämisestä geneettisesti muunnetuille organismeille, kansalaiset mielestäni luulivat, että lupien myöntämistä GMO:ille alettaisiin harkita tarkemmin. Asia on päinvastoin. On mielestäni pöyristyttävää, että näin pian komission virkaan astumisen jälkeen terveysasioista vastaava komission jäsen on yksiselitteisesti sivuuttanut Maailman terveysjärjestön huolenaiheet myöntämällä Amflora-perunalle luvan.
<P>
Edellisellä vaalikaudella neuvoston ja komission välillä oli lisäksi toistuvasti suuria erimielisyyksiä lupamenettelyistä, sillä monet jäsenvaltiot eivät olleet samaa mieltä luvan runnomisesta läpi, mitä komission puheenjohtaja José Manuel Barroso itse tuki. Olimme sopineet toisen, järkevämmän lupamenettelyn kehittämisestä. Miten sen kanssa on nyt käynyt? Koska suurin osa kansalaisista vastustaa geneettisesti muunnettuja organismeja, velvollisuutemme on järjestää tällä viikolla keskustelu luvan myöntämisestä ja kenties edelleen odotettavissa olevasta luvan läpi runnomisesta.
<P>
(Puhemies keskeytti puhujan.)
<P>
Pyydän tästä asiasta nimenhuutoäänestystä.
<SPEAKER ID="019" NAME="Francesco Enrico Speroni" AFFILIATION="EFD">
(IT) Arvoisa puhemies, hyvät kollegat, yksittäisten jäsenten tai poliittisten ryhmien mahdollisesti esittämien arvioiden lisäksi meidän olisi mielestäni tarkoituksenmukaista pystyä antamaan lausunto näin tärkeästä kysymyksestä. Usein keskustelemme kysymyksistä, jotka - vaikka ne ovatkin merkittäviä - ovat hyvin kaukana Euroopan unionista. Tämä kysymys koskee meitä ja äänestäjiämme, ja siitä syystä meidän pitäisi mielestäni ottaa se esityslistalle.
<SPEAKER ID="020" NAME="Martin Schulz" AFFILIATION="S&amp;D">
(DE) Arvoisa puhemies, olen huolissani samoista asioista kuin kollegani Rebecca Harms, ja monissa jäsenvaltioissa tästä asiasta käydään kiivasta keskustelua. Siksi haluan nyt toistaa sen, mitä totesin jo viime viikon puheenjohtajakokouksessa: ei ole mitään mieltä käydä hätäisesti keskustelua nyt ilman päätöslauselmaa, joka sitten taas epäonnistuu.
<P>
On paljon järkevämpää pyytää asiasta vastaavaa valiokuntaa nimittämään esittelijä huolehtimaan menettelystä ja myös hyväksymismenettelyn teknisistä edellytyksistä.
<P>
Komission hyväksynnän saamiseen kului kahdeksan vuotta. Tähän asiaan kulutettiin kahdeksan vuotta. Komissio ratkaisi asian EU:n oikeuteen perustuvalla enemmistöpäätöksellä. Nyt onkin pohdittava sitä, pitäisikö parlamentilla olla oikeus jättäytyä näin laajojen päätösten ulkopuolelle ja onko parlamentilla lopulta mahdollisuutta perua näin kauaskantoisia päätöksiä.
<P>
Tästä syystä olisi nimitettävä esittelijä tarkistamaan menettelyt ja tarvittaessa esittämään mietintö, jonka tarkoituksena on muodostaa parlamentissa lainsäädäntöön tarvittava enemmistö, jolloin komission on pakko esittää vuoden kuluessa lainsäädäntöehdotus toimielinten sopimuksen perusteella. Pidän tätä paljon parempana kuin kiireessä käytyä keskustelua.
<P>
(Puhemies keskeytti puhujan.)
<SPEAKER ID="021" NAME="Puhemies">
(PL) Pyydän teitä noudattamaan sääntöjä. Työjärjestyksen mukaan nämä ovat minuutin puheenvuoroja, ja tämä koskee sekä pyynnön puolesta että sitä vastaan esitettyjä puheenvuoroja. Pyydän, ettette puhuisi pidempään, sillä se sekoittaa käsittelyjärjestyksen ja on vastoin työjärjestystä. Pyydän teitä muistamaan tämän.
<P>
Olen vastaanottanut Euroopan yhtyneen vasemmiston konfederaatioryhmältä / Pohjoismaiden vihreältä vasemmistolta ja myös Rebecca Harmsilta nimenhuutoäänestystä koskevan pyynnön. Toimitamme äänestyksen nyt.
<P>
(Parlamentti hylkäsi pyynnön.)
<P>
(Käsittelyjärjestys vahvistettiin.)
