<CHAPTER ID="027">
Kilpailupolitiikkaa koskevat kertomukset 2006 ja 2007 (lyhyt esittely) 
<SPEAKER ID="229" NAME="Puhemies">
(FR) Esityslistalla on seuraavana Jonathan Evansin talous- ja raha-asioiden valiokunnan puolesta laatima mietintö kilpailupolitiikkaa koskevista kertomuksista 2006 ja 2007.
<SPEAKER ID="230" NAME="Jonathan Evans">
esittelijä. - (EN) Arvoisa puhemies, Euroopan komissio laatii vuosittain kilpailupolitiikkaa koskevan kertomuksen, ja perinteisesti Euroopan parlamentti tarkastelee kertomusta ja laatii siihen valiokunta-aloitteisen vastauksen.
<P>
Tässä tapauksessa ajoitukseen liittyvistä syistä kertomukset 2006 ja 2007 käsitellään yhdessä, mutta - ottaakseni esiin komission varapuheenjohtajan Barrot'n vähän aikaisemmin mainitseman asian - kysymys on siitä, että tilanne, jossa näitä kertomuksia käsittelemme, on muuttunut melko paljon, sillä itse asiassa aloitimme kertomuksen käsittelyn jo jokin aika sitten. Tuolloin keskityimme kilpailupolitiikan uudistukseen, entisen komission jäsenen Mario Montin ja nykyisen komission jäsenen Neelie Kroesin tekemään merkittävään työhön sekä tämän työn vaikutusten tarkasteluun siltä osin, miten komissio kykenee puuttumaan markkina-aseman väärinkäyttöön ja käsittelemään tehokkaammin yrityskeskittymiä ja valtiontukia. Yleisesti ottaen nämä asiat on hoidettu kertomusten mukaan hyvin, ja tämä käy erittäin selväksi parlamentin mietinnössä esitetystä kannasta. Olemme nähneet komission toteuttaneen ennätysmäärän kovan linjan kartelleja koskevia toimenpiteitä, olemme nähneet sakkojen määräämättä jättämistä tai lieventämistä koskevan järjestelmän kehittymisen, olemme nähneet komission määränneen ennätysmäärän sakkoja ja olemme nähneet myös ennätysmäärän yrityskeskittymiä ja valtiontukia koskevia ilmoituksia.
<P>
Tämän prosessin uudistus nopeutuu, sillä komissio esittää parhaillaan valkoisessa kirjassa ehdotuksia, jotka koskevat yksityisiä vahingonkorvauskanteita. Myös valiokuntamme ja parlamentti on kannattanut näitä ehdotuksia.
<P>
Valiokuntamme on kiinnittänyt huomiota kahteen erityiseen huolenaiheeseen. Toinen on tuottajien ja vähittäismyyjien välinen epätasa-arvoinen suhde erityisesti elintarvikkeiden vähittäismyynnissä. Parlamentti on itse asiassa esittänyt asiaa koskevan kirjallisen kannanoton, jonka allekirjoitti yli puolet parlamentin jäsenistä. Valiokuntamme on ilmaissut huolensa myös palvelualan väärinkäytöksistä.
<P>
Puhuin kuitenkin muuttuneesta tilanteesta, koska me kaikki voimme tietenkin tunnustaa, että sen jälkeen, kun komissio julkaisi kertomukset, komission työ - erityisesti tukien osalta - on saavuttanut hyvin erilaiset mittasuhteet. Komissio tarkastelee nyt lähes päivittäin tämänhetkisessä taloudellisessa kaaoksessa toteutettavien tukitoimien vaikutuksia. On erittäin tärkeää - tämä todetaan mietinnössämme - että kun puutumme näihin asioihin, näemme, mitä haasteita tehokkaat ja avoimet markkinat kohtaavat.
<P>
On erittäin tärkeää, että kun komissio hyväksyy näitä toimenpiteitä, se tekee sen perustamissopimusten mukaisesti eikä luo tulevaisuudessa niin merkittävää markkina-asemaa, että se itsessään johtaisi väärinkäytöksiin.
<P>
Yhdistyneen kuningaskunnan pankkiala on tällä hetkellä varsin selkeästi ala, jolla käytössä olevaa uutta rakennetta on tarkistettava, kunhan taloustilanne hieman rauhoittuu. On tarkasteltava myös sitä, soveltuuko tämä rakenne vapaille, oikeudenmukaisille ja avoimille markkinoille. Komission jäsen Kroes on vakuuttanut, että se soveltuisi, mutta valiokuntamme on kuitenkin lisännyt nämä seikat mietintöön. Yleisesti näkemyksemme on, että komissiota on onniteltava työstään ja että se on mietinnön pääsisältö. Odotan, että mietintö hyväksytään huomenna hyvin laajalla enemmistöllä.
<SPEAKER ID="231" NAME="Jacques Barrot">
komission varapuheenjohtaja. - (FR) Arvoisa puhemies, esittelijä Evans, ensiksi haluan kiittää teitä Neelie Kroesin ja koko komission puolesta.
<P>
Olemme erittäin tyytyväisiä siihen, että Euroopan parlamentti tukee mietinnössään selkeästi kilpailupolitiikan päättäväistä ja jatkuvaa soveltamista kaikilla seuraavilla toiminnan aloilla: kartellien torjuminen, yrityskeskittymä- ja yritysostotoimien sekä valtiontukien valvonta.
<P>
Komissio on erityisen tyytyväinen siihen, että Euroopan parlamentti pitää kilpailun pääosaston henkilöstötarvetta tärkeänä kysymyksenä nyt, kun pääosaston työmäärä kasvaa jatkuvasti tämän talouskriisin aikana.
<P>
Laman aikana komissio vastustaa edelleen päättäväisesti protektionismia koskevia pyyntöjä. Komissio suhtautuu myönteisesti Euroopan parlamentin varoitukseen kilpailusääntöjen soveltamisen lopettamisesta, sillä ne tukevat tärkeällä tavalla tätä toimenpidettä. Jäsen Evans, emme saisi koskaan unohtaa, että kilpailusääntöjen tehtävänä on myös edistää tuottavuutta ja antaa meille mahdollisuus palata takaisin entistä paremmassa kunnossa, kun kriisi on ohitse.
<P>
Vuosi 2009 on omistettava yhteistyölle. Luotamme siihen, että kaikki Euroopan unionin toimielimet ja kansainväliset kumppanimme tukevat talouden uudelleen käynnistämistä ja markkinoiden asianmukaisen toiminnan varmistamista.
<P>
Kiitos, jäsen Evans. Voitte olla varma, että komission jäsen Kroes, joka varmaan on jo sanonutkin tämän teille, on pannut mietintönne merkille hyvin kiinnostuneena.
<SPEAKER ID="232" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
<P>
Esityslistalla piti olla seuraavana Claire Gibaultin naisten oikeuksien ja sukupuolten tasa-arvon valiokunnan puolesta laatima mietintö miesten ja naisten tasa-arvoisesta osallistumisesta ja kohtelusta näyttämötaiteessa.
<P>
Mielestäni mietintö on erittäin mielenkiintoinen. Valitettavasti jäsen Gibault on ilmoittanut, ettei hän pääse tänä iltana esittelemään mietintöään. Työjärjestyksen mukaisesti en voi antaa puheenvuoroa kenellekään muulle, koska hän ei ole järjestänyt itselleen sijaista. Näin ollen hänen mietintöään ei esitellä lyhyesti.
<P>
Mietintöä koskeva äänestys kuitenkin toimitetaan huomenna esityslistan mukaisesti.
<P>
Kirjalliset lausumat (työjärjestyksen 142 artikla)
<SPEAKER ID="991" NAME="Louis Grech  " AFFILIATION="PSE">
kirjallinen. - (EN) Olen tyytyväinen komission toimintaan kilpailupolitiikan alalla, siihen, että komissio on haastanut tehokkaasti kartellien toiminnan ja määrännyt ennätyssakkoja lainrikkojille vuosina 2006 ja 2007. Kannatan täysin komission päätelmää, että Euroopan unionin energiamarkkinoiden toiminta on puutteellista. Näin ollen olen erittäin pettynyt siihen, että Euroopan neuvosto ei ole pystynyt ratkaisemaan komission alakohtaisessa analyysissa tunnistamia ongelmia. Energiakulujen osuus kotitalouksien budjetista kasvaa hälyttävästi, ja finanssikriisin vaikutukset todennäköisesti lisäävät köyhyyttä huomattavasti kaikkialla EU:ssa. Emme voi hyväksyä sitä, että energiamarkkinoiden tehottomuus vääristää markkinoita yritysten ja kuluttajien kustannuksella. Puuttuaksemme järjettömiin energianhintoihin, meidän olisi ehkä harkittava energia-alan riippumattoman sääntelyviranomaisen perustamista kaikkiin jäsenvaltioihin. Viranomaisella olisi valtuudet varmistaa, että kaikkien julkisten palvelujen, kuten energian, veden, viemäröinnin sekä lentokenttämaksujen, hintojen korotukset olisivat perusteltuja.
<SPEAKER ID="990" NAME="Eoin Ryan  " AFFILIATION="UEN">
kirjallinen. - (EN) Kannatan vahvasti kaikkia jäsen Evansin mietinnössä esitettyjä kuluttajien suojelua koskevia kehotuksia, erityisesti komissiolle esitettyä kehotusta toteuttaa verkkomainontaa koskeva alakohtainen tutkimus. Kuluttajia johdetaan usein harhaan tarkoituksellisesti hämmentävillä online-tarjouksilla ja -mainoksilla, vaikka tämä pyritään estämään EU:n lainsäädännöllä. Komission on varmistettava, että alan lainsäädäntöä noudatetaan eikä vain anneta tyhjiä lupauksia kuluttajan oikeuksista.
<P>
Olen tyytyväinen, että komissiota kehotetaan analysoimaan tavarantoimittajien ja vähittäismyyjien välisten epätasa-arvoisten suhteiden vaikutusta kilpailuun. Tämä on erityisen suuri ongelma Irlannissa. Tämä kilpailupoliittinen eriarvoisuus ei saisi jatkua. Kuluttajia rangaistaan lisää jo muutenkin haastavassa taloudellisessa tilanteessa.
<P>
Suhtaudun myönteisesti myös yleiseen ryhmäpoikkeusasetukseen, jonka nojalla jäsenvaltiot voivat myöntää tukea pienten ja keskisuurten yritysten, aluekehityksen, koulutuksen, työllisyyden ja riskipääomasijoitusten edistämiseen. Näinä vaikeina aikoina yrittäjyyttä ja innovointia tukevat sekä pieniä ja keskisuuria yrityksiä vahvistavat toimenpiteet olisi toteutettava nopeasti. Pienet ja keskisuuret yritykset ovat talouden kulmakiviä, ja meidän velvollisuutemme on varmistaa, että niitä tuetaan parhaan kollektiivisen kykymme mukaan.
