<CHAPTER ID="005">
Chilen tilanne ja EU:n humanitaarisen avun strategia (keskustelu) 
<SPEAKER ID="083" NAME="Puhemies">
(EN) Esityslistalla on seuraavana komission julkilausuma Chilen tilanteesta ja EU:n humanitaarisen avun strategiasta.
<SPEAKER ID="084" NAME="Janez Potočnik">
komission jäsen. - (EN) Arvoisa puhemies, annan tämän julkilausuman kollegani, kansainvälisestä yhteistyöstä, humanitaarisesta avusta ja kriisinhallinnasta vastaavan komission jäsenen Kristalina Georgievan puolesta. Miksi hänen puolestaan? Siihen on aivan ilmeinen syy. Komission jäsen Georgieva matkusti eilen, 10. maaliskuuta Chileen vieraillakseen äskettäisen maanjäristyksen runtelemilla alueilla ja seuratakseen eurooppalaisten humanitaarisen avun ja pelastuspalvelun ammattilaisten työtä paikan päällä.
<P>
Välittömästi Chilen pääkaupunkiin Santiagoon saavuttuaan komission jäsen Georgieva matkusti maanjärjestyksestä ja tsunamista pahimmin kärsineelle alueelle, muun muassa Constituciónin, Talcan ja Concepciónin kaupunkeja ympäröivälle rannikkoalueelle.
<P>
Vierailunsa aikana hän tapasi alueella työskentelevien ECHOn kumppanien edustajia, vieraili seuranta- ja tiedotuskeskuksen komentokeskuksessa Pencossa ja osallistui kahdenkeskisiin tapaamisiin Chilen alueviranomaisten kanssa.
<P>
Komission jäsen Georgieva edustaa myös puheenjohtaja Barrosoa presidentti Sebastián Piñeran virkaanastujaisissa Valparaísossa myöhemmin tänään.
<P>
Varhain lauantaiaamuna 27. helmikuuta Chileen iskenyt valtava maanjäristys ja sitä seurannut tsunami ovat kauhea tragedia. Viimeisimpien virallisten lukujen mukaan vähintään 528 ihmistä on saanut surmansa, ja luvun odotetaan kasvavan. Järistys vaikutti yli kahden miljoonan ihmisen elämään. Infrastruktuurille aiheutuneet tuhot ovat olleet valtavia, ja puoli miljoonaa kotia on vaurioitunut pahoin.
<P>
Unionin ulkoasioiden ja turvallisuuspolitiikan korkea edustaja ja Euroopan komission varapuheenjohtaja Cathy Ashton soitti Chilen ulkoministerille Mariano Fernándezille vielä samana päivänä ilmaistakseen surunvalittelunsa uhrien perheille sekä kertoakseen valmiudestamme tarjota apua ja tukea.
<P>
Heti kun maanjärjestyksestä saatiin tieto, käynnistettiin ECHOn pelastustoiminnan järjestelmä. EU:n pelastuspalvelumekanismista annettiin välittömästi ennakkovaroitus osallistujamaille. Seuranta- ja tiedostuskeskuksen (MIC) komentokeskus toimi koko ensimmäisen viikonlopun ajan hankkien tietoa maanjäristyksen laajuudesta ja vaikutuksista sekä paikantaen pelastuspalveluresursseja, joita olisi mahdollisuus saada nopeasti liikkeelle. Komission jäsen Georgieva kävi komentokeskuksessa suoran operaation aloituspäivänä.
<P>
Useat Euroopan unionin jäsenvaltiot ovat ilmoittaneet seuranta- ja tiedostuskeskukselle toimittamastaan tai tarjoamastaan avusta. Muun muassa Espanja, Saksa, Ranska ja Yhdistynyt kuningaskunta ovat jo lähettäneet Concepcióniin henkilökuntaa ja kalustoa, Suomelta, Yhdistyneeltä kuningaskunnalta ja Alankomailta on saatu rahoitussitoumuksia ja Bulgaria, Slovakia, Ruotsi ja Itävalta ovat luvanneet toimittaa siltoja, telttoja, kenttäkeittiöitä ja generaattoreita.
<P>
Chilen viranomaiset ovat ilmoittaneet ottavansa Euroopan unionin jäsenvaltioiden tarjoaman avun vastaan.
<P>
Komission humanitaarisen hätäavun järjestelmä käynnistettiin samanaikaisesti Brysselissä ja ECHOn Managuan toimistossa, joka vastaa Latinalaisen Amerikan alueesta.
<P>
Mahdollisiin rahoituskumppaneihin, joilla olisi mahdollisuus toimittaa välitöntä hätäapua, otettiin yhteyttä, ja ECHOn kenttäasiantuntijat matkustivat maanjäristysalueelle heti ensimmäisen tilaisuuden tullen. Varhain sunnuntaiaamuna tehtiin ensimmäinen kolmen miljoonan euron hätäapupäätös. Humanitaarista apua koskevia avustussopimuksia on nyt tehty neljän kumppanin kanssa: ranskalainen Telecom Sans Frontières tarjoaa hätäviestintäpalveluja; Panamerikkalainen terveysjärjestö ja Espanjan Punainen Risti auttavat terveyspalvelujen palauttamisessa toimintakuntoon ja Saksan Punainen Risti toimittaa suojia, puhdasta vettä ja taloustarvikkeita.
<P>
ECHO lähetti matkaan kahdesta humanitaarisen avun asiantuntijasta koostuvan ryhmän, joka saapui Chileen maanantaiaamuna 1. maaliskuuta tekemään tarvearviointeja sekä tapaamaan viranomaisia ja mahdollisia täytäntöönpanokumppaneita. Seuraavana päivänä ryhmään liittyi kaksi jäsentä ja muutamaa päivää myöhemmin vielä viides.
<P>
EU:n pelastuspalvelumekanismin kuuden asiantuntijan ryhmä on nyt myös Chilessä. Neljä heistä työskentelee maanjäristysalueella lähellä Concepciónin kaupunkia ja kaksi on parhaillaan Santiagossa pitämässä yhteyttä viranomaisiin ja koordinoimassa Euroopan unionin jäsenvaltioiden toimittamaa apua.
<P>
ECHOn humanitaarisen avun asiantuntijat ja EU:n pelastuspalveluryhmä arvioivat tilannetta pahimmin kärsineillä alueilla yhdessä Yhdistyneiden Kansakuntien humanitaarisen avun koordinointitoimiston OCHAn ja useiden YK:n erillisvirastojen kanssa.
<SPEAKER ID="085" NAME="Michèle Striffler" LANGUAGE="FR">
Arvoisa puhemies, arvoisa komission jäsen, hyvät kollegat, kuten jo todettiin, Chilen maanjäristys oli Haitin maanjäristystäkin voimakkaampi ja sitä seurasi tsunami. Siitä huolimatta kuolonuhreja oli huomattavasti vähemmän, koska maassa oli toimiva ennakkovaroitusjärjestelmä, luonnonmullistuksiin paremmin varautunut väestö ja vahva valtiovalta, joka pystyi reagoimaan tilanteeseen.
<P>
Euroopan komissio ja jäsenvaltiot toimivat ihailtavan nopeasti. Euroopan komission seuranta- ja tiedotuskeskuksen toiminta käynnistettiin heti, tehtiin hätäapupäätös kolmen miljoonan euron myöntämisestä välittömiä tarpeita varten ja humanitaarisen avun pääosaston asiantuntijoita lähetettiin katastrofialueelle arvioimaan tilannetta.
<P>
Haluan kiittää erityisesti komission jäsenen Georgievan nopeaa julkista reagointia. Hän saapui Santiagoon eilen vieraillakseen alueella.
<P>
Useimmat luonnonkatastrofit ovat odottamattomia. Luonnonkatastrofeille alttiilla alueilla on ihmishenkien säästämiseksi ehdottoman tärkeää, että riskejä vähennetään parantamalla varautumista ja rakentamalla olosuhteisiin sopivia rakennuksia. On myös tärkeää varmistaa, että kehitysyhteistyöhön sisältyy myös katastrofiriskien vähentämiseen tähtääviä toimia, eli katastrofeihin valmistautumista, niiden vaikutusten lieventämistä sekä ennen kaikkea niiden ennaltaehkäisyä.
<SPEAKER ID="086" NAME="María Muñiz De Urquiza" LANGUAGE="ES">
Arvoisa puhemies, ensinnäkin haluan EU:n ja Chilen parlamentaarisen sekavaliokunnan puolesta ilmaista solidaarisuutemme Chilen kansaa, parlamenttia ja hallitusta kohtaan 27. helmikuuta tapahtuneen tuhoisan maanjäristyksen ja sitä seuranneiden yli kahdensadan jälkijäristyksen jälkeen.
<P>
Ainakin 500 ihmistä on saanut surmansa, heidän joukossaan kaksi eurooppalaista, ja järistykset ovat vaikuttaneet kahden miljoonan ihmisen elämään. Pahiten ovat kärsineet mapuchet, joiden maat sijaitsevat kolmella maan neljästä eteläisestä alueesta.
<P>
Haluan myös kiittää kaikkia pyyteettömästi työtä tehneitä ihmisiä sekä ammattilaisia, jotka ovat osallistuneet uhrien auttamiseen. Chileläiset ovat itse osoittaneet kykynsä vastata vaikean tilanteen asettamiin haasteisiin. Haluan onnitella presidentti Bacheletia hätäapuoperaatiosta, jonka hänen hallituksensa käynnisti saadakseen asuntoja ja infrastruktuuria tuhonneen kauhean maanjäristyksen aiheuttaman tilanteen hallintaansa.
<P>
Chilen hallitus toimi nopeasti, vastuullisesti ja asiaankuuluvalla vakavuudella selvittäessään, millä alueilla apua tarvitaan. Myös kansainvälinen yhteisö on osoittanut solidaarisuutta, mikä kertoo Chilen erinomaisista suhteista naapureihinsa ja strategisiin kumppaneihinsa.
<P>
Haluan myös onnitella Sebastián Piñeran uutta hallintoa, joka astuu tehtäväänsä tänään, sekä rohkaista häntä jälleenrakennustyössä, johon hän voi toivoakseni luottaa saavansa Euroopan unionin täyden tuen.
<P>
Chile on paitsi Euroopan unionin ystävä ja kumppani, myös kehittynyt maa ja OECD:n jäsen. Siitä huolimatta jälleenrakentamisen kustannukset ovat tuntuvat: niiden on arvioitu nousevan jopa 20 miljoonaan Yhdysvaltain dollariin, mikä on 15 prosenttia Chilen BKT:sta. Tästä syystä vetoan Euroopan unioniin, jotta se tarjoaisi Chilen viranomaisille kaiken mahdollisen avun jälleenrakennustyöhön. Chile tulee tarvitsemaan kansainvälisiä lainoja, ja Euroopan investointipankin, jonka kanssa Chile on juuri allekirjoittanut sopimuksen, tulisi auttaa jälleenrakennushankkeiden rahoittamisessa.
<P>
Euroopan unioni on puheenjohtajavaltio Espanjan johdolla perustanut avun koordinointiin YK:n kanssa tarkoitetun mekanismin sekä katastrofin jälkihoidosta vastaavan työryhmän; kansainvälisestä yhteistyöstä, humanitaarisesta avusta ja kriisinhallinnasta vastaavan komission jäsenen odotetaan myös saapuvan paikan päälle parin seuraavan päivän kuluessa. Toivomme, että komissio pystyy täyttämään Chilen kansan odotukset laiminlyömättä kuitenkaan muita yhtä kiireellisiä sitoumuksiaan, kuten Haitin tilannetta.
<SPEAKER ID="087" NAME="Izaskun Bilbao Barandica" LANGUAGE="ES">
Arvoisa puhemies, meidän tulisi osoittaa solidaarisuuttamme katastrofin koettelemalle maalle, Chilelle, muutenkin kuin vain sanoin, ja sen me olemme kuulleet tänään komission edustajalta.
<P>
Chile on tarjonnut meille suojaa ja turvaa. Maassa asuu esimerkiksi suuri baskiyhteisö, joka on muuttanut sinne 1800-luvulla taloudellisista syistä ja 1900-luvulla poliittisista syistä.
<P>
Siksi sanojen tueksi tarvitaan toimia, ja olenkin tyytyväinen Euroopan unionin nopeaan toimintaan, kun se lähetti välittömästi kolme miljoonaa euroa avustusoperaatioiden rahoittamiseen. Samoin olen tyytyväinen arvoisan korkean edustajan Ashtonin reagointiin ja onnittelen komission jäsentä Georgievaa, joka toimi nopeasti ja on ollut eilisestä lähtien Chilessä tarjoamassa tukeaan sekä selvittämässä, millaista apua alueella tarvitaan.
<P>
Olen tyytyväinen Euroopan komission humanitaarisen avun pääosaston uuden pelastuspalvelujärjestelmän toimintaan, EU:n toimielinten tarjoamaan apuun sekä eri erillisvirastojen kautta järjestettyyn yhteistyöhön.
<P>
Tällaisina aikoina Euroopalla on ollut ja on edelleen tilaisuus vahvistaa kansainvälistä johtoasemaansa tekemällä työtä suoraan maanjäristyksestä kärsineiden kanssa sekä auttamalla jäsenvaltioilta ja alueilta tulevan avun koordinoimisessa.
<P>
Haluan erityisesti nostaa esiin presidentti Bacheletin toiminnan, sillä hän on osoittanut jälleen kerran, miten politiikkaa tulisi tehdä. Hän on toiminut erittäin humaanisti ja tehnyt tiiviisti yhteistyötä huomenna presidentiksi astuvan Piñeran kanssa. Haluan myös onnitella häntä siitä, miten hän on esimerkillisellä tavalla jättänyt politikoinnin syrjään pystyäkseen vastaamaan maansa tarpeisiin.
<P>
Haluan Euroopan liberaalidemokraattien liiton ryhmän puolesta ilmaista solidaarisuuteni ja tukeni kaikille toteutettaville avustusoperaatioille sekä surunvalitteluni menehtyneiden 528 ihmisen ja kaikkien kateissa olevien perheille sekä kaikille kodittomiksi jääneille.
<P>
Vierailimme alueella hiljattain EU:n ja Chilen parlamentaarisen sekavaliokunnan vaalitarkkailuvaltuuskunnan ominaisuudessa. Meillä oli tilaisuus seurata kehitteillä olevia hankkeita ja näimme, että Chile on taloudellisen ja sosiaalisen kehityksen mallimaa Etelä-Amerikassa.
<P>
Meidän on varmistettava, ettei tämä maanjäristys katkaise suotuisaa taloudellista ja sosiaalista kehitystä.
<SPEAKER ID="088" NAME="Raül Romeva i Rueda" LANGUAGE="ES">
Arvoisa puhemies, haluan aluksi toistaa saman kuin jäsenet Muñiz De Urquiza ja Bilbao Barandica, koska mielestäni ensimmäinen asia, joka meidän täytyy tehdä, on osoittaa Euroopan unionin solidaarisuutta Chilen kansalle ja chileläisille instituutioille, joita presidentti Bachelet ja tuleva presidentti Piñera niin hyvin edustavat.
<P>
Toiseksi tällaisissa tilanteissa on mielestäni tärkeää muistaa, että luonnonkatastrofit iskevät kaikkiin tasapuolisesti eivätkä piittaa tippaakaan siitä, onko ihminen rikas vai köyhä: ne rankaisevat kaikkia tasapuolisesti. On kuitenkin selvää, että köyhät kärsivät eniten, ja köyhien alueiden jälleenrakentaminen on erityisen hankalaa.
<P>
Siksi mielestäni olisi tärkeää paitsi pohtia katastrofin jälkeen tarvittavia elvytys- ja jälleenrakennustoimia, monissa tapauksissa myös tutkia uudelleen tiettyjä rakenteellisia seikkoja, ja kysymykseni liittyykin siihen. Arvoisa komission jäsen, haluaisin kysyä eräästä tietystä asiasta, joka liittyy maakohtaisen strategia-asiakirjaan, joka Euroopan unionilla on Chilen kanssa.
<P>
Kuinka suuri osuus vuosiksi 2007-2013 varatuista 41 miljoonasta eurosta on tarkoitus käyttää erityisesti infrastruktuurin, kuten teiden ja liikenneyhteyksien, vahvistamiseen? Kuinka paljon käytetään asuntorakentamisen parantamiseen, jotta varmistetaan, että mahdollisten tulevien katastrofien kohdatessa ihmiset olisivat paremmin varautuneita tilanteeseen? Entä mikä osa varoista on jo nyt varattu näihin tarkoituksiin?
<SPEAKER ID="089" NAME="Tomasz Piotr Poręba">
ECR-ryhmän puolesta. - (PL) Chilen maanjäristys on vaatinut useita satoja kuolonuhreja, ja yli puolitoista miljoonaa ihmistä on menettänyt kotinsa. Tänään meidän on syytä osoittaa solidaarisuutta chileläisiä kohtaan ja samalla muistaa, että hygieniatarvikkeista ja juomavedestä on edelleen pulaa, samoin kuin elintarvikkeista, lääkkeistä ja huovista. Lisäksi ihmisten kiusana ovat rikollisryhmät, jotka ryöstelevät tyhjilleen jääneitä kauppoja ja koteja. Meidän, Euroopan unionin, on tehtävä kaikkemme estääksemme kaiken omaisuutensa ja usein myös perheensä menettäneitä ihmisiä joutumasta toisten kärsimystä hyväkseen käyttävien varkaiden uhreiksi.
<P>
On hyvä, että olemme päättäneet lähettää kolme miljoonaa euroa kiireellisimpiä tarpeita varten. Meidän on kuitenkin syytä muistaa, että Chilessä on edelleen paikkoja, joihin apu ei ole vielä päässyt perille, koska tiet ja sillat ovat vaurioituneet. Chilen ja Haitin viimeaikaiset tapahtumat osoittavat, että mekanismeissa, joilla apua toimitetaan katastrofeista kärsineille maille, samoin kuin Euroopan unionin taloudellisessa avussa, on edelleen parantamisen varaa.
<P>
Solidaarisuus Chileä kohtaan on hieno asia, ja on hyvä, että Euroopan unioni osoittaa solidaarisuuttaan. Muistakaamme kuitenkin, että pelkkä solidaarisuus ei riitä, vaan Chile tarvitsee tukeamme jatkossakin.
<SPEAKER ID="090" NAME="Fiorello Provera">
EFD-ryhmän puolesta. - (IT) Arvoisa puhemies, toivotan teille pikaista paranemista. Ensinnäkin haluan ilmaista solidaarisuuteni kaikille niille, joita tämä luonnonkatastrofi on koskettanut. Valitettavasti suuret maanjäristykset aiheuttavat jatkossakin murhenäytelmiä. Tämänkaltaisissa tilanteissa, kun rakennuksille ja infrastruktuurille on aiheutunut laajaa tuhoa ja tuhansia ihmisiä on saanut surmansa, on tärkeää parantaa jatkuvasti pelastuspalvelu- ja hätäapuviranomaisten toiminnan koordinointia, jotta vältetään päällekkäisyydet ja resurssien tuhlaaminen. Euroopan unioni lähetti nopeasti apua Chileen, mutta sen on tehtävä yhteistyötä paikallisviranomaisten kanssa, jotta pystytään tunnistamaan tarpeet ja koordinoimaan apua tehokkaasti.
<P>
Tämän aamun lehdissä oli uutinen, jonka mukaan paikalliset kumppanit, muutamat YK:n virkailijat ja islamilaistaistelijat ovat varastaneet puolet YK:n Somalialle toimittamasta avusta. Yksi asia, jota täytyy pohtia, onkin julkisten ja yksityisten lahjoitusten keräämisen avoimuus ja väestölle toimitettavan avun jakelun tehokkuus. Lahjoittajia ei saa pettää. On perustettava tiukka valvontajärjestelmä, jolla estetään rahojen tuhlaaminen tai varastaminen etenkin silloin, kun apu lähetetään kaukaisiin maihin, joiden instituutiot ovat kriisien vuoksi heikentyneet.
<SPEAKER ID="091" NAME="Diane Dodds" AFFILIATION="NI">
(EN) Arvoisa puhemies, ihmiset ovat mielissään, kun kuulevat, että Chilen kansan auttamiseksi on ryhdytty toimiin. Heidän ahdinkonsa on liikuttanut meitä kaikkia.
<P>
Tänään haluan kuitenkin puhua yleisemmistä humanitaarisen avun strategiaan liittyvistä kysymyksistä. Euroopan komissio ilmoittaa ylpeänä olevansa yksi maailman suurimmista humanitaarisen avun antajista. Se julistaa tehtävänään olevan pelastaa ihmishenkiä ja ylläpitää elämää, etsiä turvapaikka kodittomille ja auttaa maailmaa valmistautumaan luonnonkatastrofeihin. Nämä ovat todella tavoittelemisen arvoisia asioita. Lahjoitettava raha ei kuitenkaan ole komission rahaa. Se on brittiläistä, saksalaista, ranskalaista - se on itse asiassa 27 kansallisvaltiosta peräisin olevaa rahaa. Näin talouskriisin aikana kukin yksittäinen valtio ansaitsisi tunnustuksen arvokkaasta panoksestaan. Ehkä komission tulisi mainita tämä asiakirjoissaan ja tunnustaa niiden osuus, jotka todella tekevät uhrauksia. Eivät niitä tee poliittinen eliitti ja Berlemontin byrokraatit, vaan tavallisten yhteisöjen tavalliset ihmiset.
<P>
Vaikka onkin totta, että kehitysmaat tarvitsevat apua, ne tarvitsevat myös tukeamme uskottavien demokraattisten rakenteiden luomisessa ja ylläpitämisessä. Ne tarvitsevat apuamme vahvan ja vapaan kansalaisyhteiskunnan rakentamisessa. Ne myös tarvitsevat apuamme - ja mikä tärkeintä, rehellisyyttämme - niiden vääryyksien osoittamiseen, joihin maiden poliittinen johto on syyllistynyt ja varmistanut siten, että tavallinen kansa elää vastaisuudessakin köyhyydessä ja puutteessa.
<SPEAKER ID="092" NAME="Georgios Papanikolaou" AFFILIATION="PPE">
(EL) Arvoisa puhemies, Chilen äskettäinen valtava, katastrofaalinen maanjäristys, joka sattui pian Haitin katastrofin jälkeen, vaati tuhansien ihmisten hengen ja aiheutti mittavaa tuhoa maan infrastruktuurille etenkin Concepciónin alueella.
<P>
Meidän on oltava uhrien ja heidän perheidensä tukena ja ilmaistava vilpittömästi myötätuntomme heitä kohtaan. Meidän on tuettava maata, jonka kanssa meillä on läheiset ja ystävälliset suhteet ja joka on yksi alueen vahvimmista talouksista ja kehityksen mittari naapurimailleen. Pohja näille suhteille on luotu parlamentaarisessa sekavaliokunnassa.
<P>
Muistuttaisin teille, että Euroopan unioni ja Chile allekirjoittivat assosiaatiosopimuksen, joka tuli voimaan vuonna 2005. Siinä sovitaan poliittisesta ja taloudellisesta yhteistyöstä sekä laajemmin yhteisistä toimista. Lisäksi, kuten jo todettiin, Euroopan komissio on hyväksynyt kuusivuotisen strategisen kehittämissuunnitelman Chilelle vuosiksi 2007-2013. Siinä määrätään, millä tavoin tämän Latinalaisen Amerikan maan on määrä käyttää yhteisön varoja alueellisiin ja alakohtaisiin ohjelmiin, joita maan vasta valittu hallitus aikoo toteuttaa.
<P>
Välittömästi annettu ilmoitus taloudellisesta tuesta sekä muut komission tänään mainitsemat asiat ovat rohkaisevia. Haluan kuitenkin korostaa, että meidän on helpotettava edellä mainitun EU:n ja Chilen strategisen kehyksen toteuttamiseen osoitettujen varojen vapauttamista käyttöön mahdollisimman pian, jotta äskeisen maanjäristyksen vaikutukset maan infrastruktuuriin ja myöhempään kehittymiseen saataisiin nopeasti hallintaan.
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Arvoisa puhemies, haluan aluksi ilmaista solidaarisuuteni Chilen kansaa kohtaan, samoin kuin Haitin, Turkin ja Perun kansoja kohtaan, jotka ovat myös hiljattain joutuneet luonnonkatastrofien kohteiksi.
<P>
Solidaarisuus on yksi Euroopan unionin tunnusmerkeistä, ja meidän on vahvistettava sitä myös tulevaisuutta varten.
<P>
Onneksi Chile on maa, jolla on laajat valmiudet reagoida luonnonkatastrofeihin; kaikkialla maailmassa ei ole samanlaisia valmiuksia.
<P>
Siksi haluan mainita EU:n humanitaarisen avun strategian. Reagointimme voisi olla tehokkaampaakin. Se voisi olla nopeampaa ja tehokkaampaa, kunhan se on oikeansuuntaista. Mikä on se oikea suunta? Ensinnäkin mielestäni tarvitaan parempaa koordinointia jäsenvaltioiden, niissä toimivien humanitaaristen järjestöjen ja EU:n toimielinten kesken.
<P>
Toiseksi tarvitaan parempaa koordinointia Euroopan unionin ja kansainvälisten humanitaaristen järjestöjen, erityisesti Yhdistyneiden Kansakuntien, välillä.
<P>
Kolmanneksi tarvitaan sotilaallisten ja humanitaaristen toimijoiden välistä koordinointia. On pystyttävä takaamaan siviiliväestön ja avustustyöntekijöiden turvallisuus, mutta huolehdittava samalla siitä, että humanitaarisen avun riippumattomuus ja puolueettomuus säilyy ja kansainvälistä oikeutta noudatetaan.
<P>
Jotta humanitaarinen avustustyö ja kriiseihin vastaaminen voisi olla olennainen osa Euroopan unionin ulkoista toimintaa, tarvitsemme lisää sekä henkilöresursseja että rahoitusvaroja.
<P>
Voimme käyttää hyväksemme Barnierin raportin sisältämiä ehdotuksia Euroopan humanitaarisen avun vapaaehtoisjoukkojen perustamisessa, ja koska komission jäsen Piebalgs on täällä paikalla, lisäisin vielä että humanitaarisen avun ja jälleenrakennustoimien ja kehitysavun välisen yhteyden vahvistamisessa ja koordinoimisessa entistä paremmin.
<SPEAKER ID="094" NAME="Jim Higgins" AFFILIATION="PPE">
(EN) Arvoisa puhemies, olen samaa mieltä kaikesta, mitä jäsen Guerrero Salom sanoi reagoinnistamme. Minun täytyy sanoa, että olin aluksi järkyttynyt kuultuani, että summa, jonka Euroopan unioni - korkea edustaja Ashton - aikoi lahjoittaa, oli kolmen miljoonan euron luokkaa. Kolme miljoonaa euroa ei ole mitään suhteessa maanjäristyksen seurauksiin ja sen aiheuttamaan hävitykseen.
<P>
Viimeksi kun olimme täällä, neljä viikkoa sitten, keskustelimme Haitista. Tänä aamuna keskustelemme Xynthia-myrskystä Euroopassa. Keskustelemme myös vähän yli kaksi viikkoa sitten tapahtuneen Chilen katastrofaalisen maanjäristyksen seurauksista. Lisäksi oli vielä 6.6 Richterin jälkijäristys, joka oli itsessäänkin erittäin tuhoisa.
<P>
Seuraukset ovat siinä. Vaikutukset ovat siinä. Tilastot puhuvat puolestaan. Nyt on kyse siitä, että 500 000 - puoli miljoonaa - kotia on tuhoutunut. Ne on rakennettava uudelleen, ja siinä tarvitaan meiltä käytännön apua. Kuolleita on noin 540, ja heidän ruumiitaan kaivetaan edelleen esiin raunioista. Jo se pelkästään on luonnonkatastrofi. Mutta nyt puhutaan noin 22 miljardin euron kokonaislaskusta. Meidän on todella lisättävä osuuttamme siitä.
<P>
Yksi perustelu, jolla Lissabonin sopimusta - jonka ensimmäisen version me Irlannissa hylkäsimme - yritettiin myydä ihmisille, oli se, että sopimuksen myötä meillä olisi välittömät valmiudet antaa humanitaarista apua luonnonkatastrofeihin. Minun täytyy sanoa, että olipa kyseessä sitten Haiti, Etelä-Eurooppa tai Chilen tilanne, me emme ole reagoineet. Tiedän, että aikaa on kulunut vasta vähän, mutta meidän on todella saatava jotakin aikaiseksi. Ennen kaikkea tarvitaan käytännön apua: (a) rahaa, (b) puhdasta vettä, (c) sähkönjakelun palauttamista ja (d) talouden nostamista takaisin käyntiin ja jaloilleen mahdollisimman pian.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Arvoisa puhemies, keskustelin eilen senaattori Pizarron kanssa, josta tuli muutama tunti sitten Chilen senaatin puhemies. Tänään senaattori Pizarro ojentaa presidentti Piñeralle presidentin nauhan. Toivon, että presidentti Piñera ryhtyy tehokkaasti jälleenrakennustyöhön. Samalla haluan onnitella presidentti Bacheletia tavasta, jolla hän on hoitanut tätä kriisiä.
<P>
Arvoisa puhemies, saanen ilmaista solidaarisuuteni ja veljellisen kiintymykseni Chilen kansaa kohtaan niiden kauheiden maanjäristysten ja tsunamin jälkeen, joita he ovat kokeneet Concepciónissa, Biobíossa, Temucossa ja Valparaísossa. Olen varma siitä, että Chilen sankarillinen kansa pystyy pääsemään yli tästä katastrofaalisesta tilanteesta, niin kuin he ovat päässeet ennenkin. Haluan toistaa vielä kerran kunnioitukseni ja syvän myötätuntoni Chileä kohtaan.
<SPEAKER ID="096" NAME="Andreas Mölzer" AFFILIATION="NI">
(DE) Arvoisa puhemies, Chilen 8.8 Richterin suuruisen maanjäristykset seuraukset olivat tuhoisat, ja teidän onkin syytä myöntää Concepciónin pormestarille, että kivimurskan alle hautautuneelle 24 tuntia on ikuisuus. Vaikka tämän Latinalaisen Amerikan maan viranomaiset ja pelastuspalvelut ovat epäilemättä hyvin varustautuneita mahdollisiin maanjäristyksiin, järistyksen kohteeksi joutuneille kahdelle miljoonalle ihmiselle tarkoitettu apu ei saapunut ajoissa perille järistysalueen kaikkiin osiin logistiikkaongelmien vuoksi. Pelastusjoukot, jotka olivat myöhässä jo saapuessaan, hukkuivat kaaokseen. Ihmisten oli pakko paeta katoille ja pystyttää tiesulkuja paitsi jälkijäristysten, myös rikollisten pelossa. Chile voi kyllä olla riittävän varakas huolehtimaan itsekin maanjäristyksen uhreista, mutta luojan kiitos se nieli ylpeytensä ja pyysi apua muun muassa EU:lta.
<P>
Meilläkin on tästä opittavaa, nimittäin kriisitilanteissa sivistyksen pintakerros kuoriutuu pian pois, ja 24 tuntia voi olla liian pitkä aika. Tästä syystä hätäsuunnitelmia ja avustustoimien koordinointia olisi tehostettava myös EU:ssa.
<SPEAKER ID="097" NAME="Janez Potočnik">
komission jäsen. - (EN) Arvoisa puhemies, olemme kaikki järkyttyneitä tämän luonnonmullistuksen ja humanitaarisen katastrofin laajuudesta. ECHOn pelastustoiminnan järjestelmän ja EU:n pelastuspalvelumekanismin nopean käyttöönoton ansiosta pystyimme tarjoamaan koordinoitua käytännön apua hyvin pian maanjäristyksen tapahduttua.
<P>
Kuten jo mainitsin, useiden EU:n jäsenvaltioiden toimittama tai tarjoama apu oli myös tärkeää.
<P>
Edellä kuvailemieni humanitaaristen ja muiden toimien lisäksi on syytä mainita - ja arvoisa jäsen jo äsken mainitsikin - että tiistaina Luxemburgissa Euroopan investointipankki ja Chile allekirjoittivat puitesopimuksen, joka mahdollistaa pankin toiminnan Chilessä.
<P>
Tämä on osoitus Euroopan unionin ja Chilen erinomaisista suhteista ja molempien osapuolten sitoutumisesta laajentamaan ja syventämään kumppanuutta jatkossakin. Se on myös erittäin hyvin ajoitettu, koska EIP voi olla Euroopan unionille lisäväline, jolla voidaan tukea Chileä keskipitkän ja pitkän aikavälin jälleenrakennustyössä, joka on jo pääsemässä käyntiin.
<P>
Chilen maakohtaista strategiaa ja siihen varattuja 41 miljoonaa euroa koskevaan kysymykseen totean seuraavaa: ensimmäinen siihen käytetty erä oli 25 miljoonaa euroa, ja toista erää varten jää 15,6 miljoonaa euroa. Tavallisesti tämä jakautuisi siten, että 50 prosenttia kohdennettaisiin sosiaaliseen koheesioon ja 50 prosenttia innovaatioihin ja kilpailukyvyn parantamiseen. Olemme tarjoutuneet vaihtamaan tuon summan jälleenrakentamiseen. Chilen viranomaiset eivät ole vielä esittäneet asiasta pyyntöä, mutta tietenkin molempien otsakkeiden varat voitaisiin ohjata jälleenrakentamiseen.
<P>
Chilen viranomaiset eivät ole vielä erityisesti pyytäneet Euroopan unionilta apua jälleenrakentamiseen. Kuten mainitsin, presidentti Piñera astuu virkaansa tänään. Hän varmasti ottaa ensisijaiseksi tehtäväkseen vahinkojen ja niiden hinnan arvioinnin ja valtavien korjaustöiden suunnittelun.
<P>
Komissio on valmis harkitsemaan mahdollisia avustuspyyntöjä. Kuten jo aiemmin mainitsin, se, että Euroopan investointipankki pystyy nyt toimimaan Chilessä, on siihen yksi väline ennestään käytössämme olleiden lisäksi.
<P>
Samoin on syytä muistuttaa, että Chile on kehittynyt esimerkillisesti, kuten joku teistä mainitsikin. Se on itse asiassa nettovelkoja, toisin kuin useimmat Latinalaisen Amerikan maat. Virastaan poistuva valtiovarainministeri korosti viime perjantaina, että toisin kuin aiempien Chilen kansaa koetelleiden murhenäytelmien aikana, tällä kertaa chileläisillä ja Chilen valtiolla on myös omia varoja.
<P>
Päätän puheenvuoroni toteamalla, että Euroopan unioni - kansalaiset, alueet ja jäsenvaltiot - seisoo Chilen rinnalla tässä katastrofissa, ja niin sen pitää sivistyneessä ja inhimillisessä maailmassa ollakin.
<SPEAKER ID="098" NAME="Puhemies">
Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="099" NAME="António Fernando Correia De Campos  " AFFILIATION="S&amp;D">
kirjallinen. - (PT) Joudumme kohtaamaan Haitin maanjäristyksen jälkeen jälleen uuden hirvittävän katastrofin, jonka uhrien määräksi on vahvistettu 800 ja aineelliset vahingot ovat suuruudeltaan noin 15 prosenttia Chilen BKT:sta. Chilen presidentin Bacheletin mukaan järistys vaikutti 80 prosenttiin väestöstä ja maan infrastruktuuri vaurioitui pahoin.
<P>
EU on jälleen kerran kantanut vastuunsa maan tärkeimpänä kauppakumppanina ja chileläisten tuotteiden tärkeimpänä markkina-alueena. EU vastasi antamalla kolme miljoonaa euroa hätäapua, ja samaan aikaan eurooppalaiset pelastuspalvelun asiantuntijat ovat paikan päällä arvioimassa kiireellisimpiä tarpeita.
<P>
Maailmaa koetelleet luonnonkatastrofit, kuten maanjäristykset ja tuhoisat myrskyt, jollaisia on viime aikoina nähty Euroopassakin, saavat meidät pohtimaan uudelleen suhtautumistamme humanitaariseen apuun ja nopeaa ja yhtenäistä toimintaa vaativiin hätätilanteisiin.
<P>
EU on osoittanut tehokkuutensa ja toimintakykynsä. Parlamentti on esittänyt vilpittömän osanottonsa Chilelle, mutta samalla osoittanut tällä keskustelulla sitoutuneensa auttamaan helmikuun 27. päivän maanjäristyksessä pahoin vahingoittuneen maan jälleenrakentamisessa.
