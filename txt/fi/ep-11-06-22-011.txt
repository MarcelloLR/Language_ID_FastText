<CHAPTER ID="011">
Käsittelyjärjestys
<SPEAKER ID="015" NAME="Puhemies">
(IT) Ria Oomen-Ruijten on pyytänyt puheenvuoroa.
<SPEAKER ID="016" NAME="Ria Oomen-Ruijten" LANGUAGE="NL">
Arvoisa puhemies, käsittelimme edellisellä istuntojaksolla Venäjää. Lähetimme silloin komission puheenjohtajalle ja neuvoston puheenjohtajalle viestin, jossa heitä kehotettiin käsittelemään Venäjän vaaleja. Nyt meille on ilmoitettu, että Venäjällä yhdeltä puolueelta on evätty rekisteröinti. Toisaalta Etyj on ilmoittanut meille, että he ovat saaneet luvan lähettää tarkkailijoita valvomaan vaaleja. Haluaisimme saada mahdollisimman pian lausunnon Venäjän nykytilasta. Haluamme myös keskustella siitä. Minusta se olisi asianmukaista.
<SPEAKER ID="017" NAME="Hannes Swoboda">
S&D-ryhmän puolesta. - (DE) Arvoisa puhemies, haluaisin tukea tätä ehdotusta. On kuitenkin puheenjohtajakokouksen tehtävä osoittaa poliittista tahtoa ja antaa meidän saada lyhyt lausunto ja keskustelu tästä aiheesta heinäkuun istuntojaksolla, kun myös korkea edustaja on täällä.
<SPEAKER ID="018" NAME="Puhemies">
(IT) Emme keskustele siitä nyt. Panemme tämän pyynnön merkille ja välitämme sen eteenpäin asiaankuuluville elimille.
<P>
Siirrymme nyt käsittelyjärjestykseen.
<P>
Puheenjohtajakokouksen työjärjestyksen 137 artiklan mukaisesti torstaina 9. kesäkuuta 2011 pidetyssä kokouksessa laadittu lopullinen esityslistaluonnos on jaettu.
<P>
Kuultuani poliittisia ryhmiä haluaisin esittää parlamentille seuraavat ehdotetut muutokset lopulliseen esityslistaluonnokseen:
<P>
Torstai 23. kesäkuuta 2011
<P>
1. Äänestys Martin Kastlerin aktiivisen ikääntymisen eurooppalaisesta teemavuodesta (2012) laatimasta mietinnöstä lykätään heinäkuun istuntojaksolle.
<P>
2. Salvatore Tatarellan markkinoille joustojärjestelmän mukaisesti saatettavista traktoreista laatima mietintö otetaan suoraan äänestykseen.
<P>
Tarkistusten jättämisen määräaika on tänään kello 16.00.
<P>
Onko kenellekään mitään huomautettavaa?
<P>
Huomautuksia ei ole, joten nämä muutokset hyväksytään.
<P>
Lisäksi on pyydetty seuraavia muutoksia:
<P>
Vihreät / Euroopan vapaa allianssi -ryhmä on pyytänyt, että tänään, keskiviikkona 22. kesäkuuta 2011 keskustelu talouden ohjausjärjestelmästä käydään välittömästi Eurooppa-neuvoston kokouksen valmistelua koskevan keskustelun jälkeen ja ennen keskustelua Albert Deßin yhteisestä maatalouspolitiikasta laatimasta mietinnöstä.
<P>
(Tarkistus hylättiin.)
<P>
Siirrymme nyt torstain käsittelyjärjestykseen. Euroopan yhtyneen vasemmiston konfederaatioryhmä / Pohjoismaiden vihreä vasemmisto on pyytänyt lykkäämään myöhemmälle istuntojaksolle mietintöjä, jotka kuuluvat yhteiseen keskusteluun talouden ohjausjärjestelmästä (Elisa Ferreira, Diogo Feio, Vicky Ford, Sylvie Goulard, Corien Wortmann-Kool ja Carl Haglund.
<P>
Jürgen Klutella on puheenvuoro pyynnön esittämiseksi.
<SPEAKER ID="019" NAME="Jürgen Klute">
GUE/NGL-ryhmän puolesta. - (DE) Arvoisa puhemies, haluaisin ehdottaa, että lykkäämme keskustelua ja äänestystä talouden ohjausjärjestelmästä heinäkuun istuntojaksolle. Syyt siihen, miksi haluamme tehdä niin, ovat sangen yksinkertaiset. Ecofin-neuvosto kokoontui maanantaina ja teki jälleen kerran tarkistuksia neuvoteltuihin kompromisseihin. Euroopan parlamentin jäseninä meillä ei ole ollut riittävästi aikaa tutustua niihin asianmukaisesti. Myöskään tarvittavat käännökset eivät olleet saatavilla. Meidän mielestämme tämä on neuvoston harjoittamaa sietämätöntä painostusta, ja pyydämme teitä jäsenkollegoinamme vastustamaan tätä painostusta ja äänestämään keskustelun ja äänestyksen lykkäämistä koskevan ehdotuksemme puolesta.
<SPEAKER ID="020" NAME="Corien Wortmann-Kool">
PPE-ryhmän puolesta. - (EN) Arvoisa puhemies, EU tarvitsee kiireellisesti lujan perustan eurolle. Olemme käsitelleet tätä pakettia monen kuukauden ajan, ja nyt neuvoston kanssa on sopimus 98 prosentista. Haluaisimme, että äänestys järjestetään huomenna, jotta parlamentti voi ilmaista näkemyksensä täysistunnon äänestyksessä. Neuvoston kanssa on neuvoteltava edelleen, jotta voimme saada ennen kesää aikaa lopullisen sopimuksen luodaksemme eurolle lujan perustan.
<SPEAKER ID="021" NAME="Ilda Figueiredo" LANGUAGE="PT">
Arvoisa puhemies, meillä on paketti, johon talous- ja raha-asioiden neuvosto on tehnyt viime hetken muutoksia, joita ei ole vielä käännetty eri kielille. Ensinnäkin on olemassa vain yksi versio - ainakin minä olen saanut käsiini vain englanninkielisen version - joka ei anna meille selvää kuvaa siitä, mitä on tapahtunut. Toinen asia on se, että asiaan liittyvät seikat ovat erittäin tärkeitä ja että seuraukset maillemme ja kansalaisillemme ovat hyvin vakavia erityisesti, kun otetaan huomioon tilanteet, jotka ovat nyt meneillään täällä Euroopan unionissa, esimerkiksi Kreikassa ja Irlannissa, ja, kuten on ilmoitettu, Portugalissa. Meidän mielestämme näitä asioita on siksi käsiteltävä huolellisemmin. Siksi pyydämme, että niitä koskevaa äänestystä lykätään heinäkuuhun.
<SPEAKER ID="022" NAME="Puhemies">
(IT) Pyyntö hylätään.
<P>

<P>
Käsittelyjärjestys vahvistetaan.
