<CHAPTER ID="018">
Käsittelyjärjestys
<SPEAKER ID="023" NAME="Puhemies">
(DE) Tämän istuntojakson esityslistaluonnoksen lopullinen versio, jonka puheenjohtajakokous laati työjärjestyksen 130 ja 131 artiklan mukaisesti torstaina 14. helmikuuta 2008 pitämässään kokouksessaan, on jaettu. Siihen on ehdotettu seuraavia muutoksia:
<P>
Maanantai ja tiistai:
<P>
Ei muutoksia
<P>
Keskiviikko:
<P>
IND/DEM-ryhmä on pyytänyt, että äänestys Lissabonin sopimusta koskevasta Richard Corbettin ja Iñigo Méndez de Vigon mietinnöstä siirretään seuraavaan istuntojaksoon.
<SPEAKER ID="024" NAME="Jens-Peter Bonde">
IND/DEM-ryhmän puolesta. - (EN) Arvoisa puhemies, tehtävänänne on antaa Euroopan parlamentista hyvä kuva eurooppalaisia asioita tarkastelevana, vakavasti otettavana toimielimenä. Siksi kehotan teitä siirtämään sopimuksesta toimitettavaa äänestystä.
<P>
Mietintöön tehtävien tarkistusten määräaika umpeutui, ennen kuin saimme sopimuksen valiokunnalta. Emme ole saaneet vielä konsolidoitua versiota, jonka lupasitte meille. Tämä on vastoin perussopimus-, työjärjestys- ja toimielinasioiden valiokunnan tekemää yksimielistä päätöstä.
<P>
Aloin esittää kysymyksiä oman konsolidoidun versioni pohjalta ja olen jo löytänyt käännöksistä harhaanjohtavia virheitä.
<P>
Me kaksi olemme olleet 29 vuoden ajan eri mieltä perustuslakiin liittyvistä asioista - avoimuutta lukuun ottamatta. Erimielisyytemme on käsitelty aina vakavasti perussopimus-, työjärjestys- ja toimielinasioiden valiokunnan kunnollisen tutkimuksen jälkeen.
<P>
Ajan voimakkaasti sitä asiaa, että suorilla vaaleilla valitulle Euroopan parlamentille siirrettäisiin valtaa komissiolta, jota ei ole valittu vaaleilla. Olemme pyytäneet, ettei EU:ssa hyväksyttäisi yhtäkään säädöstä ilman parlamentin hyväksyntää. Kuinka voimme puolustaa tätä mietintöä, jos suljette päätöksentekoprosessimme, ennen kuin yksikään Euroopan parlamentin jäsen on saanut sopimuksesta luettavaa versiota?
<P>
Viimeinen HVK oli kaikkien aikojen salamyhkäisin sopimuksesta pidetty kokous. Kehotan teitä pitämään keskustelun keskiviikkona mutta siirtämään äänestystä, jotta kaikki EU:n kansalaiset voivat pitää meitä vakavasti otettavana parlamenttina.
<P>
Me emme ole täytäntöönpanoviranomaisia, vaan edustamme äänestäjiä.
<SPEAKER ID="025" NAME="Richard Corbett">
esittelijä. - (EN) Arvoisa puhemies, emme äänestä konsolidoidusta sopimuksesta vaan Lissabonin sopimuksesta, joka julkaistiin Euroopan unionin virallisessa lehdessä 17. joulukuuta 2007. Minulla on se täällä. Olemme kaikki saaneet sen.
<P>
Tekstillä toki muutetaan olemassa olevia sopimuksia, ja sen parissa työskentely edellyttää Lissabonin sopimukseen tehtyjen tarkistusten sekä alkuperäisten sopimusten tarkastelua. Mutta siitähän juuri meille vaaleilla valituille edustajille maksetaan: siitä, että kiinnitämme huomiota yksityiskohtiin ja vaivaudumme vertaamaan tekstejä ja selvittämään, mitä muutoksia niihin on tehty.
<P>
Meille olisi toki apua konsolidoidusta sopimuksesta, josta ilmenisi, miltä sopimukset näyttäisivät, kun tämä sopimus on ratifioitu - sanon kun se on ratifioitu, koska olen varma, että se ratifioidaan - ja jota kansalaisten olisi paljon helpompaa lukea.
<P>
Miltei kaikkien jäsenvaltioiden hallitukset ovat jo julkaisseet sopimuksesta konsolidoidut versiot omalla kielellään. Minulla on täällä konsolidoitujen sopimusten englanninkielinen versio sellaisena, kuin miltä se näyttää Lissabonin sopimuksen hyväksymisen jälkeen. Lisäksi Tanskan hallitus oli ymmärtääkseni yksi ensimmäisistä hallituksista, joka julkaisi konsolidoidun version omalla kielellään - tanskan kielellä. Olen siis varma, ettei Jens-Peter Bonden ole ollut vaikeaa saada käsiinsä sopimuksista konsolidoitua, luettavaa versiota, joka auttaisi häntä tekemään työnsä perussopimus-, työjärjestys- ja toimielinasioiden valiokunnassa.
<P>
(Suosionosoituksia)
<SPEAKER ID="026" NAME="Hannes Swoboda">
PSE-ryhmän puolesta. - (DE) Arvoisa puhemies, puhun hyvin lyhyesti. Minun on todettava olevani melkoisen yllättynyt siitä, että sopimusta on vastustettu viikkojen ja kuukausien ajan niin aktiivisesti, voimakkaasti ja jopa aggressiivisesti, kun sitä vastustavat jäsenet eivät edes tiedä, mistä sopimuksesta me oikein puhumme.
<P>
(Suosionosoituksia)
<P>
Richard Corbett toi esiin keskeisen seikan: tässä asiassa ei ole kyse konsolidoidusta sopimuksesta, vaan uudistussopimuksen sisällöstä. Siitä ollaan useaa eri mieltä. Tämä on demokratiassa normaalia, ja on itse asiassa hyvä, että mielipiteet eroavat ja että käymme vilkasta keskustelua. Kaikkien pitäisi kuitenkin ottaa huomioon toisten mielipide ja sallia äänestyksen pitäminen.
<P>
Olemme keskustelleet tästä sopimuksesta hyvin vakavasti viikkoja ja kuukausia, ja meidän on nyt aika selvittää, kannattaako parlamentin enemmistö sopimusta vai vastustaako se sitä. Olemme todistaneet täällä tunteenpuuskia ja nähneet jäsenten yrittävän estää toisiaan puhumasta. Tällaiset tapahtumat voivat antaa yleisölle väärän viestin. Antakaamme Euroopan parlamentin enemmistön päättää tällä viikolla, kannattaako vai vastustaako se sopimusta. Siitähän demokratiassa on pohjimmiltaan kyse.
<P>
(Suosionosoituksia)
<SPEAKER ID="027" NAME="Jens-Peter Bonde" AFFILIATION="IND/DEM">
- (EN) Arvoisa puhemies, vastaan Richard Corbettille, jonka mukaan konsolidoitu versio on saatavana tanskan kielellä. Saatavana on versio, joka perustuu lokakuussa 2007 tehtyyn luonnokseen, mutta ei vielä konsolidoitua versiota, joka perustuisi siihen, mitä Lissabonissa hyväksyttiin 13. joulukuuta 2007. Uuteen laitokseen on lisätty tekstiä 7 000 sanan verran, ja pyydänkin Hannes Swobodaa - joka vaikuttaa olevan asiantuntija - kertomaan, mitä nämä 7 000 uutta sanaa sisältävät.
<P>
(Naurua)
<P>
(Parlamentti hylkäsi pyynnön nimenhuutoäänestyksellä.)
<P>
Torstai:
<P>
Ei muutoksia
<P>
(Esityslista hyväksyttiin.)
