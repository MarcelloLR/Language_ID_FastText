<CHAPTER ID="003">
Puhemiehen julkilausumat
<SPEAKER ID="007" NAME="Puhemies">
(PL) Haluaisin esittää joitakin alustavia huomautuksia ennen täysistunnon aloittamista. Muistutan teitä siitä, että puheenjohtajakokous päätti viime torstaina, että huomenna klo 16.00 käydään keskustelu Sidonii Jędrzejewskan ja Helga Trüpelin uutta vuoden 2011 talousarvioesitystä koskevista mietinnöistä. Äänestys mietinnöistä toimitetaan keskiviikkona. Toiseksi huomenna keskustellaan myös COP 16 -ilmastonmuutoskokouksen tuloksista. Kansainvälinen yhteisö saavutti Cancúnissa jonkinlaista edistystä. Neuvotteluihin osallistui myös varsin suuri Euroopan parlamentin valtuuskunta, jossa mukana olleet jäsenet ovat tänään täällä paikalla. Me pohdimme yhdessä komission jäsen Hedegaardin kanssa, miten tyydyttävänä me pidämme saavutettua sopimusta ja mitä toimia pitäisi seuraavaksi toteuttaa tässä asiassa ennen Etelä-Afrikan tasavallassa pidettävää kokousta.
<P>
Kolmanneksi me valitsimme 21. lokakuuta tämän vuoden Euroopan parlamentin mielipiteenvapauden Saharov-palkinnon voittajan. Muistanette, että voittaja on kuubalainen toisinajattelija Guillermo Fariñas. Valitettavasti hänen on vaikea matkustaa vastaanottamaan palkintoaan itse ensi keskiviikkona, vaikka kirjoitin asiasta henkilökohtaisesti kirjeen Kuuban presidentille Raul Castrolle. Odotamme, että Catherine Ashton huomaa Guillermo Fariñasin matkustusongelmat ja ottaa ne jatkossa Kuuban-suhteissa huomioon. Me toivomme yhä, että palkintomme voittaja pääsee tänne. Jos hän lähtisi Kuubasta muutaman tunnin kuluessa, hän ehtisi vielä keskiviikon istuntoomme.
<P>
Neljänneksi haluaisin muistuttaa teitä myös siitä, että 30 vuotta sitten, tarkalleen ottaen 13. joulukuuta 1981, Puolassa julistettiin sotatila, jonka avulla kommunistiviranomaiset yrittivät tukahduttaa jatkuvasti voimistuvan Solidaarisuus-liikkeen. Tuhansia opposition aktivisteja pidätettiin, ja yli 100 ihmistä kuoli. Lähes kolmekymmentä vuotta noiden tapahtumien jälkeen meidän on muistettava niitä, joilla olivat riittävästi rohkeutta vaarantaa elämänsä Euroopan vapauttamiseksi kommunismin ikeestä. Lopuksi ja viidenneksi liittyen jäsen Bloomin käyttäytymiseen 24. marraskuuta pidetyssä täysistunnossa muistutan, että hän ei ole hyödyntänyt yhtäkään kolmesta hänelle tarjotusta tilaisuudesta pyytääkseen sanojaan anteeksi, ja siksi olen päättänyt työjärjestyksen 9 ja 153 artiklan nojalla antaa hänelle rangaistuksen pidättämällä häneltä päivärahan seitsemän päivän ajalta. Olen jo ilmoittanut päätöksestäni jäsen Bloomille.
<P>
Seuraavaksi joitakin ilmoituksia: tavallista lainsäätämisjärjestystä noudattaen annettujen säädösten allekirjoittaminen. Ilmoitan täten teille, että neuvoston puheenjohtaja ja minä allekirjoitamme keskiviikkona seuraavat 10 säädöstä, jotka on hyväksytty tavallista lainsäätämisjärjestystä noudattaen työjärjestyksen 74 artiklan mukaisesti. Säädösten otsikot julkaistaan tämän täysistunnon pöytäkirjassa. Toiseksi Pascale Gruny on ilmoittanut minulle kirjallisesti, että hänen Euroopan parlamentin jäsenyytensä on päättynyt, koska hänet on valittu Ranskan kansalliskokoukseen. Parlamentti panee tämän merkille ja vahvistaa edustajien valitsemisesta Euroopan parlamenttiin yleisillä, välittömillä vaaleilla annetun säädöksen 7 artiklan 2 kohdan sekä työjärjestyksen 4 artiklan 1 ja 4 kohdan nojalla, että parlamentissa on 14. joulukuuta 2010 alkaen yksi vapaa paikka. Lopuksi ja kolmanneksi: Euroopan liberaalidemokraattien liiton ryhmä on pyytänyt, että Johannes Cornelis van Baalen nimitettäisiin suhteista Afganistaniin vastaavaan valtuuskuntaan Carl Haglundin tilalle. Onko kenellekään mitään huomautettavaa? Ei näytä olevan. Nimitys on hyväksytty.
