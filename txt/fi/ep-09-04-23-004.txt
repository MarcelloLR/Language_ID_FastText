<CHAPTER ID="004">
Potilasturvallisuus (keskustelu) 
<SPEAKER ID="076" NAME="Puhemies">
(IT) Esityslistalla on seuraavana Amalia Sartorin ympäristön, kansanterveyden ja elintarvikkeiden turvallisuuden valiokunnan puolesta laatima mietintö ehdotuksesta neuvoston suositukseksi potilasturvallisuudesta ja hoitoon liittyvien infektioiden ehkäisemisestä ja valvonnasta - C6-0032/2009 -.
<P>
Esittelijä ei pääse paikalle, joten hänen tilallaan alustavasta esittelystä vastaa Françoise Grossetête.
<SPEAKER ID="077" NAME="Françoise Grossetête" LANGUAGE="FR">
Arvoisa puhemies, korvaan tosiaankin jäsen Sartoria, joka joutui jäämään Italiaan, ja esitän hänen vilpittömät pahoittelunsa, sillä hän olisi todella halunnut olla läsnä täällä tänään.
<P>
Etupäässä puheeksi tulevat lääketieteelliset toimenpiteet, koska silloin tällöin niistä voi koitua haittaa potilaiden terveydelle, joko lääkkeiden epätoivottujen vaikutusten muodossa, hoitovirheen vuoksi tai hoidon yhteydessä saadun infektion vuoksi.
<P>
Muista riskeistä mainittakoon etenkin sairaalainfektiot, jotka koskevat noin yhtä jokaisesta 20 sairaalapotilaasta, toisin sanoen 4 100 000 henkilöä vuosittain. Euroopan komission asiasta esittämät luvut ovat sitä paitsi erittäin huolestuttavia.
<P>
Euroopan unionin jäsenvaltioissa 8-12 prosenttia sairaalapotilaista kärsii haittatapahtumista. Tämä tarkoittaa vuosittain lähes 7-15 miljoonaa sairaalapotilasta, joihin voidaan lisätä ne noin 37 miljoonaa potilasta, jotka hakeutuvat perusterveydenhuoltoon.
<P>
Pelkästään sairaalainfektioita ilmenee keskimäärin yhdellä kahdestakymmenestä sairaalapotilaasta, mikä merkitsee yli neljää miljoonaa potilasta vuosittain. Kaiken kaikkiaan sairaalainfektiot aiheuttavat joka vuosi noin 37 000 ihmisen kuoleman Euroopassa.
<P>
Jotta vuoteen 2015 mennessä päästään tavoitteeseen eli 900 000 tapaukseen vuodessa vähemmän - toisin sanoen 20 prosentin vähennykseen - jäsenvaltioita ja EU:n toimielimiä kehotetaan ryhtymään tarvittaviin toimenpiteisiin.
<P>
Mietinnössä suositellaan etenkin terveydenhuoltohenkilöstön ja avustavan hoitohenkilöstön koulutuksen edistämistä kiinnittäen erityistä huomiota sairaalainfektioihin ja vastustuskykyyn niitä aiheuttavia viruksia vastaan kehitetyille viruslääkkeille. Tavoitteena on myös lisätä potilaiden tietoja ongelmasta pyytämällä komissiota laatimaan potilaille suunnattu asiakirja, joka perustuu Maailman terveysjärjestön WHO:n vuonna 2003 laatimaan ohjekirjaan sairaalainfektioiden torjunnasta, tukea alan tutkimusta kiinnittämällä erityistä huomiota uusiin teknologioihin, nanoteknologioihin ja nanomateriaaleihin sekä lisätä infektioiden valvontaan erikoistuneiden sairaanhoitajien määrää.
<P>
Kaiken tämän lisäksi tekstissä painotetaan myös - ja tätä seikkaa jäsen Sartori on voimakkaasti korostanut - miten tärkeää on parantaa potilaiden tiedonsaantimahdollisuuksia.
<P>
On välttämätöntä kehottaa komissiota laatimaan potilaille suunnattu sairaalainfektioiden ennaltaehkäisyyn tarkoitettu asiakirja, joka on esitettävä parlamentille ja neuvostolle. Lisäksi komission olisi kolmen vuoden välein tarkistettava, millaista edistymistä jäsenvaltioissa ja Euroopan unionissa on saatu alalla aikaan.
<P>
Ranskassa toteutettu tutkimus esimerkiksi osoittaa, että 83 prosenttia haastatelluista oli kuullut sairaalainfektioista ja että nämä riskit olivat ranskalaisten ensimmäinen huolenaihe heidän joutuessaan sairaalaan. Toisaalta suuri yleisö katsoo, ettei sillä ole riittävästi tietoa sairaalainfektioiden syistä ja seurauksista.
<P>
Lähivuosina sairaalainfektioiden torjunnassa on kiinnitettävä suurempaa huomiota tiedon jakamiseen sekä terveydenhuollon ammattilaisille että väestölle kokonaisuudessaan.
<SPEAKER ID="078" NAME="Daniela Filipiová">
neuvoston puheenjohtaja. - (CS) Hyvät kuulijat, potilasturvallisuuteen ja laadukkaaseen terveydenhuoltoon liittyvät kysymykset ovat Tšekin puheenjohtajakauden ensisijaisia huolenaiheita kansanterveyden alalla. Olemme selvillä siitä, miten tärkeää rajatylittävän terveydenhuollon yhteydessä on jatkuvasti parantaa potilasturvallisuutta ja tehdä muita terveydenhuollon laatuun liittyviä parannuksia.
<P>
Päätarkoituksena neuvoston ehdotusluonnoksessa potilasturvallisuudesta ja hoitoon liittyvien sairaalainfektioiden ehkäisemisestä ja valvonnasta on määritellä yhtenäinen lähestymistapa, jonka mukaisesti potilaat voidaan siirtää turvallisesti korkealaatuisiin terveydenhoitokeskuksiin ja jossa kaikki tähän liittyvät tekijät voidaan ottaa huomioon.
<P>
Aloite sai alkunsa havaittaessa, että haittatapahtumat ovat lisääntyneet hälyttävästi kaikkialla Euroopassa sairaalassa saatujen infektioiden ollessa yleisimpien haittatapahtumien joukossa. Tämä on keskeisin haaste, joka liittyy suuren yleisön yhä lisääntyviin odotuksiin tällä alalla, väestön ikääntymiseen Euroopassa ja jatkuvaan kehitykseen sairaanhoidossa ja lääketieteessä yleisesti. Myös tiedotusvälineet ja poliitikot kiinnittävät sairaalainfektioihin entistä enemmän huomiota.
<P>
Nämä syyt vaikuttivat taustalla puheenjohtajavaltio Tšekin päätöksessä järjestää ministerikokous, joka pidettiin Prahassa 15.-16. huhtikuuta otsakkeella "Bakteerien aiheuttamat uhat potilasturvallisuudelle Euroopassa". Kokouksessa keskityttiin etenkin sairaaloiden antibioottiohjelmiin, siihen, miten terveydenhuoltojärjestelmään liittyvät muuttujat vaikuttavat antibioottiresistenssin ja sairaalainfektioiden esiintymiseen sekä lisäksi vielä siihen, millaista johtaminen ja vastuunjako alalla ovat.
<P>
Palatkaamme kuitenkin ehdotusluonnokseen. Puheenjohtajavaltio Tšekissä ollaan tietoisia siitä, että terveydenhuoltojärjestelmien organisointi kuuluu kokonaan jäsenvaltioiden toimivallan piiriin. Minun mielestäni tämä aloite tietenkin antaa sopivan sysäyksen jatkaa kansallisten politiikkojen kehittelyä kansalaisten terveyden ja hengen suojelemiseksi entistä paremmin.
<P>
Yleisesti ottaen neuvosto on samaa mieltä siitä, että yhteistyötä ja koordinointia alalla on parannettava kaikilla tasoilla eli paikallisesti, alueellisesti, kansallisesti ja koko Euroopan tasolla ja että tietoja on tarpeen jakaa. Tämän vuoksi haittatapahtumien ilmoitusjärjestelmän luominen on merkittävä toimenpide. Järjestelmässä tietenkin turvataan koskemattomuus, mikä rohkaisee ilmoittamaan tapahtumista.
<P>
Lisäksi painotetaan terveydenhuoltoalan työntekijöiden koulutuksen lisäämistä potilasturvallisuuden alalla, yleisten määritelmien ja terminologian kehittämistä sekä tarvetta kehittää vertailukelpoiset indikaattorit, joiden avulla ongelmat voidaan tunnistaa helpommin. Tämä mahdollistaa potilasturvan parantamiseen tähtäävien toimenpiteiden tehokkuuden seurannan ja sujuvamamman kokemusten- ja tiedonvaihdon jäsenvaltioiden välillä.
<P>
Puheenjohtajavaltio Tšekki on parhaillaan saattamassa loppuun neuvotteluja ehdotusluonnoksesta asiasta vastaavien neuvoston elinten kanssa ja sen tavoitteena on ehdotuksen hyväksyminen työllisyys- ja sosiaaliasioiden neuvoston kokouksessa tämän vuoden kesäkuussa. On selvää, että juuri asian tärkeyden vuoksi neuvosto päätti myös kuulla Euroopan parlamenttia, jonka kanta on merkittävä lisä käynnissä olevaan keskusteluun.
<P>
Olen vakuuttunut siitä, että neuvoston ja parlamentin yhteisenä tavoitteena on potilasturvallisuuden lisääminen EU:ssa. Näin ollen neuvosto tutkii tarkkaan myös tarkistusehdotukset, jotka sisältyvät ehdotusluonnosta koskevaan mietintöönne.
<P>
Lopuksi haluan vielä kiittää kaikkia Euroopan parlamentin mietinnön valmisteluun osallistuneita ja mietinnön laatinutta esittelijää Amalia Sartoria.
<SPEAKER ID="079" NAME="Androulla Vassiliou">
komission jäsen. - (EN) Arvoisa puhemies, haluan aluksi kiittää ympäristön, kansanterveyden ja elintarvikkeiden turvallisuuden valiokuntaa työstä asiakokonaisuuden eteen ja etenkin esittelijä Amalia Sartoria hänen ponnisteluistaan tämän ensisijaisen tärkeän terveydenhuoltoon liittyvän tavoitteen hyväksi.
<P>
Potilasturvallisuudessa on kyse niiden haittatapahtumien vähentämisestä, joita esiintyy kaikissa hoitoympäristöissä - sairaaloissa, perusterveydenhuollossa, pitkäaikaishoidossa tai yhteisössä.
<P>
EU:n jäsenvaltioissa arviolta 8-12 prosenttia sairaalapotilaista kärsii hoidon aikana haittatapahtumista. Nämä luvut ovat niin korkeita, että niitä ei voida hyväksyä. Ne tuovat ilmi huolestuttavan tilanteen, joka ei koske ainoastaan potilaita, vaan myös heidän perheitään ja ystäviään. Tämän lisäksi haittatapahtumat ovat valtava rasite terveydenhuoltomäärärahoille ja taloudelle kokonaisuudessaan.
<P>
Hoitoon liittyvät infektiot ovat yksi esimerkki erittäin yleisestä haittatapahtumasta. Vähintään yhden hoitoon liittyvän infektion sairaalahoidon aikana saavien potilaiden vuosittaiseksi kokonaismääräksi EU:ssa on arvioitu 4,1 miljoonaa henkeä - mikä tarkoittaa yhtä kahdestakymmenestä sairaalapotilasta.
<P>
Infektioiden vuoksi sattuu vuosittain arviolta noin 37 000 kuolemantapausta. On selvää, että meidän on pyrittävä kohentamaan tilannetta merkittävästi.
<P>
Kaikki jäsenvaltiot ovat tunnustaneet olevansa potilasturvallisuuteen liittyvän haasteen edessä ja ne ovat ryhtyneet toimiin tilanteen korjaamiseksi. Tiedämme kuitenkin, että 27 jäsenvaltiossa tietoisuus, resurssit ja asiantuntemus puuttua ongelmaan ovat erilaiset.
<P>
On todennäköistä, että potilaat eivät kaikissa jäsenvaltioissa hyödy tuoreista tutkimustuloksista ja parhaiden käytäntöjen ja asiantuntemuksen järjestelmällisestä vaihdosta. Tämän vuoksi arvelen potilasturvallisuuden olevan jälleen yksi alue, jolla EU voi tarjota todellista lisäarvoa eurooppalaisten potilaiden suojelemiseksi paremmin, samalla kun tietysti kunnioitetaan jäsenvaltioiden velvoitetta huolehtia terveydenhuollosta omalla alueellaan.
<P>
Tästä syystä Euroopan komissio esitti tiedonantonsa ja teki ehdotuksen neuvoston suositukseksi potilasturvallisuudesta ja hoitoon liittyvien infektioiden ehkäisemisestä ja valvonnasta. Odotan innolla kuulevani näkemyksiänne.
<SPEAKER ID="080" NAME="Antonios Trakatellis">
PPE-DE-ryhmän puolesta. - (EL) Arvoisa puhemies, jäsen Grossetêten ja komission jäsenen mainitsemat luvut ovat todella valtaisia ja osoittavat, että monet potilaat altistuvat sairaaloissa huolestuttavasti, yleisimmin hoitoon liittyville infektioille.
<P>
Infektioiden määrää voitaisiin mitä ilmeisimmin vähentää huomattavasti; ennen kaikkea sairaaloissa tarvitaan suurempaa kurinalaisuutta, sillä toisaalta potilailla käy sairaaloissa vierailijoita ja tällöin on aina olemassa vaara siirtää bakteereita, ja toisaalta sekä potilaiden että henkilöstön on noudatettava tiukasti hygieniasääntöjä ja henkilöstö tarvitsee jatkuvasti tietoja ja koulutusta hoitoon liittyvistä infektioista.
<P>
Uskoakseni oleellista asiassa tänä päivänä on kuitenkin se, että meidän on kerättävä paikkansa pitävää tietoa, koska sairaaloiden ja hoitolaitosten välillä on eroja jopa saman maan sisällä; meidän on esimerkiksi tiedettävä, ovatko hoitoon liittyvät infektiot yleisempiä leikkauspotilailla vai sisätautiklinikoissa, meidän on tiedettävä bakteerikannoista ja bakteerien vastustuskyvystä; kaikki tällainen tieto on hyvin tärkeää, jos aiomme pystyä selvittämään syyt ja saada näin hoitoihin liittyvät infektiot todella vähenemään.
<P>
Tästä syystä meidän on hoitoon liittyviin infektioihin puuttumiseksi kerättävä yksityiskohtaisia tietoja.
<SPEAKER ID="081" NAME="Linda McAvan">
PSE-ryhmän puolesta. - (EN) Arvoisa puhemies, mielestäni tämä suositus on erittäin hyvä esimerkki lisäarvosta, jota Euroopan unioni voi tuoda terveydenhuoltoon, jossa eri jäsenvaltioiden asiantuntijoiden saattaminen yhteen voi rajoitetusta toimivallastamme huolimatta todella vaikuttaa ihmisten elämään. Kuten jäsen Trakatellis totesi, komission mainitsemat luvut, jotka koskevat sairaalahoidon haittavaikutuksia ja hoitoon liittyviä infektioita, ovat varsin järkyttäviä. Kenenkään ei pitäisi sairaalasta poistuessaan olla sairaampi kuin sinne joutuessaan, ja monet meistä tietänevät ihmisiä, joille näin on käynyt. Ongelma koskee koko Euroopan unionia, minkä vuoksi on äärimmäisen tärkeää, että hoitoon liittyviä infektioita koskevaa aloitettanne viedään eteenpäin.
<P>
Uskon, että meillä on paljon opittavaa toisiltamme ja voimme varmasti välttyä monilta kansalaisiamme koskettavilta ongelmilta, jos toimimme yhdessä puuttuaksemme tähän asiaan ja saatamme Euroopan parhaat asiantuntijat yhteen.
<P>
Toinen asia, josta haluan puhua ja joka mainitaan hyvin lyhyesti parlamentaarisessa mietinnössämme, on neulanpistovahingot. Tiedän, että komissio on tarkastellut tätä asiaa jo kauan ja että työnantajien ja ammattiliittojen välillä on yhteistyötä asian tiimoilta, mutta olemme edelleen tilanteessa, jossa neulanpistovahingot koskevat arviolta noin miljoonaa terveydenhuoltopalveluissa eri puolella Eurooppaa työskentelevää työntekijää. Tämä voitaisiin estää, jos heidän käyttämänsä neulat korvattaisiin turvallisemmilla neuloilla.
<P>
Toivon, arvoisa komission jäsen, että palaatte komissioon ja että teette parlamentin uudella istuntokaudella neulanpistovahinkoja koskevan ehdotuksen, mikä on hyvin tärkeä asia monille terveydenhuollon työntekijöille ja ongelma, joka voidaan hyvin välttää terveydenhuoltojärjestelmässämme.
<SPEAKER ID="082" NAME="Marios Matsakis">
ALDE-ryhmän puolesta. - (EN) Arvoisa puhemies, noin 10 prosenttia sairaaloissa hoidettavista potilaista ja noin 15 prosenttia perusterveydenhuollon potilaista EU:ssa kärsii jonkinlaisesta haittatapahtumasta, joka on jotakin lievän ja täysin hoidettavissa olevan tilan ja hengenvaarallisen tai kuolemaan johtavan haitan väliltä. Toisin sanoen noin joka neljäs potilaistamme kärsii vahinkoa hoidon eikä sairastamansa taudin vuoksi. Nämä tilastot tuntuvat vielä hurjemmilta, kun otetaan huomioon, että hoitoon liittyviä kuolemantapauksia on Euroopassa lähes kaksi kertaa niin paljon kuin liikenneonnettomuuksien aiheuttamia kuolemia.
<P>
Sartorin mietinnön avulla voidaan tehdä paljon tilanteen korjaamiseksi, mutta kuten aina, minkä tahansa politiikan onnistuminen riippuu hyvin paljon siitä, miten sitä toteutetaan, ja tässä mielessä kansallisilla hallituksilla on velvollisuus todistaa teoillaan, välittävätkö ne todella kansalaisistaan. Terveydenhuoltojärjestelmät, etenkin 12 uudemmassa jäsenvaltiossa, ovat monessa tapauksessa täydellisen tarkistuksen tarpeessa; huomiota on kiinnitettävä sairaaloiden rakenteellisiin parannuksiin, laitteiston uudenaikaistamiseen ja terveydenhuoltohenkilöstön ajan tasalla olevaan koulutukseen. Tällaisia muutoksia saadaan aikaan vain EU:n avulla, olipa kyse sitten rahoituksesta tai asiantuntemuksesta, ja tällaista apua on potilaiden turvallisuuden takaamiseksi voitava tarjota heti.
<SPEAKER ID="083" NAME="Siiri Oviir" AFFILIATION="ALDE">
(ET) Julkinen terveydenhuolto on perustavanlaatuinen etu ja oikeus. 37 000 vuosittaista kuolemantapausta, jotka aiheutuvat terveydenhuoltopalveluiden seurauksena saaduista infektioista, on liian paljon, ja Euroopan unionin kansalaisina emme voi sallia tai hyväksyä tätä. Toissijaisuusperiaatteen perusteella Euroopan unionin toimielinten ja ennen kaikkea komission on otettava merkittävä rooli edistettäessä tiedon ja parhaiden käytäntöjen levittämistä.
<P>
Minun on korostettava, miten tärkeää on tarjota tarkkoja ja nopeita ratkaisuja sairaalainfektioiden määrän vähentämiseksi ratkaisevasti ja pysyvästi Euroopassa. Tältä osin kannatan esittelijän tässä mietinnössä antamia suosituksia.
<SPEAKER ID="084" NAME="Daniela Filipiová">
neuvoston puheenjohtaja. - (CS) Arvoisa puhemies, hyvät kuulijat, haluan kiittää kaikkia parlamentin jäseniä heidän huomioistaan, ehdotuksistaan ja huomautuksistaan. Minun on sanottava, että olen tyytyväinen kuullessani, että periaatteessa Euroopan parlamentin ja neuvoston kannat asiasta ovat yhteneväiset. Neuvosto aikoo tietenkin tarkastella huolellisesti kaikkia Euroopan parlamentin tarkistusehdotuksia ja arvioida tämän tarkastelun perusteella, sisällyttääkö se ne ehdotusluonnoksen lopulliseen versioon vai ei.
<SPEAKER ID="085" NAME="Androulla Vassiliou">
komission jäsen. - (EN) Arvoisa puhemies, tämänpäiväinen keskustelu osoittaa, miten suuresti parlamentti on kiinnostunut ja huolissaan potilasturvallisuudesta. Lisäksi se on viesti siitä, että tämä on alue, jossa EU:lla on mahdollisuudet tuoda merkittävää lisäarvoa.
<P>
Suurimmaksi osaksi komissio pitää esitettyjä tarkistuksia hyvinä: suhtaudumme myönteisesti esimerkiksi ehdotukseen, että jäsenvaltiot nimittäisivät potilasturvallisuudesta vastaavia viranomaisia valtion- ja paikallishallinnon eri tasoille. Tämä heijastelee sitä, että joissakin jäsenvaltioissa terveydenhuoltojärjestelmiä on hajautettu. Olemme yhtä mieltä myös siitä, että tiedonkeruun laajuus ja kustannukset eivät saisi olla väärässä suhteessa odotettavissa oleviin etuihin.
<P>
Hoitoon liittyvistä infektioista esitettyjen ehdotusten osalta pidämme hyvänä asiana terveydenhuoltohenkilöstön asianmukaisen suojelun takaamista. Kannatamme myös sitä, että esiintymistiheys ja kuolleisuus, jotka liittyvät hoitoon liittyviin infektioihin, tuodaan paremmin esiin ja että palvelukseen on otettava lisää infektioiden valvontaan erikoistuneita sairaanhoitajia.
<P>
Minun on kuitenkin esitettävä joitakin varauksia ja vastalauseita, jotka liittyvät tavoitteista tinkimiseen. On ehdotettu, että jäsenvaltioiden olisi tarjottava keinot, joiden avulla haittatapahtumista kärsivien henkilöiden määrä saataisiin pienenemään 20 prosentilla siten, että koko EU:ssa olisi vuosittain 900 000 tapausta vähemmän. Komissio ei pidä tällaisten tavoitteiden asettamista EU:n tasolla asianmukaisena, sillä jäsenvaltiot ovat hyvin erilaisissa vaiheissa ja olisi hyvin vaikea asettaa sopivia, realistisia ja saavutettavissa olevia tavoitteita niille kaikille.
<P>
Panin tarkasti merkille sen, mitä jäsen McAvan sanoi neulanpistovahingoista, ja harkitsen ehdotusta erityiseksi aloitteeksi. Ministeri Filipiová viittasi jäsenvaltioiden vastuuseen asian osalta. Aloitteessamme potilasturvallisuudesta ja hoitoon liittyvistä infektioista kunnioitetaan täysin jäsenvaltioiden toimivaltaa rahoittaa rakenteet ja tarjota terveydenhuoltopalveluja parhaaksi katsomallaan tavalla. Ehdotuksemme tarkoituksena on auttaa jäsenvaltioita ottamaan käyttöön sopivat ja asianmukaiset strategiat, joiden avulla voidaan vähentää tai välttää terveydenhuoltoon liittyviä haittatapahtumia, hoitoon liittyvät infektiot mukaan luettuna, kokoamalla yhteen parhaat saatavilla olevat tiedot ja asiantuntemus EU:ssa ja tarjoamalla komission tukea mittavien säästöjen aikaan saamiseksi tällä alalla.
<P>
Kun tämä potilasturvallisuussuositus hyväksytään neuvostossa, se on osoitus jäsenvaltioiden hallitusten uudenlaisesta poliittisesta sitoutumisesta siihen, että potilasturvallisuudelle annetaan keskeinen sija terveydenhuoltopolitiikassa. Kaikentyyppisten haittatapahtumien, mukaan luettuna hoitoon liittyvät infektiot, vähentäminen kaikissa hoitoympäristöissä ja kaikissa EU:n jäsenvaltioissa on meille kaikille yhteinen tavoite. Tämä ehdotus voi olla merkittävä tämän tavoitteen saavuttamisen kannalta.
<SPEAKER ID="086" NAME="Françoise Grossetête" LANGUAGE="FR">
Arvoisa puhemies, haluan kiittää kaikkia jäseniä, jotka ovat käyttäneet puheenvuoron Sartorin mietinnöstä. Haluan kiittää heitä heidän tekemistään ehdotuksista.
<P>
Lisäksi haluaisin sanoa komission jäsen Vassilioulle, joka ei tunnu olevan samaa mieltä Sartorin mietinnössä esitetyistä määrällisistä tavoitteista, että otamme tietenkin hänen huomautuksensa huomioon, mutta joka tapauksessa on tärkeää, että teemme kaiken voitavamme, jotta sekä potilaille että terveydenhuoltohenkilöstölle taataan suojelun korkea taso. Lisäksi, vaikka määrien esittäminen ehdotuksessa ei olisikaan toivottavaa sen vuoksi, että Euroopan unionin alueella tarjottavassa hoidossa on eroja, uskon että meidän on kuitenkin tehtävä kaikkemme mahdollisimman korkean suojelun tason varmistamiseksi.
<P>
Tämä on Euroopan unionin lisäarvo.
<SPEAKER ID="087" NAME="Puhemies">
(IT) Keskustelu on päättynyt.
<P>
Äänestys toimitetaan tänään klo 12.
