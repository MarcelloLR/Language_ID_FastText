<CHAPTER ID="011-03">
3. Ihmisoikeudet Vietnamissa
<SPEAKER ID="249" NAME="Puhemies">
Esityslistalla on seuraavana keskustelu kuudesta ihmisoikeuksia Vietnamissa koskevasta päätöslauselmaehdotuksesta.
<SPEAKER ID="250" NAME="Marios Matsakis " AFFILIATION="ALDE">
laatija. - (EN) Arvoisa puhemies, Vietnam, katastrofin synonyymi, on valtio, jolla on, kuten me kaikki hyvin tiedämme, hyvin traumaattinen menneisyys. Kolonialismin vastainen pitkä ja petollinen taistelu, tuhoisa kansalaissota ja kohtalokas sota Yhdysvaltojen joukkoja vastaan ovat aiheuttaneet vietnamilaisille ennen kokematonta kärsimystä. Sitten tuli totalitaristinen kommunismihallinto, jonka on tosin tunnustettava ainakin pyrkineen jonkin verran parantamaan menneisyyden haavoja ja saamaan valtion taas jaloilleen. Tämän vuoksi Vietnamin sosialistinen tasavalta saikin kansainväliseltä yhteisöltä erilaisia palkintoja, kuten jäsenyyden Maailman kauppajärjestössä, mutta valitettavasti vielä on pitkä matka siihen, että demokratian taso olisi vietnamilaisten kannalta hyväksyttävä.
<P>
Olemme erityisen huolestuneita uusista tavoista vainota toisinajattelijoita sekä tukahduttaa perusoikeuksiin kuuluva sananvapaus. Olemme myös erityisen huolissamme uskonnonvapautta koskevien uudistusten pysähdyksistä ja lukuisista takaiskuista pyrittäessä uudistamaan oikeuslaitosta, jonka olisi oltava oikeudenmukainen ja demokraattinen. Uudistuksen olisi johdettava kaikkien ilman asianmukaisia oikeudellisia takeita tapahtuvien vangitsemisten kumoamiseen.
<P>
Toivomme, että EU:n ja Vietnamin välinen ihmisoikeusvuoropuhelu hiljattaisista takaiskuista huolimatta johtaa konkreettisiin parannuksiin Vietnamin kansan kannalta, ja vetoamme Vietnamin viranomaisiin, jotta nämä suhtautuisivat vakavasti ihmisoikeusrikkomuksiin valtiossaan kohdistuvaan huoleemme. Samalla vetoamme komission ja neuvostoon, jotta nämä arvioisivat uudestaan yhteistyöpolitiikkaa Vietnamin kanssa ottaen huomioon, että yhteistyön on perustuttava demokraattisten periaatteiden sekä perusoikeuksien ja uudistusten kunnioittamiseen. Tätä päätöslauselmaesitystä ei ole tarkoitettu uhkaksi vaan pikemminkin varoitukseksi Vietnamin hallitukselle.
<SPEAKER ID="251" NAME="Esko Seppänen " AFFILIATION="GUE/NGL">
laatija. - (FI) Arvoisa puhemies, arvoisa komissaari, olen toiminut 1980-luvulla omassa maassani Vietnam-ystävyysseuran puheenjohtajana. Näen maassa tapahtuneen nopeaa taloudellista kehitystä varsinkin kymmenen viime vuoden aikana. Siitä kertovat uudet sukupolvet, joilla ei ole omakohtaista kokemusta USA:n aggressiosta Vietnamissa.
<P>
Vanhana Vietnamin ystävänä haluan muiden europarlamentin poliittisten ryhmien tapaan kiinnittää huomion tarpeeseen kunnioittaa ihmisoikeuksia sekä organisoitumisen-, ilmaisun- ja uskonnonvapautta Yhdistyneiden kansakuntien julistusten ja konventioiden hengessä.
<P>
Ryhmämme päätöslauselmassa vaaditaan buddhalaisten johtajien Thich Huyen Quangin ja Thich Quang Don vapauttamista käsityksemme mukaan perusteettomasta vankeudesta. Vietnamin tulisi mielestämme liberalisoida vähemmistöpolitiikkansa. Myös EU:n tulisi toimia sen puolesta edistäessään yhteistyötä Vietnamin kanssa.
<P>
Vaikka Vietnamista on löytynyt öljyä, se ei ole lännen öljy- ja kaasureservaatti ja näin ollen poliittisia oikeuksia ja ihmisoikeuksia voidaan pitää esillä, toisin kuin esimerkiksi Azerbaidžanin ja Kazakstanin kanssa tehtävässä yhteistyössä.
<SPEAKER ID="252" NAME="Eija-Riitta Korhola " AFFILIATION="PPE-DE">
laatija. - (FI) Arvoisa puhemies, Vietnamin tilanne vaatii kansainvälisen yhteisön huomiota. EU:n on lähetettävä selkeä viesti: uskonnollisten yhteisöjen, kuten Vietnamin yhdistyneen buddhalaiskirkon, protestanttisen kotiseurakunnan ja toisinajattelevien ryhmien, syrjintä on lopetettava. Näiden rauhanomaista uskontoa harjoittavien yhteisöjen jäsenet ovat kärsineet vapaudenriistoista ja kotiaresteista.
<P>
Tuo oli katkelma vajaa neljä vuotta sitten tässä salissa pitämästäni puheesta Vietnamin ihmisoikeustilanteesta. Surullisena totean, että voisin pitää saman puheen nyt, sillä uskonnonvapautta koskeva tilanne ei ole parantunut. Tämä voi herättää kysymyksen näiden keskustelujen merkityksestä, mutta vaihtoehtojakaan ei ole. On jatkettava painostusta ja tehtävä kaikkensa kansainvälisen huomion saamiseksi.
<P>
Ja toivoakin on, sillä Vietnamissa on tehty pieniä oikeusvaltiollisia uudistuksia ainakin lainsäädännön tasolla. Näille seikoille on syytä antaa tunnustus ja toivon, että neljän vuoden päästä voimme sanoa jotakin enemmän.
<SPEAKER ID="253" NAME="Marc Tarabella " AFFILIATION="PSE">
laatija. - (FR) Arvoisa puhemies, arvoisa komission jäsen, hyvät kollegat, ennen varsinaisen aiheen tarkastelua ja keskustelua nyt käsiteltävänä olevasta Vietnamia koskevasta päätöslauselmasta haluan esittää huomautuksen, jonka koen tärkeäksi. Ihmettelen sitä, kuinka täällä parlamentissa kiireellisinä käsitellyt asiat valitaan. En toki aseta kyseenalaiseksi niiden nyt tarkasteltavina olevien valtioiden monien ongelmien merkitystä, mutta minusta vaikuttaa siltä, että tietyt valtiot unohdetaan täysin verrattuna muihin, joista meillä on tilaisuus keskustella monta kertaa istuntojakson aikana. Esitän yhden esimerkin - Kolumbian monine murhattuine ammattiyhdistysjäsenineen ja panttivankeineen, jotka elävät hyvin vaikeissa oloissa. Tutkimusteni mukaan Kolumbiasta, joka tosin on ollut aiheena monissa päätöslauselmissa, ei ole kertaakaan keskusteltu kiireellisenä asiana vuoden 2002 jälkeen, ja se on minusta omituista.
<P>
Käytän tänään kuitenkin puheenvuoron Vietnamin tilanteesta. Vaikka vuosi 2006 oli poliittisen avoimuuden vuosi, jolloin joustavuus oli mahdollista, uskonnonvapaus on edelleen ala, jolla kansalaisjärjestöt raportoivat ongelmista. On tärkeää, että Vietnam mukautuu kaikkiin sen alueella harjoitettuihin uskontoihin ja sallii koko väestön valita vapaasti uskontonsa. Mielipiteen- ja sananvapautta ei saa rikkoa missään olosuhteissa, ja Vietnamin kansalaisten, olivatpa he keitä tahansa, on voitava ilmaista itseään millä tahansa käytettävissä olevalla keinolla, myös laajan levityksen, kuten Internetin välityksellä.
<P>
Tilanteesta huolimatta haluan myös korostaa - kenties päinvastoin kuin kollegani Korhola juuri puhui - että Vietnamissa on kuitenkin toteutettu toimia. Valtio on jo tehnyt tiettyjä toimi, jotka olemme panneet merkille, varsinkin vieraillessamme paikan päällä ASEAN-valtuuskunnan kanssa vuonna 2006. On tärkeää, että jatkamme valtion tukemista, jotta kaikkien kansalaisten oikeuksia kunnioitetaan täysimääräisesti. Toivokaamme, että päätöslauselma auttaa tässä.
<SPEAKER ID="254" NAME="Ryszard Czarnecki " AFFILIATION="UEN">
laatija. - (PL) Arvoisa puhemies, tämä on jälleen yksi keskustelu uskonnollisesta vainosta ja ihmisoikeusrikkomuksista Vietnamin, Kambodžan tai Laosin kaltaisissa valtioissa. Vietnamilla on merkittävä asema alueella. Se nauttii dynaamisesta kasvusta ja on pääsemässä eroon kommunistikauden sosiaalisesta ja taloudellisesta kuilusta. Valitettavasti lisääntyvä vauraus ei kulje käsi kädessä ihmisoikeuksien, sanan- ja ilmaisunvapauden ja uskonnonvapauden kanssa.
<P>
Tähän asti olemme Euroopan parlamentissa keskittyneet puheenvuoroissamme - myös minä itse - buddhalaisten vainoon, sillä kyseessä on Vietnamin suurin uskonnollinen yhteisö. Nyt kuulemme kuitenkin, että myös katolisia vainotaan, ja kohteena on katolinen pappi Nguyen Van Ly. Vaikka puhuinkin asiasta parlamentissa jo puolitoista vuotta sitten, ja jäsen Korhola 18 kuukautta myöhemmin, havaitsen surukseni joutuvani käyttämään aivan samoja sanoja.
<P>
Meidän on odotettava ASEANin ja ASEMin kaltaisten Aasian kansainvälisten järjestöjen mutta myös YK:n ja sekä ihmisoikeuksien korkean edustajan vetoavan määrätietoisesti Vietnamin sosialistisen tasavallan hallitukseen, jotta se kunnioittaisi ihmisoikeuksia ja uskonnonvapautta valtiossa. Ennen, ollessaan köyhä kommunistivaltio, Vietnam rikkoi ihmisoikeuksia ja tukahdutti uskonnonvapauden. Nyt se tekee saman, tosin pienemmässä mittakaavassa, vaikka onkin rikkaampi ja oletettavasti lopettamassa kommunistisen ideologian toteuttamisen. Me emme voi olla hiljaa!
<SPEAKER ID="255" NAME="Bogusław Sonik">
PPE-DE-ryhmän puolesta. - (PL) Arvoisa puhemies, tämän vuoden maaliskuussa 15 vietnamilaista toisinajattelijaa tuomittiin pitkiin vankeustuomioihin ja kotiarestiin. Tapahtuma, jota ei ole kommentoitu maailman tiedotusvälineissä, vahvistaa maan heikon ihmisoikeustilanteen.
<P>
Kansalaisten perusoikeuksia, kuten uskonnonvapautta, lehdistön vapautta ja yhdistymisvapautta, rikotaan Vietnamissa. Oikeutta oikeudenmukaiseen ja asianmukaiseen oikeuskäsittelyyn ei kunnioiteta. Toisinajattelijat sijoitetaan psykiatrisiin laitoksiin kuten ennen Neuvostoliitossa. Etnisiä vähemmistöjä sorretaan, pappeja ja eri uskontojen edustajia vainotaan.
<P>
Euroopan unioni ei voi eikä saa sietää näitä rikkomuksia enää. Mikä tärkeintä, olemme Vietnamin tärkein kauppakumppani. Vietnam hyötyy Euroopan unionin tullietuusjärjestelmästä. Meillä on resurssit saada Vietnamin sosialistisen tasavallan hallitus halukkaammaksi takaamaan kansalaisten perusoikeudet. Velvollisuutemme on tehdä se.
<SPEAKER ID="256" NAME="Lidia Joanna Geringer de Oedenberg">
PSE-ryhmän puolesta. - (PL) Arvoisa puhemies, sen jälkeen kun Vietnam lakkautti väliaikaisesti sortopolitiikkansa ja poliittisten ja kansalaisoikeuksien rajoittamisen vuonna 2006, todistamme jälleen uutta pidätysaaltoa, joka kohdistuu viranomaisten hankaliksi katsomiin kansalaisiin.
<P>
Yhdysvallat tunnusti hiljattain Vietnamin vakaiden ja tavanomaisten kauppasuhteiden kumppaniksi. Se myös liittyi Maailman kauppajärjestöön. Vaikka valtio on avautunut taloudellisesti, se ei ole luopunut monopolivallastaan demokraattisen järjestelmän hyväksi.
<P>
Meidän on saatava lopetettua kaikki Vietnamin yhdistyneeseen buddhistikirkkoon kohdistuvat sortotoimet, ja kirkko on tunnustettava virallisesti. Meidän on vaadittava kaikkien vietnamilaisten poliittisten vankien vapauttamista, jotka on vangittu koska he ovat laillisesti ja rauhanomaisesti harjoittaneet mielipiteen-, uskonnon- ja lehdistönvapautta. Vietnamin viranomaisten on noudatettava YK:n ihmisoikeusneuvoston suosituksia, jotka koskevat maan oikeusjärjestelmän kehittämistä ja perusoikeuksien kunnioittamista.
<P>
Koska Euroopan unioni on Vietnamin suurin kauppakumppani ja valtiolle myöntämämme apu on jopa 304 miljoonaa euroa vuosina 2007-2013, meidän on harkittava jo allekirjoitetun yhteistyösopimuksen tarkistamista, sillä ainoastaan taloudelliset sanktiot voivat pakottaa Vietnamin panemaan täytäntöön demokratiaan ja oikeusvaltioon johtavat poliittiset ja institutionaaliset uudistukset.
<SPEAKER ID="257" NAME="Urszula Krupa">
IND/DEM-ryhmän puolesta. - (PL) Arvoisa puhemies, tämänpäiväinen keskustelu koskee Vietnamia, yhtä viimeisistä kommunistivaltioista, jossa ihmisoikeusrikkomuksia on tapahtunut jo vuosia. Vietnamissa ihmisoikeuksien ja demokratian puolustajat vangitaan, uskonnollisia johtajia syytetään vakoilusta ja sosialistisen tasavallan vastaisesta propagandasta tai heidän katsotaan olevan uhka kansalliselle turvallisuudelle.
<P>
Vietnamin WTO-jäsenyyden hakemiseen liittyneen lievemmän sorron ajanjakson jälkeen oppositiopuolueet on kielletty, kuten myös riippumattomat tiedotusvälineet ja ammattiliitot. Vietnam soveltaa ennakkosensuuria, ja kaikki tiedotusvälineet ovat puolueen valvonnassa. Monet poliittisiksi toisinajattelijoiksi katsotut sijoitetaan kotiarestiin tai valvontaan. Lapsi ja nuoria aivopestään julmasti ja häpeämättömästi.
<P>
Valitettavasti kansainvälisten järjestöjen ja ihmisoikeustaistelijoiden pyrkimykset tai mitkään meidän laatimamme päätöslauselmat eivät ole muuttaneet tilannetta. Tuemme päätöslauselmaa ja vetoamme Vietnamin viranomaisiin, jotta nämä kunnioittaisivat ihmisoikeuksia, vapauttaisivat vangit ja toteuttaisivat uudistuksia. Vaikuttaa silti siltä, että tarvitaan radikaalimpia toimia.
<SPEAKER ID="258" NAME="Janez Potočnik">
komission jäsen. (EN) Arvoisa puhemies, komissio jakaa Euroopan parlamentin huolen ihmisoikeusrikkomuksista Vietnamissa. Ne vaikuttavat erityisesti ilmaisunvapauden, yhdistymisvapauden ja uskonnonvapauden harjoittamista. Meidän on kuitenkin nähtävä tämä asiayhteydessään. Vietnam on edistynyt merkittävästi taloudellisten ja sosiaalisten oikeuksien alalla. Kuluneen vuosikymmenen aikana se on onnistunut nostamaan suurimman osan väestöstään täydellisestä köyhyydestä ja saanut valtion tiukasti talouskasvuun johtavalle kurssille samalla rajoittaen väestön parissa esiintyvää sosioekonomista eriarvoisuutta.
<P>
Tämän lisäksi viime vuosina on toteutunut joitakin parannuksia kansalaisoikeuksien ja poliittisten oikeuksien alalla. Esimerkiksi viimeisten kolmen vuoden aikana hyväksytyssä uudessa uskonnonvapautta koskevassa lainsäädännössä on lievennetty joitakin, muttei kaikkia, valtion käyttämiä välineitä uskonnollisten järjestöjen valvonnassa, joten vielä järjestäytymättömät ryhmät voivat hakea virallista tunnustusta.
<P>
Tällä on jo ollut myönteinen vaikutus paikan päällä. Muun muassa jotkin protestanttiset uskontokunnat, kuten baptistit ja mennoniitit, joita ei aiemmin tunnustettu, ovat voineet rekisteröidä ruohonjuuritason seurakuntia.
<P>
Uuden lainsäädännön täytäntöönpano on kuitenkin edelleen epätasaista, ja esimerkiksi pohjoisilla ylängöillä edistyminen on ollut huomattavasti hitaampaa kuin maan keskiosissa ja alankomailla. Lisäksi tietyt hallinnon toisinajattelijoiksi katsomat uskontokunnat, kuten Vietnamin yhdistynyt buddhistikirkko ja eräät Hoa Hao ja Cao Dai -ryhmät, ovat edelleen laittomia ja niihin kohdistuu ahdistelua.
<P>
Myös poliittisten toisinajattelijoiden kannalta ilmapiiri on parantunut viimeisten kahden vuoden aikana. Merkittävä määrä korkean profiilin aktivisteja vapautettiin vuosina 2005 ja 2006. Viime vuonna valtiossa muodostettiin myös joitakin uusia puolueita ja muita aktivistiryhmittymiä, ja tämä oli varsin poikkeuksellista niin ryhmien kuin niiden kannattajienkin suuren määrän vuoksi. Virallinen reaktio kehitykseen oli aluksi suhteellisen hillitty. Tilanne kuitenkin muuttui vuoden 2007 alussa, varsinkin helmikuun puolivälin jälkeen. Toisinajattelijoiden ahdistelu vaikuttaa lisääntyneen ja aktivisteja on pidätetty. Monia heistä on sittemmin tuomittu pitkiin vankeusrangaistuksiin. Heidän joukossaan on joitakin tunnettuja henkilöitä, kuten isä Nguyen Van Ly sekä lakimiehet Nguyen Van Dai ja Le Thi Cong Nhan. Emme tiedä, onko tämä vain väliaikainen reaktio vai jotain syvempää, mutta komissio on tästä hyvin huolestunut.
<P>
EU:n suhteet Vietnamiin ovat kehittyneet dynaamisesti viime vuosina, ja komissio on tarttunut jokaiseen tilaisuuteen vaatien ihmisoikeustilanteen jatkuvaa paranemista, erityisesti pidätettyjen osalta. Komission ja EU:n jäsenvaltioiden edustajat Hanoissa ovat seuranneet erityisen tarkkaan hiljattaisia aktivistien pidätyksiä ja oikeudenkäyntejä. EU:n diplomaatteja oli läsnä joissakin oikeudenkäynneissä tarkkailijoina, ja EU reagoi voimakkaasti annettuihin tuomioihin. Julkilausumassaan 15. toukokuuta EU toisti vetoomuksensa Vietnamin hallitukselle, jotta se vapauttaisi kaikki poliittiset aktivistit, jotka harjoittavat ilmaisun- ja liittymisvapauttaan väkivallattomasti. EU:n edustusto Hanoissa on myös pyytänyt Vietnamin hallitukselta saada vierailla vangittujen toisinajattelijoiden luona voidakseen varmistua heidän pidätysoloistaan.
<P>
Komission jäsen Ferrero-Waldner otti myös voimakkaasti esiin hiljattaiset oikeudenkäynnit kahdenvälisessä tapaamisessaan Vietnamin varapääministeri Khiemin kanssa 28. toukokuuta 2007, ASEM-ministerikokouksen yhteydessä Hampurissa. Korkean tason poliittisten yhteyksien lisäksi EU ja Vietnam ovat sopineet ihmisoikeuksia koskevan vuoropuhelun ja näkemysten vaihdon mekanismista. Tässä keskeinen väline on EU:n Hanoin edustustojen sekä Vietnamin hallituksen välinen säännöllinen ihmisoikeusvuoropuhelu. Yhteistyötä instituutioiden kehittämisen, hallintouudistusten, hallinnon ja ihmisoikeuksien kehittämisen aloilla tarkasteleva alaryhmä tarjoaa komissiolle toisen mahdollisuuden näiden asioiden tarkasteluun.
<P>
Olemme ilmaisseet kaikissa mahdollisissa yhteyksissä näkemyksemme, jonka mukaan väkivallattomien poliittisten aktivistien pidättäminen on vastoin Vietnamin velvoitteita niissä kansainvälisissä ihmisoikeusvälineissä, joihin se on liittynyt. Voitte olla vakuuttuneita siitä, että komissio käyttää vastaisuudessakin kaikki käytettävissä olevia keinoja korostaakseen tätä asiaa sekä kannustaakseen ja tukeakseen yleisesti ihmisoikeuksien ja uskonnonvapauden tilanteen edistymistä Vietnamissa. Luotamme myös vahvasti siihen, että Euroopan parlamentti jatkaa painostamista ihmisoikeuksien parantamiseksi Vietnamissa.
<SPEAKER ID="259" NAME="Puhemies">
Keskustelu on päättynyt.
<P>
Äänestys toimitetaan keskustelun päätteeksi.
<SPEAKER ID="260" NAME="Marios Matsakis" AFFILIATION="ALDE">
(EN) Arvoisa puhemies, käytän työjärjestyspuheenvuoron. Osallistuttuani kolmen vuoden ajan näihin ihmisoikeusrikkomuksia koskeviin iltapäiväkeskusteluihin olen havainnut, että komissio on aina edustettuna, useimmiten edustajanaan komission jäsen, vaikka ajankohta on hankala. Olemme tästä hyvin kiitollisia. Haluan kuitenkin pantavan merkille, että neuvoston puolella en ole koskaan nähnyt edustajaa. Johtuuko tämä kenties siitä, ettei neuvostoa ole kutsuttu, vai eikö se katso läsnäoloa tarpeelliseksi? Voisitte kenties selvittää asian ja kertoa meille.
<P>
(Suosionosoituksia)
<SPEAKER ID="261" NAME="Puhemies">
Lupaan selvittää asian.
<SPEAKER ID="262" NAME="Bernd Posselt" AFFILIATION="PPE-DE">
(DE) Arvoisa puhemies, haluan vain todeta, että arvoisa kollega on oikeassa, mutta Saksan toimiessa neuvoston puheenjohtajana ulkoministeriön ihmisoikeusasiamies Günter Nooke oli paikalla kahtena torstai-iltapäivänä. Tämä olkoon esimerkkinä neuvoston tuleville puheenjohtajavaltioille.
<P>
(Suosionosoituksia)
<SPEAKER ID="263" NAME="Puhemies">
Ilmoitan, että ALDE-ryhmä on toimittanut minulle ehdotuksen jäsen Bill Newton Dunnin nimittämisestä talousarvion valvontavaliokuntaan.
<P>
Ehdotusta ei ilmeisesti vastusteta. Ehdotus hyväksytään.
