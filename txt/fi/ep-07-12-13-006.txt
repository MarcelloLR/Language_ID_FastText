<CHAPTER ID="006">
Äänestykset
<SPEAKER ID="056" NAME="Puhemies">
(FR) Martin Schulz on pyytänyt ennen äänestyksen alkua työjärjestyspuheenvuoroa.
<SPEAKER ID="057" NAME="Martin Schulz">
PSE-ryhmän puolesta. - (DE) Arvoisa puhemies, pyysin tilaisuutta puhua ryhmäni puolesta kahdesta syystä. Ensimmäinen syy on erittäin yleinen - se koskee parlamentin eilisiä tapahtumia - ja toinen on se, että haluan tehdä tuleviin äänestykseen liittyvän pyynnön.
<P>
Haluan kuitenkin ensin käsitellä yleistä syytä. Arvoisa puhemies, pyydän teitä tekemään ryhmäni puolesta ilmoituksen eilisistä tapahtumista, etenkin aivan erityisestä tapauksesta, nimittäin parlamentin vahtimestareista. Haluan sanoa, että jokaisella miehellä ja naisella on ehdoton oikeus ilmaista tässä parlamentissa mielipiteensä. Olemme myös tottuneet näkemään julisteita ja T-paitoja ja antamaan jokaisen ilmaista täällä mielipiteensä vapaasti. Kaikilla, jotka kannattavat kansanäänestystä, on oikeus ilmaista se parlamentissa. Eilisiä tapahtumia ei kuitenkaan voi hyväksyä mielipiteenvapautena.
<P>
(Suosionosoituksia)
<P>
Voimme kiistellä siitä, mitä yksittäiset kollegat täällä tekevät, miten he käyttäytyvät ja huutavatko he. Yhtä asiaa ei kuitenkaan voida hyväksyä - että parlamentin vahtimestarit, joita kunnioitan henkilökohtaisesti ja ammatillisesti erittäin paljon, ja puhun kaikkien kollegoideni, uskoakseni lähes kaikkien parlamentin jäsenten puolesta...
<P>
(Suosionosoituksia)
<P>
Puhun myös erityisesti kollegani Joseph Daulin puolesta ja uskoakseni myös Graham Watsonin, Daniel Cohn-Benditin ja Francis Wurtzin puolesta. Ei ole oikein, että parlamentin vahtimestareita vastaan hyökätään fyysisesti ja sanallisesti kiihkeän keskustelun aikana. Vahtimestareita, jotka hoitivat virkatehtäviään, kutsuttiin eilen Gestapoksi ja SS:ksi. Arvoisa puhemies, se on häpeällistä! Parlamentin pitäisi mielestäni ilmaista vahtimestareille täysi solidaarisuutensa.
<P>
(Jatkuvia suosionosoituksia)
<P>
Hyvät naiset ja herrat, parlamentin vahtimestarit eivät ole yksityishenkilöitä vaan parlamentin työntekijöitä. He toimivat parlamentissa puhemiehen kättä pidempänä. Kun vahtimestarin kimppuun hyökätään täällä fyysisesti, kun vahtimestaria lyödään, on vain yksi mahdollisuus: on tunnistettava parlamentin jäsen, joka on siitä vastuussa! Rikkomuksesta on ilmoitettava poliisille, ja syyllisen koskemattomuus on kumottava välittömästi!
<P>
(Suosionosoituksia)
<P>
Arvoisa puhemies, haluan osoittaa sanani ryhmäni puolesta Unioni kansakuntien Euroopan puolesta -ryhmälle, etenkin Brian Crowleylle, vaikka en tiedä, onko hän täällä. Asia koskee äänestyksiä - siis äänestyksiä ääriaineksia, EU:n ja Kiinan välistä ihmisoikeusvuoropuhelua, Montenegroa ja maamiinojen kieltämistä koskevista päätöslauselmista. UEN-ryhmä on allekirjoittanut nämä päätöslauselmat. Euroopan parlamentin sosialidemokraattisen ryhmän edustajana en näe mahdollisuutta jatkaa yhteistyötä UEN-ryhmän kanssa, ennen kuin se pyytää virallisesti anteeksi parlamentin eilisiä tapahtumia.
<P>
Viittaan etenkin päätöslauselmaan ääriainesten nousun torjunnasta Euroopassa. Muun muassa UEN-ryhmän puolesta tehdyssä kolmannessa johdanto-osan kappaleessa huomautettiin, että tuomitsemme rasismin Euroopassa ja että teemme niin Euroopan unionin perusoikeuskirjan nojalla. Se olisi pitänyt allekirjoittaa täällä eilen, ja suuri osa tuon ryhmän jäsenistä vaiensi sen huudoillaan. Olkaa hyvä ja vetäkää allekirjoituksenne pois tästä yhteisestä päätöslauselmasta. Ette voi allekirjoittaa perusoikeuskirjaan liittyvää päätöslauselmaa, koska pilkkasitte eilen perusoikeuskirjaa huudoillanne!
<P>
(Suosionosoituksia ja hälinää)
<P>
Ilmaisitte eilen, että ette halua tätä perusoikeuskirjaa. Poistakaa allekirjoituksenne! Yhteistyömme kanssanne on päättynyt!
<P>
(Suosionosoituksia)
<SPEAKER ID="058" NAME="Puhemies">
(FR) Hyvät naiset ja herrat, minulla on edessäni paperipino, josta saatte käsityksen työstä, joka meillä on vielä tehtävänä tänä aamuna. Eräät kollegani ovat kuitenkin pyytäneet puheenvuoroa. En halua aloittaa pitkää keskustelua. Joseph Daul ja Cristiana Muscardini ovat pyytäneet puheenvuoroa, ja myönnän heille minuutin puheaikaa, en enempää.
<P>
(Hälinää)
<SPEAKER ID="059" NAME="Joseph Daul">
PPE-DE-ryhmän puolesta.-(FR) Arvoisa puhemies, puhun erittäin lyhyesti. Tänä aamuna olin salissa kello yhdeksän ja odotin anteeksipyyntöä vahtimestareihin kohdistuneesta henkilökohtaisesta hyökkäyksestä. En saanut sitä, ja tein ilmoitukseni tänä aamuna kello yhdeksän, joten en toista sitä.
<SPEAKER ID="060" NAME="Cristiana Muscardini">
UEN-ryhmän puolesta.-(IT) Arvoisa puhemies, hyvät naiset ja herrat, olen toiminut tässä parlamentissa yli 18 vuotta, ja olen aina puolustanut yhdessä kollegoideni kanssa parlamentissa ihmis- ja kansalaisoikeuksia, ja parlamentissa pitämäni puheet, kysymykseni ja päätöslauselmaehdotukseni ovat osoituksena siitä.
<P>
En anna Martin Schulzin läksyttää minua, koska hän ei ole mikään totuuden torvi parlamentissa tai sen ulkopuolellakaan. Arvoisa puhemies, demokratia on arvo, jota on puolustettava, ja siihen kuuluu myös kunnioituksen osoittaminen yksilöille ja ryhmille. Olen hämilläni Martin Schulzin puolesta, koska hän sanoi asioita, joita hän varmasti häpeää.
<P>
UEN-ryhmä tukee kaikkia parlamentin työntekijöitä, etenkin vahtimestareita, jotka ovat tänä vuonna yrittäneet useita kertoja puolustaa sanan- ja ilmaisuvapautta, jonka muutamat parlamentin enemmistöryhmät ovat niin usein kieltäneet. Sen vuoksi, arvoisa puhemies, UEN-ryhmä tukee vahtimestareita, UEN-ryhmä uskoo perusoikeuksiin ja vaatii noudattamaan velvollisuuksia ja kunnioittamaan ihmisiä. Hyvä Martin Schulz, poistakaa itse allekirjoituksenne!
<SPEAKER ID="061" NAME="Puhemies">
(FR) Hyvät naiset ja herrat, onko muita ryhmien puheenjohtajia, jotka haluavat ilmaista mielipiteensä? Puhun tarkoituksella ryhmien puheenjohtajista, sillä en aio myöntää tässä asiassa puheenvuoroa jokaiselle 785 kollegalle.
<P>
En näe ryhmien puheenjohtajia, joten asia on loppuun käsitelty.
<P>
(Suosionosoituksia)
<P>
Lisään vain sen, mitä eräs runoilija on sanonut - että kauneimmat hymnit lauletaan pommien pudotessa. Mielestäni se, mitä kuulimme täällä eilen, oli siinä mielessä suurenmoista!
<P>
(Suosionosoituksia)
<P>
José Ignacio Salafranca haluaa puhua toisesta aiheesta.
<SPEAKER ID="062" NAME="José Ignacio Salafranca Sánchez-Neyra" AFFILIATION="PPE-DE">
(ES) Arvoisa puhemies, Beirutissa tehtiin eilen julma terroristihyökkäys, jossa kuoli libanonilainen kenraali François el Hajj.
<P>
Arvoisa puhemies, kuten parlamentissa tiedetään, Libanon on solminut Euroopan unionin kanssa assosiaatiosopimuksen. Brysselin pienessä täysistunnossa parlamentti hyväksyi tärkeän mietinnön, jossa Libanonille myönnettiin makrotaloudellista apua, ja selvänä esimerkkinä siitä maassa vieraili viime viikolla ulkoasiainvaliokunnan valtuuskunta, johon kuuluivat Véronique De Keyser, Ana Maria Gomes, Bastiaan Belder ja minä. Näin ollen voisimme ilmaista solidaarisuutemme rauhan asialle, ymmärrykselle, sopusoinnulle ja sovinnolle maassa, niin kuin monien jäsenvaltioiden ministerit ovat tehneet.
<P>
Haluan pyytää puhemiestä välittämään tukemme pääministeri Sinioralle vastauksena tähän julmaan terroristihyökkäykseen sekä kiistattoman ja peruuttamattoman sitoutumisemme suvereeniin, demokraattiseen, vakaaseen, elinvoimaiseen ja rauhalliseen Libanoniin.
<P>
(Suosionosoituksia)
<SPEAKER ID="063" NAME="Puhemies">
(FR) Arvoisa José Ignacio Salafranca, uskon, että kollegoiden suosionosoitukset osoittavat teille aivan selvästi, että läsnäolijat kannattavat ilmoitustanne. Se toimitetaan eteenpäin.
<P>
Viimeisen puheenvuoron pyysi Hubert Pirker, joka haluaa käyttää työjärjestyspuheenvuoron, ja sen jälkeen siirrymme äänestyksiin.
<SPEAKER ID="064" NAME="Hubert Pirker" AFFILIATION="PPE-DE">
(DE) Arvoisa puhemies, tämä ei oikeastaan liity millään tavalla keskusteluun, ja halusin itse asiassa sanoa tämän heti edellisen keskustelun jälkeen. Parlamentissa on yksinkertaisesti sietämättömän kylmä. Eilen se oli ehkä melko hyvä, koska tunteet eivät kuumenneet niin paljon kuin muuten. Yleensä ottaen on kuitenkin yksinkertaisesti liian kylmä, ja halusin ehdottaa Korean kanssa solmittavaa vapaakauppasopimusta koskevan keskustelun yhteydessä, että yrittäisimme ehkä joskus saada kohtuullisen lämpötilan korealaisen ilmastointijärjestelmän avulla, ellemme onnistu siinä eurooppalaisen järjestelmän avulla.
<SPEAKER ID="065" NAME="Puhemies">
(FR) Uskon, että olemme käsitelleet kaikki haluamamme asiat ennen äänestyksiä.
<P>
Esityslistalla ovat siis seuraavana äänestykset.
<P>
(Äänestysten tulokset ja äänestysten kulkua koskevat yksityiskohdat: ks. pöytäkirja.)
