<CHAPTER ID="007">
Irakin tilanne (keskustelu)
<SPEAKER ID="125" NAME="Puhemies">
(IT) Esityslistalla on seuraavaksi Euroopan unionin ulkoasioiden ja turvallisuuspolitiikan korkean edustajan ja komission varapuheenjohtajan julkilausuma Irakin tilanteesta.
<SPEAKER ID="126" NAME="Catherine Ashton">
unionin ulkoasioiden ja turvallisuuspolitiikan korkea edustaja/Euroopan komission varapuheenjohtaja. - (EN) Arvoisa puhemies, kun nyt tarkastelemme Irakia, havaitsemme todellista edistymistä, vaikka valtio edelleen kohtaa moninaisia haasteita. Haluan tänään kuitenkin keskittyä Irakin nykyhetkeen ja tulevaisuuteen suuren potentiaalin valtiona, jonka saavutukset viime kuukausina ovat olleet huomattavia.
<P>
Väkivaltaisuudet ovat nyt vähäisimmillään vuoden 2003 jälkeen. Vaikka olemme nähneet kauheita iskuja hallituksen instituutioita vastaan, siviiliuhrien kokonaismäärä vuonna 2009 oli alle puolet vuoden 2008 tasosta. Myös vuosien 2006 ja 2007 suuri ongelma, lahkojen välinen väkivalta, on vähentynyt merkittävästi.
<P>
Irakilla on uusi perustuslaki ja maassa on käyty useita vaaleja, joiden äänestysprosentti on ollut suuri korkeasta riskistä huolimatta. Irakin kansan rohkeuden ansiosta demokraattiset instituutiot ovat juurtuneet. Viime vuoden maakuntavaalit sujuivat suhteellisen ongelmitta kaikkialla Irakissa. Seuraavat yleiset vaalit, jotka on määrä pitää 7. maaliskuuta 2010, ovat ratkaiseva vaihe, joka voi olla merkittävä askel kohti Irakin demokratian vahvistamista.
<P>
Meidän osaltamme tämä tarkoittaa, että Irakin tukea on jatkettava ja tuen on edettävä muille aloille tilanteen parantuessa.
<P>
Euroopan unioni on tarjonnut yli miljardi euroa tukea Irakille vuodesta 2003 lähtien. Tuki on kohdistunut peruspalveluihin, inhimilliseen kehitykseen, pakolaisille, hyvään hallintoon, poliittiseen edistymiseen ja valmiuksien kehittämiseen - aina Irakin ensisijaisten tavoitteiden mukaisesti. Yhdennettyä oikeusvaltio-operaatiotamme EUJUST LEXiä on Irakin pyynnöstä laajennettu useita kertoja, ja siihen sisältyy nyt myös koulutusta Irakissa.
<P>
EU:lla on ollut johtoasema vaaliavun antamisessa, ja jatkamme Irakin auttamista tällä ja muillakin aloilla, kunnes Irakin instituutiot voivat itse ottaa kokonaisvastuun. Koska edistyminen on ollut myönteistä, keskitymme yhä enemmän Irakin omistusoikeuksiin ja pitkän ajanjakson kestävään kehitykseen.
<P>
Me kehitämme myös suhteitamme Irakiin. Olemme juuri allekirjoittaneet yhteistyötä energia-alalla koskevan yhteisymmärryspöytäkirjan, ja allekirjoitamme pian kumppanuus- ja yhteistyösopimuksen, joka on ensimmäinen EU:n ja Irakin välinen sopimussuhde. Se kattaa aiheita poliittisesta vuoropuhelusta kauppaan ja sääntely-yhteistyöhön sekä kehitysapuun.
<P>
Haluamme käydä Irakin kanssa laajempaa ja syvempää poliittista vuoropuhelua, jonka on katettava myös ihmisoikeudet. Euroopan parlamentti on osoittanut suurta kiinnostusta Irakiin, ja odotamme yhä enemmän yhteistyötä Euroopan parlamentin ja Irakin edustajaneuvoston välillä vastaisuudessa.
<P>
Irakin on todellakin vastattava useisiin haasteisiin. Tulevat yleiset vaalit ovat ratkaisevat, ja niiden on oltava vapaat ja oikeudenmukaiset. Seuraamme niitä kansainvälisten kumppaniemme kanssa hyvin tiiviisti. EU lähettää Irakiin vaaliarviointiryhmän arvioimaan vaaleja ja esittämään kohdennettuja suosituksia.
<P>
Arvoisat parlamentin jäsenet, Irak on myönteisellä reitillä. Uskon sen käyttävän uusia instituutioitaan tarvittavien kompromissien löytämiseen kansallisen sovinnon aikaansaamiseksi. Me puolestamme seisomme edelleen Irakin rinnalla ja jatkamme tukeamme Yhdysvaltojen ja muun kansainvälisen yhteisön kanssa.
<P>
Odotan mielenkiinnolla keskusteluamme.
<SPEAKER ID="127" NAME="Esther de Lange">
PPE-ryhmän puolesta. - (NL) Arvoisa puhemies, minäkin haluan kiittää arvoisaa korkeaa edustajaa hänen sanoistaan, joista paljastui tarvittavaa optimismia. On todellakin nähtävissä myönteisiä merkkejä. Viittasitte muun muassa hyökkäyksissä kuolleiden määrän vähenemiseen sekä tuleviin vaaleihin. Arvoisa korkea edustaja Ashton, menestyksekkäätkään vaalit eivät kuitenkaan luo demokratiaa eivätkä tee valtiosta oikeusvaltiota. Arvoisa korkea edustaja, suurta saksalaista, Schilleriä, lainaten, enemmistön ääni ei todista oikeudenmukaisuudesta. Kypsässä demokratiassa tunnustetaan myös vähemmistöjen oikeudet. Tällä alalla minulla on vakavia epäilyksiä. Olin pettynyt siihen, ettei puheenvuorossanne parlamentille käytetty sanaa vähemmistöt.
<P>
Miksikö olen huolissani? Human Rights Watch raportoi edelleen, että ei-muslimi-vähemmistöjä vainotaan. Vuodesta 2004 alkaen on hyökätty 65 kirkkoon. Paikalliset miliisit ajavat edelleen kristittyjä kodeistaan. Toissapäivänä 52-vuotias vihanneskauppias, kahden tyttären isä, ammuttiin Mosulissa keskelle katua. Tämä johtaa tietenkin kristittyjen jatkuvaan pakoon Irakista. Vuonna 1991 heitä oli vielä 850 000, Persianlahden sodan jälkeen 550 000, ja Yhdysvaltojen väliintulon jälkeen määrä on laskenut 385 000:een, joista 100 000 henkeä on joutunut siirtymään maan sisällä. Euroopan unioni ei voi pysyä toimettomana tässä tilanteessa. Euroopan unionista tehdyn sopimuksen 2 artiklassa viitataan ihmisoikeuksiin, joihin vähemmistöjen oikeudet kuuluvat, kirjaimellisesti Euroopan unionin perusarvoina. Me vaadimme 27 jäsenvaltioltamme vähemmistöjen kunnioittamista, ja arvoisa korkea edustaja Ashton, teidän tehtävänne on vaatia tätä kunnioitusta myös kansainvälisellä tasolla.
<P>
Tähän mennessä komission lähestymistavassa - kuten itse totesitte - on korostettu merkittävästi yleistä infrastruktuuritukea ja demokratian rakentamista YK:n kautta tai muuten. Sanotte, että toimimme Irakin ensisijaisten tavoitteiden mukaisesti. Toivoisin teidän kertovan meille, kuinka varmistatte sen, että Euroopan unionin Irakin-politiikassa ja sen Irakille osoittamissa varoissa kiinnitetään entistä enemmän huomiota haavoittuvassa asemassa oleviin vähemmistöihin. Se ei ehkä ole Irakin ensisijainen tavoite, mutta meidän on. Olisin kiitollinen vastauksestanne.
<SPEAKER ID="128" NAME="Silvia Costa" LANGUAGE="IT">
Arvoisa puhemies, arvoisa komission varapuheenjohtaja Ashton, hyvät kollegat, katson, että Euroopan parlamentin on hyvin tärkeää tarttua tämän keskustelun tarjoamaan tilaisuuteen Irakin maaliskuun vaalien osalta.
<P>
Irakin poliittinen prosessi on osoittautunut merkittäväksi - ja kuten totesitte, myös mielenkiintoiseksi - mutta se on edelleen hyvin herkkä. Tämän vuoksi on sitäkin tärkeämpää tehdä kaikki voitava valtion uusien instituutioiden ja niitä tukevan poliittisen tasapainon lujittamiseksi ja vahvistamiseksi. Katsomme tämän tärkeäksi tavoitteeksi, jos toivomme Yhdysvaltojen joukkojen ensimmäisen merkittävän vetäytymisen tapahtuvan elokuussa ilman vakavia vaikutuksia valtion sisäiseen tilanteeseen.
<P>
Shiiojen, sunnien ja kurdien rinnakkaiselo, joka nyt sisältyy liittovaltion rakenteeseen, on taattava uusin laein, ja tarvitaan myös näiden osapuolten poliittista konsensusta. Tämän osalta huolta herättää - ja haluaisimme kuulla mielipiteenne tästä - vaalikomission hiljattain tekemä päätös monien tiiviisti sunneihin tai kristittyihin yhteydessä olevien ehdokkaiden ja puolueiden kieltämisestä, sillä tämä uhkaa heikentää jo valmiiksi herkkää demokraattista prosessia Irakissa.
<P>
Kuten totesitte, Euroopan unionin on seurattava vaaliprosessia käynnistetyin toimenpitein, mutta tarvitaan myös kunnianhimoa suhteiden kehittämisessä Irakin kanssa. Unionin EUJUST LEX-ohjelma osallistaa meidät suoraan Irakin lainsäädännön ja demokraattisten instituutioiden kehittämisprosessiin, ja me, Euroopan parlamentin sosialistien ja demokraattien ryhmä, katsomme myönteiseksi merkiksi sen, että neuvosto on päättänyt jatkaa operaatiota 30. elokuuta 2010 saakka.
<P>
EU:n on jatkettava vahvaa tukeaan Irakille yhteistyöohjelmiensa kautta tavoitteenaan osallistua valtion vakauttamis- ja kehittämisprosessiin, ja vaalien jälkeen on vahvistettava parlamenttien välisiä suhteita. On muistettava, että monet jäsenvaltiot, muun muassa Italia, tekevät yhteistyötä Irakin kanssa merkittävässä kulttuurialan yhteistyöohjelmassa.
<P>
Irakin poliittinen tasapaino on ratkaisevaa, ei pelkästään valtion itsensä kannalta, vaan myös sen aseman kannalta, joka Irakilla voi olla alueella strategisesti, kun pyritään ratkaisemaan nykyiset konfliktit ja turvaamaan rauhaa. Tämän osalta Turkin suhteiden paraneminen Kurdistanin aluehallintoon on myönteinen askel oikeaan suuntaan.
<P>
Kuten tiedämme, Irak on kuitenkin valtio, jolla on hyvin vakavia ongelmia turvallisuudessa sekä demokratian ja ihmisoikeuksien kunnioittamisessa, ja maan talous on epävarma. Tilanteen kielteisistä vaikutuksista kärsivät kaikkein haavoittuvimmat ryhmät, kuten pakolaiset - joita on 10 prosenttia väestöstä - etniset vähemmistöt, naiset, uskonnolliset vähemmistöt ja lapset.
<P>
Tämän vuoksi meidän on toimittava entistä kannustavammin tällä alalla - lopetan aivan heti - osittain tukemalla Irakissa toimivia eurooppalaisia ja paikallisia hallituksista riippumattomia järjestöjä, ja tämän osalta naisetkin on katsottava strategiseksi ryhmäksi väestön kohtaamien vaikeuksien ratkaisemisessa.
<SPEAKER ID="129" NAME="Johannes Cornelis van Baalen">
ALDE-ryhmän puolesta. - (EN) Arvoisa puhemies, tosiasia on, ettei Irak ole turvallinen. Tämä on tosiasia.
<P>
Kun tarkastellaan Irania, havaitaan sen pyrkivän saamaan paljon enemmän vaikutusvaltaa kuin on tarpeen Irakin eteläosissa - koko eteläisellä alueella shiiavähemmistön kautta. En kuullut arvoisan korkean edustajan mainitsevan Iranin kantaa. Iran uhkaa Irakia. Millaiseksi hän katsoo Euroopan unionin tehtävän pyrittäessä pitämään Iran siellä minne se kuuluukin - Iranissa eikä Irakissa?
<P>
Pohjoisessa havaitsemme Turkin ja Irakin välisen suuren ongelman, joka koskee Kurdistania. Voi tietenkin olla oikeutettua taistella Turkkia uhkaavia sissejä vastaan Irakin pohjoisosissa, mutta tästä on kyse. Pohjois-Irakin autonomisella alueella - Kurdistanilla - on oltava oma kehityssuuntansa.
<P>
Mitä tulee energia-alan yhteistymmärryspöytäkirjaan, se on hyvin merkittävä, mutta Irak ei ole yhtenäinen valtio. Keskustellaanko yhteisymmärryspöytäkirjasta siis myös kurdien autonomisen hallinnon kanssa? Kirkukissa keskustellaan nimittäin siitä, kuka omistaa öljykentät ja niin edelleen. Onko tämä otettu huomioon?
<P>
Haluan myös kiinnittää huomionne siihen, että Irakin turvallisuusjoukot eivät vieläkään ole hyvin koulutettuja eivätkä ne toimi hyvin. Meidän ei siis pidä ainoastaan tukea oikeusvaltiota, vaan pyydettäessä meidän on oltava valmiita myös auttamaan turvallisuusjoukkoja. Tarvitaan yhdennetty lähestymistapa, jossa tarkastellaan energiaa, taloutta ja vakautta. Tarvitaan yhdennetty lähestymistapa, jossa tarkastellaan Irakin naapurivaltioita. Voisitteko ystävällisesti kuvata tätä yhdennettyä lähestymistapaa? Kiitän teitä ALDE-ryhmän puolesta.
<SPEAKER ID="130" NAME="Jill Evans">
Verts/ALE-ryhmän puolesta. - (EN) Arvoisa puhemies, kiitän arvoisaa korkeaa edustajaa hänen julkilausumastaan.
<P>
Minusta on syytä mainita, että tämänpäiväinen keskustelu perustuu Yhdistyneessä kuningaskunnassa tehtyyn Chilcotin selvitykseen laittomasta Irakin sodasta ja siitä, mitä siitä voidaan oppia, ja julkisuuteen tulee paljon tietoja, jotka vahvistavat sen, mitä monet meistä uskoivat invaasion aikana: että syynä sotaan olivat hallinnon vaihtuminen ja varojen hallinta eikä niinkään joukkotuhoaseiden uhka. Sodanjälkeistä Irakia koskevissa pitkän ajanjakson suunnitelmissa korkeat diplomaatit ja sotilasviranomaiset käyttävät selvityksessä sanoja surkea, suuret puutteet ja valitettavan heikko, joten ei ole yllättävää, että havaitsemme nyt toimien vakavat seuraukset.
<P>
Korkea edustaja Ashton sanoi, että on tapahtunut edistystä, ja tienkin sitä on tapahtunut, mutta on edelleen myös vakavia ongelmia. Irakissa ei ole lainsäädäntöä vähemmistöjen suojelemiseksi. Valtava pakolaisongelma jatkuu. Ammattiliittojen jäseniä, toimittajia, naispoliitikkoja ja ihmisoikeusaktivisteja on kadonnut tai tapettu. Itsemurhaiskut jatkuvat. Kuten kollegani totesi, Irakin vaalikomissio on sulkenut 7. maaliskuuta pidettävien vaalien ulkopuolelle lähes 500 ehdokasta, pääasiassa sunnipoliitikkoja. He ovat jo nyt aliedustettuina Irakin parlamentissa, ja tämä johtaa varmuudella uusiin jännitteisiin ja epävakauteen.
<P>
EU:n puheenjohtajavaltio pyysi viime marraskuussa Irakin hallitusta keskeyttämään kuolemantuomioiden täytäntöönpanon ja kumoamaan ne kokonaisuudessaan, mutta 900 ihmistä odottaa edelleen tuomion täytäntöönpanoa ja kuolemantuomioita annetaan usein epäoikeudenmukaisissa oikeudenkäynneissä, joista osa kestää vain muutamia minuutteja.
<P>
EU:n vastuulla on auttaa demokratian rakentamisessa ja varmistaa ihmisoikeuksien kunnioittaminen, ja Irakia koskevassa puiteohjelmassa asetetaan kolme ensisijaista tavoitetta, terveydenhuollon ja koulutuksen kaltaisten peruspalvelujen kehittämisen tukeminen, oikeusvaltion vahvistaminen ja tuki ihmisoikeuskomissiolle.
<P>
Kumppanuus- ja yhteistyösopimus on perusta tulevalle työlle, mutta meidän on vaadittava välittömiä toimia kuolemantuomioiden lakkauttamisen, haavoittuvassa asemassa olevien ryhmien suojelemisen sekä demokratian ja ihmisoikeuksien vahvistamisen kaltaisissa asioissa.
<SPEAKER ID="131" NAME="Struan Stevenson">
ECR-ryhmän puolesta. - (EN) Arvoisa puhemies, arvoisa korkea edustaja Ashton, Irakin vaaleista ei tule vapaat ja oikeudenmukaiset. Kymmenen päivää sitten oikeus- ja vastuuvelvollisuuskomissio päätti kieltää parlamentin kansallisen vuoropuhelurintaman johtajan ja neljä vuotta Irakin parlamenttiin kuuluneen Saleh al-Mutlaq ehdokkuuden. Häntä on kielletty osallistumasta tuleviin vaaleihin. Katson, ettei ole sattumaa, että tästä raivostuttavasta torjumisesta sekä 500 muun irakilaisen maallisen poliitikon jättämisestä vaalien ulkopuolelle ilmoitettiin samana päivänä kun Iranin vastenmielinen ulkoministeri Manouchehr Mottaki vieraili Bagdadissa. Saleh al-Mutlaq on kritisoinut äänekkäästi Iranin sekaantumista Irakin asioihin, ja nyt mullahit ovat vaatineet hänen sulkemistaan vaalien ulkopuolelle.
<P>
Olen tyytyväinen siihen, että Yhdysvaltojen varapresidentti Joe Biden on jo tuominnut tämän kiellon, ja arvoisa korkea edustaja Ashton, toivon teidän tekevän samoin. Jo Saleh al-Mutlaqin ja muiden oikeuksia ei palauteta, me emme voi emmekä saa pitää vaaleja legitiimeinä.
<SPEAKER ID="132" NAME="Willy Meyer" LANGUAGE="ES">
Arvoisa korkea edustaja Ashton, en valitettavasti voi jakaa optimismianne. On hyvä suhtautua optimisesti, mutta me emme tässä tilanteessa voi suhtautua Irakiin optimistisesti.
<P>
Osoituksena tästä komissio on päättänyt olla lähettämättä tarkkailijoita, koska heidän turvallisuuttaan ei voida taata. Minusta tämä päätös puhuu omasta puolestaan. Se osoittaa selvästi, että kun on kyse Irakista - ja tiedän, ettette halua puhua menneisyydestä, mutta meillä ei ole muuta mahdollisuutta kuin puhua menneisyydestä - kyse on valtiosta, joka on tuhottu, jossa on kuollut yli miljoona ihmistä ja neljä miljoonaa on kodittomina laittoman, epäoikeudenmukaisen ja valheisiin perustuneen sodan vuoksi. Siellä ei myöskään ollut mitään joukkotuhoaseita eikä ole todistettu Saddam Husseinin ja Al-Qaidan välisiä yhteyksiä. Tämä on paljas totuus asiasta. Ainoa tosiasia oli pohjoisamerikkalaisen öljyteollisuuden kiinnostus saada valtaansa Irakin raakaöljy.
<P>
Tämä on totuus. Lisäksi tämä totuus ei salli miehitysjoukkojen jatkuvaa läsnäoloa alueella, sillä se vääristää kaiken. Tällä hetkellä minua ei hämmästyttäisi, jos päätös kieltää oppositiopuolueiden osallistuminen vaaleihin johtaisi todelliseen kansalaissotaan. Tietyt eurooppalaiset lähetystöt eivät pidä tällä hetkellä sotilasvallankaappauksen mahdollisuutta poissuljettuna, siis todellisen Irakin sotilasvallankaappauksen. Tilanne on siis hyvin synkkä.
<P>
Kehotan teitä työskentelemään nopeasti sen eteen, että miehitysjoukot perääntyvät mahdollisimman nopeasti. Tämä tekijä vääristää todellista tilannetta Irakissa. Yhdistyneiden kansakuntien olisi otettava valtio valvontaansa ja annettava mahdollisuus siirtymään, jolloin paluu normaaliin olisi mahdollista siinä, mitä ei koskaan olisi pitänyt vaarantaa, toisin sanoen kansainvälisessä oikeudessa.
<SPEAKER ID="133" NAME="Bastiaan Belder" LANGUAGE="NL">
Arvoisa puhemies, arvoisa korkea edustaja, jouluyönä 2009 - toisin sanoen meidän ollessamme joulutauolla - Mesopotamiassa Irakissa suljettiin monia kirkkoja. Pommitusten pelko johti tähän surulliseen tilanteeseen, aivan kuten edellisenäkin vuonna. Joka tapauksessa nämä kirkot ovat usein tyhjillään, oli pommiuhkia tai ei, sillä yhä useammat kristityt lähtevät maasta. Heihin kohdistuva väkivalta lisääntyy heidän vähenevästä määrästään huolimatta. Ennen joulua Mosulissa tehtiin kolme tappavaa iskua. Lisäksi ennen suhteellisen turvallisessa Kirkukin kaupungissakin kristityt ovat useiden kuukausien ajan kohdanneet säälimättömiä kidnappauksia ja tappoja, joiden vuoksi sadat kristityt perheet ovat paenneet.
<P>
Irakissa oli vuonna 2003 noin 1,5 miljoonaa kristittyä, mutta yli puolet heistä on nyt hakenut turvaa uskonnollisilta puhdistuksilta paeten, ja uskonnollisiin puhdistuksiin syyllistyvät ääri-islamistit. Eräs irakilainen kristitty kysyi, seuraako Eurooppa-neuvosto, seuraavatko Euroopan unionin 27 jäsenvaltiota voimattomina sivusta tätä Irakin afganistanisoitumista. Haluaisin kuulla teidän näkemyksenne asiasta, arvoisa korkea edustaja. Olipa kantanne mikä tahansa, Mesopotamiaa ei odota suvaitsevaisempi tulevaisuus ilman muinaista kristittyjen yhteisöään, eikä tämä ole hyvästä Euroopan turvallisuudellekaan pitkällä ajanjaksolla.
<SPEAKER ID="134" NAME="Elena Băsescu" AFFILIATION="PPE">
(RO) Valmistautuminen 7. maaliskuuta pidettäviin parlamentti- ja presidentinvaaleihin on saanut aikaan valtavasti toimintaa uusien koalitioiden ja liittojen muodostamiseksi. Eräät Irakin pääministerin vastustajat haluavat perustaa uudelleen vanhoja liittoja, kuten Irakin yhdentyneen koalition. Toisaalta pääministeri pyrkii houkuttelemaan maallisia ryhmiä tai riippumattomia ehdokkaista liittymään oikeusvaltio-koalitioon.
<P>
Meidän ei kuitenkaan pidä unohtaa sitä, että parlamentti- ja presidentinvaalien jälkeen hallituksen on järjestettävä Kirkukia koskeva kansanäänestys. On hyvin mahdollista, että turvallisuustilanne Irakissa heikkenee, jos jotkut irakilaiset ryhmät kyseenalaistavat nämä vaalit tai sisäisten konfliktien yhteydessä.
<P>
Suurimpia Bagdadin viranomaisten kohtaamia ongelmia ovat Yhdysvaltojen kanssa tehtyä SOFA-sopimusta koskevan kansanäänestyksen sekä öljy- ja kaasulain finalisoinnin lykkääminen, öljyn hinnan lasku, suuret teloitusmäärät - tällä hetkellä 900 henkilöllä on kuolemantuomio - sekä kidutusten käyttö tunnustusten saamiseksi. Ihmisoikeustilanteen yleinen heikkeneminen aiheuttaa EU:ssa syvää huolta. Viimeisenä, muttei vähäisimpänä, myös korruption taso nousee. Tästä haluan mainita yhtenä esimerkkinä Irakin entisen kauppaministerin pidätyksen.
<P>
Suhteissaan Irakiin Romania pyrkii siirtymään sotilaalliseen turvallisuuteen panostamisesta siviiliturvallisuuden alalle. Kotimaani on osoittanut, että se noudattaa kumppaneilleen antamiaan sitoumuksia säilyttämällä sotilaallisen läsnäolonsa Irakissa siihen asti, kunnes operaatio päättyy.
<SPEAKER ID="135" NAME="Ana Gomes" AFFILIATION="S&amp;D">
(PT) Irakin kansan demokraattisia saavutuksia on edelleen lujitettava ja edistettävä, kuten myös turvallisuustilannetta. Viime kuukausina on nähty rohkaisevaa puolueliittoutumien uudelleenmuodostumista, mikä on edistänyt suuresti Irakin politiikkaa viime vuosina leimanneen etnis-uskonnollisen jakautumisen kiinni kuromista. Uuden Muutos-kurdipuolueen menestys on esimerkki poliittisen elämän normalisoitumisesta Irakissa. Vaalikomission hiljattain esittämä ilmoitus noin 500 sunnipoliitikon sulkemisesta vaalien ulkopuolelle ei kuitenkaan edistä kansallista sovintoa, voi vaarantaa vaaliprosessin ja aiheuttaa uusia konflikteja. Myös uutiset kuolemantuomion täytäntöönpanosta ovat masentavia. Arvoisa korkea edustaja Ashton, eurooppalaisten johtajien on pyrittävä vakuuttamaan Irakin viranomaiset tarpeesta kumota kuolemanrangaistus. Tämän osalta myös EULEX-operaation vahvistaminen on tärkeää.
<P>
Puolitoista miljoonaa irakilaista asuu edelleen naapurivaltioissa. Monet eivät koskaan pysty palaamaan. Vuoden 2003 invaasioon osallistuneilla eurooppalaisilla valtioilla on erityinen vastuu, ja niiden olisi otettava vastaan lisää näitä pakolaisia. Tämän osalta, kuten myös maan sisällä siirtymään joutuneiden ihmisten tapauksessa, ihmisoikeuksissa yleensä ja naisten oikeuksissa erityisesti sekä korruption torjunnassa on tärkeää, että Irakin hallitus oikaisee kansalaisjärjestöjä koskevan lain, jotta yhteiskunta voi organisoitua vapaasti. Euroopan unionin on rohkaistava irakilaisten ja eurooppalaisten kansalaisjärjestöjen välistä vuorovaikutusta. Irakin demokratian vahvistaminen edellyttää vapaata ja dynaamista kansalaisyhteiskuntaa.
<SPEAKER ID="136" NAME="Tomasz Piotr Poręba" AFFILIATION="ECR">
(PL) Arvoisa puhemies, arvoisa korkea edustaja Ashton, huolimatta kansainvälisten joukkojen valtavasta sitoutumisesta ja kansainvälisen liittouman sadoista uhreista, joihin kuului myös 23 puolalaista sotilasta, Irakin tilanne on edelleen huono. Kyseessä on valtio, jossa on terroristi-iskuja ja uskonnollisten vähemmistöjen vainoa, myös kristillisen vähemmistön, ja tietenkin, kun tilannetta verrataan useiden vuosien takaiseen, edistystä on jonkin verran. Kuulemme kuitenkin edelleen uutisia terrori-iskuista, jotka aiheuttavat epävakautta paitsi Irakissa myös koko Lähi-idässä. Terroristien ja kansainvälisen terrorismin tukijoiden tavoitteena on Irakin epävakauttaminen. Monet todisteet osoittavat, että Iran on vastuussa terrorismin tukemisesta.
<P>
Arvoisa korkea edustaja Ashton, mikä on kantanne Euroopan unionin ulkoasioiden ja turvallisuuspolitiikan korkeana edustajana Iranin asemasta Irakin asioihin puuttumisessa? Haluan rohkaista teitä ottamaan jämäkämmän kannan ja tekevän yhteistyötä Yhdysvaltojen kanssa sellaisten ratkaisujen aikaansaamiseksi, joilla on vaikutusta Iraniin ja joilla se painostetaan lopettamaan Irakin sisäisiin asioihin sotkeutuminen. Minusta vasta sitten on mahdollista saada aikaan suhteellinen vakaus alueella.
<SPEAKER ID="137" NAME="Jean-Luc Mélenchon" AFFILIATION="GUE/NGL">
(FR) Arvoisa puhemies, arvoisa korkea edustaja, emme jaa optimismianne Irakin tilanteesta tai liittouman eduista, sillä se muistuttaa sokeutta. Irakiin hyökättiin ja se miehitettiin joukkotuhoaseita koskeneiden tarkoituksellisesti harhaanjohtavien tietojen perusteella.
<P>
Tämän seurauksena 17 EU:n 27 jäsenvaltiosta saatiin hyökkäämään ja miehittämään Irakia. Valtio on raunioina, sen rikkaudet ryöstetty ja sen kansa on syvästi jakautunut. Uskonnollinen fanatismi kerää valtavia taistelijareservejä. Iranin tyrannia sotkeutuu siellä vapaasti asioihin. Vaalit järjestetään surkealla ja epäoikeudenmukaisella tavalla.
<P>
Mitä te aiotte ja mitä me aiomme tehdä, jotta saadaan vastuuseen ne valtiot, jotka valehtelivat ja jotka voivat tehdä saman uudelleen huomenna Jemenin tai minkä tahansa muun valtion osalta? Mitä toimenpiteitä aiotte toteuttaa tuomitaksenne miehittäjät turvautumisesta muihin kuin tavanomaisiin kemiallisiin aseisiin ja säteilyaseisiin sekä köyhdytettyä uraania sisältäviin ammuksiin, joiden vaikutukset tuleviin sukupolviin tunnetaan hyvin? Kuinka voimme varmistaa, ettei näitä aseita käytetä Afganistanissa, koska me käänsimme selkämme Irakin tilanteelle?
<SPEAKER ID="138" NAME="Fiorello Provera" AFFILIATION="EFD">
(IT) Arvoisa puhemies, hyvät kollegat, olemme vilpittömän iloisia Irakin tulevista vaaleista, sillä ne ovat jälleen askel kohti demokratiaa. Vaaleista ei tule vapaita ja oikeudenmukaisia, mutta meidän on tyydyttävä pieniin edistysaskeliin.
<P>
Irakin taloudellinen, kaupallinen, kulttuurinen ja rahoituksellinen jälleenrakentaminen sekä sen turvallisuuden takaaminen ovat olennaisia edellytyksiä demokratian kehittymiselle, mutta meidän on edistettävä myös valtion instituutioiden vahvistamista. Eri etnisten ja uskonnollisten ryhmien rauhanomainen rinnakkaiselo Irakissa on mahdollista instituutioiden uudistamisen avulla, liittovaltiomallia - federalismia - toteuttamalla, sillä se takaa laajan autonomian eri alueille yhtenäisen valtion puitteissa. Irakin Kurdistanin kokemukset voivat olla hyödyllinen viitekohta.
<P>
Tämän vuoksi haluaisin tietää arvoisa korkea edustaja Ashtonin mielipiteen tästä valtion institutionaalisesta näkökohdasta.
<SPEAKER ID="139" NAME="Alf Svensson" AFFILIATION="PPE">
(SV) Kun keskustelun aiheena on Irak, puhutaan tietenkin paljon väkivallasta ja kauhusta, mutta on kiistatonta, että valtiossa on käynnissä demokratisoitumisprosessi.
<P>
Haluan muistuttaa teille, että 3912 naista oli varsin avoimesti ehdokkaina Irakin paikallisvaaleissa viime vuonna. Ehdolla oli siis karkeasti arvioiden kymmenen naista jokaista paikkaa kohden. Tämä on nähtävä myönteisenä asiana, erityisesti arabimaassa. Se myös tarjosi meille jotain toivoa ennen tämän vuoden parlamenttivaaleja 7. maaliskuuta, erityisesti koska sunnit osallistuivat paikallisvaaleihin. Kuitenkin, kuten täällä jo on todettu, hallituksen komissio kielsi kaksi viikkoa sitten 14 sunnipuolueelta ja sadoilta ihmisiltä vaaleihin osallistumisen. Näiden joukossa ovat puolustusministeri Abdul-Qadir al-Obaidi ja Saleh al-Mutlaq, sunnien johtaman Kansallisen vuoropuhelun rintaman johtaja.
<P>
Irakin parlamenttivaalit ovat tietenkin ratkaisevat valtion tulevaisuuden kannalta ja Irakin tulevan demokratisoitumisen kannalta, erityisesti mitä tulee Irakin etniseen ja uskonnolliseen koheesioon. Haluan myös korostaa, että meidän on puhuttava kaunistelematta Irakin etnisten ja uskonnollisten vähemmistöjen kohtelusta. Kuten totesin, Irakin parlamenttivaalit ovat ratkaisevia lähitulevaisuuden Irakin-suhteidemme kannalta. Mitä EU:n korkea edustaja Ashton katsoo, että EU voi tehdä, jotta Irakin tulevat parlamenttivaalit olisivat kattavat ja entistä demokraattisemmat?
<SPEAKER ID="140" NAME="Zigmantas Balčytis" AFFILIATION="S&amp;D">
(LT) Euroopan unioni on viime vuosina suuresti vahvistanut suhteitaan Lähi-idän maihin ja vaikutusvaltaansa niissä. Euroopan unioni on aina kiinnittänyt paljon huomiota Irakiin ja osallistunut kansainvälisen yhteisön kanssa niin jälleenrakentamiseen kuin rauhanturvaamiseen ja turvallisuusoperaatioihin Irakissa. Eri ryhmittymät taistelevat edelleen vallasta valtiossa, ja tämä haittaa monilla aloilla käynnistettyjen uudistusten täytäntöönpanoa valtiossa. Huolta aiheuttaa myös se, että 14 puolueelta on kielletty osallistuminen tuleviin vaaleihin. Irak on valinnut suunnakseen demokratian, joten niin Euroopan unionin kuin muidenkin maiden on vaadittava kansainvälisten sitoumusten noudattamista sekä ihmisoikeuksien ja vapauksien kunnioittamista ja tarvittaessa autettava tässä. Uskon, että Irak on todella valmis tiiviiseen yhteistyöhön Euroopan unionin kanssa. Maanantaina allekirjoitettu EU:n ja Irakin välinen energiayhteistyötä koskeva yhteisymmärryspöytäkirja osoittaa sen sitoutumista molempia hyödyttävän pitkän ajanjakson suhteen kehittämiseen. Energian kannalta Irak on hyvin merkittävä kumppani Euroopan unionille, mutta energiatoimitusten varmuuden turvaaminen liittyy väkisinkin valtion taloudelliseen ja poliittiseen vakauteen, joka on ollut vähissä viime aikoina. Tämä on selvästikin pitkäaikainen prosessi, mutta uskon, että Euroopan unionin, korkean edustajan ja kansainvälisen yhteisön on tarjottava keinoja ja ratkaisuja, jotta ihmisoikeusperiaatteista ja oikeusvaltiosta tulee Irakin tulevan politiikan kulmakiviä.
<SPEAKER ID="141" NAME="Ryszard Czarnecki" AFFILIATION="ECR">
(PL) Arvoisa puhemies, arvoisa korkea edustaja Ashton, haluan todeta, että jos korkea edustaja Ashtonin puheen haluaisi tiivistää yhteen lauseeseen, sanoisin sen olevan virallista optimismia. Uskon kuitenkin Euroopan ja äänestäjien odottavan jotain täsmällisempää, ja he odottavat totuutta. Poliitikot osoittavat keitä he ovat sekä puheillaan että sillä, mitä jättävät sanomatta, enkä kuullut, arvoisa korkea edustaja Ashton, teidän sanovan mitään asioista, jotka ovat järkyttäneet merkittävää osaa julkisesta mielipiteestä Euroopassa, myös julkista mielipidettä kotimaassani. Ajattelen esimerkiksi vähemmistöjen, ja korostan vielä; kristittyjen säännöllistä vainoa Irakissa. Tämä on todellisuutta, josta voimme olla varmoja.
<P>
Uskon kollega Poręban olleen oikeassa puhuessaan hetki sitten Iranin puuttumisesta Irakin asioihin. Eikö sama koske Irakin viranomaisia ja niiden pöyristyttävää toimintaa Ashrafin leirissä, jossa asuu iranilaisia pakolaisia? Eivätkö Irakin viranomaiset syyllisty juuri tähän? Minusta tätä on korostettava hyvin voimakkaasti, erityisesti koska Irakin viranomaiset saavat rahoitustukea Euroopan unionilta ja käyttävät sitä usein hyvin asiattomalla tavalla, esimerkiksi toimintaansa Ashrafin leirissä.
<SPEAKER ID="142" NAME="Bogusław Sonik" AFFILIATION="PPE">
(PL) Arvoisa puhemies, minusta Irak voi toimia esimerkkinä siitä, kuinka toisinaan sellaisen diktaattorin nujertaminen, joka tuhoaa tuhansittain vastustajiaan kemiallisin asein, edellyttää voimankäyttöä. Tällaiset päätökset ovat vaikeita. Tämän vuoksi toivoisin meidän tänään keskustellessamme Irakista muistavan niitä tuhansia sotilaita Yhdysvalloista, Italiasta, Puolasta ja muista maista, jotka ovat kaatuneet Irakissa, ja muistamaan heidän perheitään. He menivät sinne uskoen palvelevansa hyvää asiaa ja, kuten täällä kuulemme, Irakissa rakennetaan demokratiaa.
<P>
Tiedän, että me kaikki vaadimme tänään teitä toimimaan aktiivisemmin, arvoisa korkea edustaja Ashton, mutta me haluamme Euroopan unionin toimivan aktiivisesti. Olkaa niin hyvä, matkustakaa Irakiin ja esittäkää arvio tilanteesta, jotta Euroopan unionin lähettämää apua käytetään täällä mainituin edellytyksin ja erityisesti vähemmistöjen suojeluun.
<SPEAKER ID="143" NAME="Janusz Władysław Zemke" AFFILIATION="S&amp;D">
(PL) Arvoisa puhemies, jostain syystä vain puolalaiset ovat tällä hetkellä äänessä, mutta meillä on kokemusta Puolan ja puolalaisten sotilaiden osallistumisesta turvallisuuden palauttamiseen Irakissa.
<P>
Arvoisa korkea edustaja Ashton, olen samaa mieltä kanssanne siitä, että Irakin tilanne on onneksi hieman parempi kuin ennen, mutta kyse on edelleen hauraasta valtiosta. Unionin toteuttamien erilaisten toimenpiteiden lisäksi haluaisin ehdottaa kahta erityistä toimenpidettä, koska minusta ne puuttuvat. Ensimmäinen koskee jotain, mitä tänään ei ole mainittu. Minusta on Irakin kehityksen ja vakauttamisen kannalta hyvin tärkeää perustaa ohjelma nuorten irakilaisten kouluttamiseksi Euroopassa, sillä Irakissa on edelleen pulaa lääkäreistä, insinööreistä ja kasteluasiantuntijoista. Uskon, että voisimme auttaa Irakia suuresti tällä alalla. Toinen seikka koskee Irakin kulttuuriaarteiden suojelemista. Minusta EU:n olisi erityisesti autettava Babylonin jälleenrakentamisessa. Kyseessä on aarre, jota kaikkien maailmassa on vaalittava ja suojeltava.
<SPEAKER ID="144" NAME="Paul Rübig" AFFILIATION="PPE">
(DE) Arvoisa puhemies, arvoisa korkea edustaja Ashton, kysymykseni koskee allekirjoitettua energia-alaa koskevaa yhteisymmärryspöytäkirjaa. Katsotteko, että on mahdollista saada aikaan lisäkehitystä joko komission jäsen Oettingerin tai De Guchtin kanssa? Minusta taloudellinen jälleenrakentaminen olisi juuri oikea tapa lisätä vakautta Irakissa. Jos meidän on määrä parantaa suhteita energia-alalla, erityisesti tarjoamalla enemmän eurooppalaisia varusteita energiavarojen hyödyntämiseksi paremmin kuin nyt, ja meidän hankintamme sieltä kompensoiden, tilanne hyödyttäisi molempia osapuolia. Muutaman seuraavan viikon sisällä esitettävä aloite olisi tämän osalta hyvin järkevä.
<SPEAKER ID="145" NAME="Catherine Ashton">
unionin ulkoasioiden ja turvallisuuspolitiikan korkea edustaja/Euroopan komission varapuheenjohtaja. - (EN) Kiitos jälleen teille kaikille merkittävästä ja mielenkiintoisesta keskustelusta. Pyrin tarkastelemaan joitakin selkeitä seikkoja, joista arvoisat parlamentin jäsenet olivat eniten huolissaan.
<P>
Aluksi totean ymmärtäväni, kuinka tärkeinä parlamentin jäsenet pitävät vähemmistöjen oloja. Kuten arvoisat parlamentin tietävät, yksi keskeinen osa työtämme kumppanuus- ja yhteistyösopimuksissa on todellakin sen varmistaminen, että ihmisoikeudet ovat keskeisessä asemassa sopimuksissamme. Toivomme voivamme käynnistää sopimuksen Irakin kanssa pian, ja suostun ottamaan tehtäväkseni sen varmistamisen, että toiminnassamme otetaan huomioon vähemmistöjen tilanne. Tämä on selvästi hyvin tärkeää.
<P>
Olen samaa mieltä myös arvoisien parlamentin jäsenten esiin tuomasta kuolemanrangaistuksesta. Tavoitteemme on todellakin sen kumoaminen, kaikista niistä syistä, joita arvoisat parlamentin jäsenet oikeutetusti ovat esittäneet.
<P>
Olen samaa mieltä myös siitä, että meidän on lujitettava ja vahvistettava poliittista prosessia, jolla tulee olemaan suuri merkitys kaikessa, mitä teemme, ja erityisesti varmistettava, että meillä on tulevien vaalien osalta selvillä, mitä haluamme saavuttaa. Ymmärrän useiden parlamentin jäsenten, muun muassa jäsen Costan ja jäsen Stevensonin, esittämät kannat päätöksestä kieltää ehdokkuus vaaleissa.
<P>
Ehdokkaiden tarkastelu on aina ollut osa vaaleja edeltävää prosessia. Käytössä on valitusmenettely, jonka uskon nytkin saavan toimia omalla tavallaan. Haluan myös todeta, että aiomme lähettää Irakiin EU:n valtuuskunnan ensi viikolla, siis kuusi viikkoa ennen vaalipäivää, ja se antaa meille mahdollisuuden seurata läheltä ja tiiviisti vaaleja edeltävää prosessia, joka on hyvin mielenkiintoinen. Uskomme ja toivomme Irakin viranomaisten varmistavan kattavan vaalimenettelyn, kaikista niistä syistä, jotka arvoisat parlamentin jäsenet tekivät täysin selväksi puheenvuoroissaan.
<P>
Monet jäsenet mainitsivat myös energia-alaa koskevan yhteisymmärryspöytäkirjan ja sen merkityksen. Suhtaudumme tässä hyvin selvästi Irakiin yhtenäisenä valtiona, ja teemme yhteistyötä pelkästään koko Irakin hallituksen kanssa. Tuemme täysin Irakin säilymistä yhtenäisenä ja suvereenina valtiona. Tällä alalla on tärkeää edistää yhteistyötä - ja kuulin, mitä erityisesti jäsen Rübig sanoi kuvateessaan tarvetta pohtia edelleen tämän yhteistyön edistämistä. Välitän tämän edelleen komission jäsenehdokkaille.
<P>
Olen myös tietoinen puhuessani turvallisuuskysymyksestä siitä, että Kirkukin tilanne on hyvin merkittävä, kuten muutkin kiistanalaiset rajat. Kuvasi sitä yhdeksi suurimmista Irakin tällä hetkellä kohtaamista haasteista. Olen vahvasti sitä mieltä, että Irakin on ratkaistava asia itse. Se on Irakin tehtävä. Olen kuitenkin hyvin halukas tukemaan Yhdistyneiden kansakuntien avustusoperaatiota Irakissa, jossa on pyritty voimakkaasti käynnistämään vuoropuhelua ja prosessia. Odotan kuitenkin varovaisesti, enkä usko vuoropuhelun edistyvän merkittävälle tasolle ennen vaaleja, tässä erityisessä vaiheessa.
<P>
Vielä jokunen sana myös energiayhteistyöstä. Katsomme tämän osaksi Irakin laaja-alaisen ja yhdennetyn energiapolitiikan kehittämistä. Kyse on Irakin ja Euroopan unionin välisistä toimituksista ja toimitusvarmuudesta, ja siihen on tietenkin sisällyttävä uusiutuvan energian kehittämistä, erityisesti aurinko- ja tuulienergian, sekä energiatehokkuustoimenpiteiden tukemista Irakissa. Minäkin toivon, että tulevina kuukausina ja vuosina nähdään myös teknologista, tieteellistä ja teollista yhteistyötä. Tämä seikka tuli selväksi.
<P>
Kun tarkastellaan valtuuskunnan matkan hiljattaista perumista, jäsen Meyer toi esiin tulevat turvallisuushuolet. Kuten totesin, me toivomme tilanteen paranemista, jotta voimme lähettää vaalitarkkailuvaltuuskunnan, johon osallistuu Euroopan parlamentin jäseniä. Tällä on selvästikin suuri merkitys arvoisille parlamentin jäsenille tulevassa vaaliprosessissa, ja kuten totesin, lähetämme sinne ihmisiä hyvin pian.
<P>
Arvoisat parlamentin jäsenet toivat esiin joukkojen vetämisen Irakista. Presidentti Obamahan on ilmoittanut kaikkien taistelujoukkojen vetämisestä elokuuhun 2010 mennessä, ja käytännössä tämä tarkoittaa, että joukkojen vetäminen alkaa pian kansallisten vaalien jälkeen. Tämäkin on merkittävää ja tärkeää. Totesin, että lähetämme vaaliarviointiryhmän pian, ja toivon tämän auttavan meitä tarkastelemaan asioita, joita arvoisat parlamentin jäsenet esittivät tästä.
<P>
Mitä tulee Ashrafin leiriin, olemme jatkuvasti ja toistuvasti muistuttaneet Irakia siitä, että tätä monimutkaista asiaa on tarkasteltava noudattaen täysimääräisesti kansainvälistä oikeutta ja todellakin ilman väkivaltaa.
<P>
Palaan alkuun ja totean suhtautuvani Irakiin optimistisesti. Haasteet ovat merkittäviä, ja arvoisat parlamentin jäsenet ovat perustellusti muistuttaneet näistä merkittävistä haasteista. Tulevien vaalien ja laajemman yhteistyömahdollisuuden myötä katsomme kuitenkin, että Euroopan unionilla on mahdollisuus edistää arvojärjestelmäänsä ja asioita, joista kannamme erityistä huolta: ihmisoikeuksia, vähemmistöjen oikeuksia, kuolemanrangaistukseen liittyviä asioita, voimakkaan yhteistyön kehittämistä energian toimitusvarmuuden osalta sekä tiivistä yhteistyötä hallituksen kanssa esittämällä kuitenkin selvästi omat odotuksemme - jotka koskevat Irakin rauhanomaista ja demokraattista tulevaisuutta. Meidän on varmistettava, että pyrimme tähän johdonmukaisesti.
<SPEAKER ID="147" NAME="Jaromír Kohlíček  " LANGUAGE="CS">
Tiedän vain muutaman valtion suhteellisen läheltä Eurooppaa, jotka ovat onnistuneet pysäyttämään demokratisoitumisprosessin useaksi vuosikymmeneksi. Irak, jonne valitettavasti myös EU:n jäsenvaltioiden joukot ovat jättäneet kielteisiä merkkejä, on todellakin yksi niistä. Tällä hetkellä yksi islamilaisen maailman maallisimmista valtioista on raunioina, ja kolme sen yhteisöistä on jatkuvasti riidoissa keskenään. Menneisyydestä on säilynyt vain muistoja valtion suhteellisen hyvästä koulutus- ja terveydenhuoltojärjestelmästä sekä suhteellisen edistyneestä infrastruktuurista. Tämä oli alueen ainoa valtio, jossa kurdivähemmistöllä oli autonomia, vaikka valtion johdossa ei ollutkaan ihanteellinen demokraattinen hallinto. Yleisesti ottaen, missä tämän alueen valtiossa voidaan sanoa olevan aidosti demokraattisen järjestelmän? Se, että Irakin valtio on ollut Yhdysvaltojen armeijan invaasion jälkeen täydellisessä häiriötilassa, merkitsee infrastruktuurin sosiaali-, terveydenhuolto- ja koulutusjärjestelmien osittaisen tuhoutumisen lisäksi valtavaa harppausta taaksepäin. Niin kutsuttujen demokraattisten vaalien verho ei millään lailla peitä tätä. Nykyiset pyrkimykset huomion harhauttamiseksi nykyisistä ongelmista valtion johtamilla oikeudenkäynneillä Saddam Husseinin hallinnon näkyviä henkilöitä vastaan ovat naiiveja. Vain tilanteesta täysin tietämätön henkilö voisi uskoa, että sitä voidaan parantaa tällä tavalla. Viimeksi kuluneen ajanjakson ainoa myönteinen näkökohta on se, että sekä Yhdysvaltojen hallinto että Irakin hallitus ovat ymmärtäneet, ettei tilanteen paraneminen ole mahdollista ilman hyviä suhteita Iraniin.
<SPEAKER ID="148" NAME="Artur Zasada  " LANGUAGE="PL">
Olen tyytyväinen korkea edustaja Ashtonin puheen optimistiseen sävyyn, mutta suhtaudun kuitenkin varauksellisesti arvioidessani Irakin tilannetta. Monista kulisseista huolimatta valtio on edelleen sisäisesti epävakaa, eikä demokratian todellakaan voida sanoa juurtuneen sinne. Ei voida puhua vakautumisesta valtiossa, jonka rajojen sisällä 1,8-1,9 miljoonaa asukasta on joutunut siirtymään kodeistaan ja josta vielä miljoona asukasta on lähtenyt kokonaan pois, ja pakolaisten elinolot ovat hyvin surkeat.
<P>
On tärkeää tarkistaa nyt sovellettavia menetelmiä ulkomaisen avun toimittamiseksi pakolaisille Syyriassa ja Jordaniassa sekä Irakin sisällä siirtymään joutuneille. Apua on toimitettava suhteellisen pitkän ajanjakson ajan. Kuinka pitkän? Me emme vielä tiedä sitä. Lääkärikään ei lopeta hoitoa parantumisen ensimerkkien jälkeen, joten mekään emme saa antaa ylioptimististen ennusteiden johtaa meitä harhaan.
<P>
(Istunto keskeytettiin klo 19.25 ja sitä jatkettiin klo 21.00.)
