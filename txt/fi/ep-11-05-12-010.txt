<CHAPTER ID="010">
Puhemiehen julkilausuma
<SPEAKER ID="114" NAME="Puhemies">
(PL) Eilen iltapäivällä maanjäristys iski Espanjan Murcian maakuntaan. Ainakin seitsemän ihmistä kuoli. Monia loukkaantui. Miguel Angel Martínez Martínez antoi tästä julkilausuman kolme tuntia sitten. Esitän Euroopan parlamentin puolesta surunvalittelut uhrien perheille. Toivomme, että kaikki loukkaantuneet toipuvat nopeasti. Ihailemme myös maakunnan ihmisten välitöntä reaktiota ja toimintaa heidän auttaessaan pelastustoimissa. Lähetän pian surunvalittelukirjeen Espanjan viranomaisille tästä asiasta.
<SPEAKER ID="115" NAME="Cristina Gutiérrez-Cortines" AFFILIATION="PPE">
(ES) Arvoisa puhemies, paljon kiitoksia myötätuntoisista tuen sanoistanne.
<P>
Lorcan murhenäytelmän tuhot ovat selkiytymässä. Tällä hetkellä tiedämme, että kahdeksan ihmistä on kuollut, heidän joukossaan kaksi raskaana ollutta naista ja 12-vuotias poika, yli 250 on loukkaantunut ja 80 prosenttia taloista on kärsinyt vahinkoja. Tästä lähtien jonkin aikaa monet Lorcan asukkaista ovat siis kodittomia. Suuri osa Lorcan asukkaista on myös menettänyt työpaikkansa ja niiden myötä ovat menneet heidän toiveensa, odotuksensa ja mahdollisuutensa.
<P>
Lorcan kaupungissa on 70 000 asukasta, joista 20 prosenttia on maahanmuuttajia, jotka kaupunki on vastaanottanut, ottanut asumaan ja pystynyt antamaan uuden elämän ja uuden tarkoituksen. Tiedän, että yhdessä Lorcan vanhat ja uudet asukkaat pystyvät instituutioilta ja kaikilta muilta saadun tuen avulla aloittamaan uuden matkan elämässään. Minun on myös pyydettävä, että Euroopan unioni ei jätä ketään syrjään vaan pystyy auttamaan kärsimään joutuneita, tunnustamaan heidän tuskansa ja pysymään heidän rinnallaan avaten heille sylinsä ja tarjoten mahdollisuuksia.
<P>
Haluaisin kiittää teitä kaikkia hyvin paljon ja pyytää viettämään minuutin hiljaisen hetken.
<P>
(Suosionosoituksia)
<SPEAKER ID="116" NAME="Puhemies">
(PL) Pyydän kaikkia nousemaan. Vietämme nyt minuutin hiljaisen hetken.
