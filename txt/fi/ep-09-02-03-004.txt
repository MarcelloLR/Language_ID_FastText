<CHAPTER ID="004">
Lasten seksuaalisen hyväksikäytön ja lapsipornografian torjuminen (keskustelu)
<SPEAKER ID="008" NAME="Puhemies">
(PL) Esityslistalla on seuraavaksi Roberta Angelillin kansalaisvapauksien sekä oikeus- ja sisäasioiden valiokunnan puolesta laatima mietintö ehdotuksesta Euroopan parlamentin suositukseksi neuvostolle lasten seksuaalisen hyväksikäytön ja lapsipornografian torjumisesta
<SPEAKER ID="009" NAME="Roberta Angelilli" LANGUAGE="IT">
Arvoisa puhemies, hyvät kollegat, haluan aluksi kiittää kollegojani heidän erinomaisesta yhteistyöstään, joka nähdäkseni mahdollisti hyvin tyydyttävän tekstin laatimisen. Olen myös kiitollinen kaikille työhömme tiiviisti osallistuneille kansalaisjärjestöille ja toimielimille. Niiden arvokkaat ehdotukset ovat vahvistaneet mietintöä.
<P>
Asetimme kaksi keskeistä tavoitetta, joista ensimmäinen oli sen huolellinen tarkistaminen, missä määrin vuoden 2003 puitepäätöstä pannaan täytäntöön 27 jäsenvaltiossa, ja toinen oli tarvittavien parannusten esittäminen. Todellisuudessa puitepäätöstä on ajantasaistettava lasten suojelun tason nostamiseksi, kun otetaan huomioon myös uudet ja vakavat uuteen teknologiaan liittyvät hyväksikäyttötapaukset.
<P>
Ensimmäiseksi painopistealaksi määritettiin seksiturismin torjuminen, sillä se on lisääntynyt huolestuttavasti, osittain alentuneiden matkakulujen vuoksi. Tämän osalta on parannettava rajaylittävää yhteistyötä, ja jäsenvaltioita on pyydettävä sulkemaan pois kaksoisrangaistavuusvaatimus lasten hyväksikäyttöä koskevissa rikoksissa.
<P>
Toiseksi lasten houkuttelua (ns. grooming), eli psykologista manipulointia verkossa seksuaalisessa tarkoituksessa, olisi pidettävä rikoksena kaikissa jäsenvaltioissa.
<P>
Kolmanneksi jäsenvaltiot olisi velvoitettava vaihtamaan seksuaalisesta hyväksikäytöstä tuomittujen rikosrekisteritietoja. Tarkoituksena on estää kokonaan seksuaaliseen hyväksikäyttöön syyllistyneiltä mahdollisuus harjoittaa ammattia, jossa he ovat tekemisissä alaikäisten kanssa.
<P>
Yksi mahdollisimman pian toteutettavista ehdotuksista on hälytysjärjestelmän perustaminen kadonneiden lasten löytämiseksi. Järjestelmää on jo kokeiltu ja pantu täytäntöön, tosin vain joissakin harvoissa jäsenvaltioissa, ja ainoastaan kokeilutasolla, mutta siitä on saatu erinomaisia tuloksia. Meidän on siis levitettävä sen käyttö kaikkiin 27 jäsenvaltioon. On syytä muistaa, että tosiasiassa Euroopassa katoaa vuosittain jäljettömiin tuhansia ja tuhansia lapsia.
<P>
Haluan korostaa vielä yhtä näkökohtaa. Kansallisten lainsäädäntöviranomaisten on yleisesti sitouduttava parantamaan lapsiuhrien suojelua tutkinnan aikana sekä mahdollisen lapsia koskevan oikeuskäsittelyn aikana ja sen jälkeen. Näin estetään lasten joutuminen uhriksi kahteen kertaan, ensin rikoksen uhriksi ja sitten tiedotusvälineiden tai oikeuslaitoksen uhreiksi.
<P>
Lopuksi korostimme, että on kriminalisoitava kiireesti pakkoavioliitot, joista suurin osa koskee lapsia.
<P>
Arvoisa puhemies, minusta on tärkeää pyytää kaikkia jäsenvaltioita ratifioimaan mahdollisimman pian Euroopan neuvoston viimeisin yleissopimus lasten suojelemisesta seksuaaliselta hyväksikäytöltä. Yleissopimus on lokakuulta 2007, ja se on innovatiivisin ja ajantasaisin lasten suojelua koskeva säännös.
<SPEAKER ID="010" NAME="Jacques Barrot">
komission varapuheenjohtaja. - (FR) Arvoisa puhemies, hyvät parlamentin jäsenet, aluksi haluan kiittää lämpimästi jäsen Angelillia hänen erinomaisesta mietinnöstään. Haluan kiittää häntä myös tavasta, jolla hän on tehnyt yhteistyötä komission kanssa tässä hyvin herkässä ja arkaluontoisessa asiassa, joka herättää voimakkaita tunteita.
<P>
Lapset ovat haavoittuvia ja heillä on oikeus suojeluun, joka takaa heidän tasapainoisen kehityksensä. Seksuaalinen hyväksikäyttö ja muu hyväksikäyttö, varsinkin lapsipornografia, ovat halveksittavia rikoksia, joilla on syvällisiä ja pitkäkestoisia vaikutuksia nuoriin uhreihin.
<P>
Kyseessä on järkyttävä ilmiö, jonka laajuutta ei tunneta. Jotkut lähteet kertovat, että 10-20 prosenttia eurooppalaisista lapsista on kokenut jonkinlaista seksuaalista häirintää lapsuutensa aikana.
<P>
Euroopan unioni on laatinut tätä koskevaa lainsäädäntöä. Vuoden 2004 puitepäätöksessä vahvistettiin kansallisten lainsäädäntöjen yhdenmukaistamisen vähimmäistaso kriminalisoinnin ja rikoslakien osalta. Vaikka tiedot olivat puutteellisia, komissio katsoi vuonna 2007 antamassaan kertomuksessa, että puitepäätös oli yleisesti pantu täytäntöön tyydyttävällä tavalla. Tämä ei kuitenkaan riitä.
<P>
Internetin kehitys on osaltaan edistänyt lapsiimme kohdistuvien uusien uhkien lisääntymistä. Yksi tällainen uhka on lapsipornografia, ja muitakin uhkia on, kuten lasten houkuttelu, johon esittelijä Angelilli viittasi. Seksiturismi kolmansiin maihin lasten hyväksikäyttötarkoituksessa on todellista, ja tiedetään, että toisissa jäsenvaltioissa tuomitut henkilöt syyllistyvät edelleen hyväksikäyttöön.
<P>
Jäsenvaltiot eivät ole tyytyväisiä. Vuoden 2007 lopussa ne neuvottelivat Euroopan neuvoston kanssa yleissopimuksesta hyvin korkean suojelun tason käyttöönottamiseksi. Yleissopimuksen ensimmäisen voimassaolovuoden aikana 20 kaikkiaan 27 jäsenvaltiosta on allekirjoittanut yleissopimuksen.
<P>
Parlamentti ei kuitenkaan vielä ole tyytyväinen, ja tästä on osoituksena jäsen Angelillin mietintö. Parlamentti vaatii vielä parempaa täytäntöönpanoa ja erityisesti yhteisön lainsäädäntökehyksen merkittävää parantamista tietyillä toimilla näiden rikosten torjunnan tehostamiseksi.
<P>
Minun on todettava, etten itsekään ole tyytyväinen. Olen ilmoittanut nykyisen yhteisön tätä koskevan lainsäädännön tarkistamisesta ja esitän komission jäsenten hyväksyttäväksi ehdotuksen maaliskuussa. Haluan esittää kunnianhimoisen tekstin, jossa käsitellään sekä lain valvontaa että uhrien suojelua ja ehkäisyä.
<P>
Mietinnössä esitetyt ehdotukset auttavat meitä ehdotuksen toteuttamisessa. Suurin osa mietinnön sisällöstä olisi sisällytettävä uuteen puitepäätökseen, mutta jos tämä osoittautuu teknisistä tai oikeudellisista syistä mahdottomaksi, pyrimme määrittämään sopivimmat välineet puitepäätöksen ulkopuolelle mahdollisesti jäävien ehdotusten toteuttamiseksi. Tutkimme, ovatko poliittiset aloitteet mahdollisia, erityisesti vuoropuhelu kolmansien maiden kanssa, tai jopa rahoitusvälineiden löytäminen, kuten nykyisissä ohjelmissa.
<P>
Siinäpä se. Arvoisa puhemies, hyvät parlamentin jäsenet, olen iloinen pannessani merkille parlamentin halukkuuden ottaa käyttöön sieppauksia koskeva hälytysjärjestelmä jokaisessa jäsenvaltiossa. Minun on kerrottava, että viimeisimmässä sisä- ja oikeusministerien kokouksessa esitin hyvin määrätietoisesti, että jokaiseen jäsenvaltioon on saatava sieppauksia koskeva hälytysjärjestelmä. Jotta järjestelmät olisivat todella tehokkaita, ne on tietenkin yhdistettävä toisiinsa.
<P>
Haluan jälleen kerran kiittää Euroopan parlamenttia sen määrätietoisesta paneutumisesta asiaan. Kiitän myös jäsen Angelillia, joka on esittänyt meille kiistatta korkealaatuisen mietinnön.
<SPEAKER ID="011" NAME="Lissy Gröner" LANGUAGE="DE">
Arvoisa puhemies, hyvät parlamentin jäsenet, komission uutta ehdotusta tarvitaan kiireesti. Naisten oikeuksien ja sukupuolten tasa-arvon valiokunnalla on ehdotusta koskevia erityisiä kysymyksiä ja ehdotuksia. On tärkeää, että ylitämme Daphne-ohjelman rajoitukset ja esitämme lapsipornografiaa koskevia lainsäädäntöaloitteita. Kyse on tietenkin myös käyttäjien vastuusta, mutta jäsenvaltioiden on ryhdyttävä toimiin. Katson esimerkiksi, että Europol on merkittävä väline, jota yhdistettynä tehokkaaseen asiantuntijaverkostoon ja erikoisyksikköön, jonka jäsenet ovat saaneet erityiskoulutusta, voidaan käyttää lapsipornografian ja prostituution torjumiseen. Meidän on myös ratkaistava ekstraterritoriaalisuuskysymys soveltamalla yhteistä eurooppalaista lähestymistapaa.
<P>
Tarvitsemme lisää taustatietoja uhrien sosiaalista tilannetta koskevista konkreettisista tutkimuksista, sillä usein lasten hyväksikäyttöön ja verkkoon laittamiseen syyllistyvät perheenjäsenet. On tärkeää, että saamme aikaan selvää edistymistä tällä alalla.
<P>
Toivon, että komissio on valmis tekemään tiivistä yhteistyötä naisten oikeuksien ja tasa-arvon valiokunnan kanssa, jotta voimme yhdessä ratkaista nämä ongelmat.
<SPEAKER ID="012" NAME="Edit Bauer">
PPE-DE-ryhmän puolesta. - (EN) Arvoisa puhemies, Europolin järjestäytynyttä rikollisuutta koskevassa raportissa vuonna 2006 todettiin, että Internetin tieto- ja viestintäteknologian osalta tarjoamat mahdollisuudet ovat suureksi hyödyksi järjestäytyneelle rikollisuudelle. Tässä lapset ovat kiistatta kaikkein haavoittuvin ryhmä. Asiantuntijoiden mukaan noin 90 prosenttia 12-17-vuotiaista käy Internetin keskustelupalstoilla. Luokkatovereille viestimisen ja pelien lisäksi he käyttävät tuntemattomien käyttäjien verkkoja webbisivujen keskustelupalstoja, jotka ovat täydellisiä yhteyspaikkoja mahdollisia uhreja vaaniville väärää henkilöllisyyttä käyttäville pedofiileille.
<P>
Internet Watch Foundation, joka tarkisti vuonna 2006 yli 30 000 raporttia, totesi, että 91 prosenttia uhreista oli alle 12-vuotiaita. Näistä 80 prosenttia oli tyttöjä, ja lasten hyväksikäyttöön liittyviä verkkoalueita oli yli 3 000. Lisäksi yli 55 prosenttia lasten hyväksikäyttöön liittyvistä verkkoalueista sijaitsi Yhdysvalloissa, 28 prosenttia Venäjällä ja vain kahdeksan prosenttia Euroopassa. Olisi aiheellista esittää EU:n ja Yhdysvaltojen välisten tapaamisten esityslistalle yhteistyö lasten hyväksikäyttöön liittyvien webbisivustojen lakkauttamiseksi.
<P>
Todistamme hyvin järjestäytyneen kansainvälisen pedofiiliverkoston ja seksiteollisuuteen liittyvän järjestäytyneen rikollisuuden toimintaa, kuten jäsen Angelilli totesi. Toisaalta lainvalvontaviranomaisten kansainvälinen yhteistyö on rajallista. On lähes uskomatonta, että lapsen oikeuksien yleissopimuksen valinnaiselta pöytäkirjalta lasten myynnistä, lapsiprostituutiosta ja lapsipornografiasta puuttuu vielä kahdeksan ratifiointia ja Palermon pöytäkirjalta neljä ratifiointia, vaikka se on ihmiskaupan torjuntaa koskevan kansainvälisen yhteistyön perusasiakirja. Hieman alle puolet jäsenvaltioista ei ole vielä ratifioinut Euroopan neuvoston tietoverkkorikollisuutta koskevaa yleissopimusta.
<P>
Tälläkin alalla on paljon tehtävää. On siis aika lähettää voimakas ja selkeä viesti neuvostolle lasten seksuaalisen hyväksikäytön ja lapsipornografian torjumista koskevan neuvoston puitepäätöksen tarkistamiseksi.
<SPEAKER ID="013" NAME="Inger Segelström" LANGUAGE="SV">
Arvoisa puhemies, arvoisa komission varapuheenjohtaja Barrot, hyvät kollegat, aluksi haluan kiittää jäsen Angelillia ja kaikkia muitakin hyvin rakentavasta yhteistyöstä. Muistatte varmaan, kuinka vähän saatiin aikaan parlamentin toimikauden alussa, mutta viimevuotisen lasten oikeuksia koskevan strategian myötä lasten oikeudet pääsivät pahimman yli. Päätös, jonka nyt teemme, koskee lasten oikeutta olla tulematta seksuaalisesti hyväksikäytetyksi sekä lapsipornografian torjuntaa.
<P>
Olen tietenkin erityisen iloinen siitä, että onnistuin saamaan kolme ehdotusta hyväksytyiksi kansalaisvapauksien, oikeus- ja sisäasioiden valiokunnassa, ja toivon niiden säilyvän tämän päivän äänestyksessä. Ensimmäinen ehdotus on, että alle 18-vuotiasta on pidettävä lapsena. On hyvin tärkeää voida suojella nuoria tyttöjä ja poikia seksuaalirikoksilta ja seksuaaliselta hyväksikäytöltä kaikkialla EU:ssa.
<P>
Toinen ehdotus koskee lasten suojelua lapsiseksiturismilta siten, että kaikki jäsenvaltiot kriminalisoivat seksuaalirikokset niin EU:ssa kuin sen ulkopuolellakin. Tämä merkitsee sitä, että rikoksiin syyllistyneet eivät voi koskaan enää syyllistyä seksiturismiin ja hyväksikäyttää muiden valtioiden köyhimpiä ja nuorimpia lapsia ja nuoria, koska syytteeseen asettaminen ja rangaistus odottavat heidän palatessaan kotiin, olipa koti missä tahansa EU:ssa.
<P>
Kolmas ehdotus koskee sitä, että meidän on nyt vakavasti puututtava Internetiin ja kehitettävä yhdessä suurimpien luottoyhtiöiden kanssa pankkien ja rahanvaihtopisteiden, Internet-palveluntarjoajien ja hakukonepalveluiden tarjoajien sekä tietenkin matkailualan avulla teknisiä keinoja pysäyttää maksujärjestelmät, kun maksut koskevat seksuaalirikoksia ja lapsiin ja nuoriin kohdistuvaa väkivaltaa ja seksuaalista hyväksikäyttöä. Kaikkialla ollaan samaa mieltä pyrittäessä sulkemaan webbisivustoja, nimittäin että lapset ovat etusijalla luottamuksellisuuteen nähden ja että lasten ja nuorten hyväksikäytöstä on ilmoitettava.
<P>
Tämän mietinnön ansiosta me voimme nyt hengähtää ja olla tyytyväisiä siihen, että täällä parlamentissa on otettu ensimmäinen askel lasten oikeuksien kunnioittamisen puolesta, ja kun päästään uuteen Lissabonin sopimukseen, lasten oikeudet ovat myös oikeusperusta ja tavoite EU:ssa, eikä yhtään liian aikaisin. Kiitos.
<SPEAKER ID="014" NAME="Alexander Alvaro">
ALDE-ryhmän puolesta. - (DE) Arvoisa puhemies, arvoisa komission varapuheenjohtaja, kiitän esittelijää hänen ponnisteluistaan ja hänen mietintöä koskeneesta aloitteestaan. Internetiä käyttävien lasten suojeleminen ja lapsipornografian torjuminen ovat kaksi kiireellisintä asiaa, joihin meidän on ryhdyttävä. Minusta on hyvin tärkeää varmistaa, että lasten seksuaalisen hyväksikäytön ja lapsipornografian torjumista koskeva puitepäätös tarjoaa korkean tason suojelun. Lasten hyväksikäyttöön Internetissä voidaan puuttua vain yhteisön tason yhteisellä aloitteella, sillä Internet ei katso kansallisia rajoja.
<P>
Minusta mietinnössä on kolme seikkaa, jotka kaipaavat parantamista. Ensinnäkin on säilytettävä tasapaino lasten turvallisuuden ja tietosuojan välillä. Meidän on otettava huomioon lasten henkilötietojen lisäksi myös muiden henkilötiedot sekä lasten suojelun edellyttämä sisältö. Internetin käyttäjien ja lapsipornografian välittäjien rikossyytteiden lisäksi meidän on ensin tunnistettava näiden järkyttävien toimien takana olevat ihmiset ja pidätettävä heidät. Väärinkäyttöä voidaan torjua menestyksekkäästi vain tarttumalla sen juuriin. Meidän on kohdistettava toimemme myös niihin henkilöihin, jotka tarjoavat näitä palveluja, tällaista kauheaa rikollista toimintaa, muille ja saavat siitä voittoa.
<P>
Rikoksiin syyllistyneiden syyttämisen lisäksi, kuten jäsen Angelillin mietinnössä kuvataan, meidän on myös lisättävä lapsia hoitavien tietoisuutta ja selitettävä Internetin käyttöön liittyvät vaarat.
<P>
Meidän on keskityttävä kehittämään uusia teknisiä menetelmiä ja suunnitellun yksityisyyssuojan periaatteen vakiinnuttamiseen.
<P>
Lisäksi meidän on edistettävä jäsenvaltioiden yksittäisten viranomaisten välistä tietojen ja kokemusten vaihtoa. Jäsenvaltioiden tietosuojaviranomaiset voivat toimia tässä merkittävinä välittäjinä. Vain kattava lähestymistapa voi olla menestyksekäs.
<P>
En kuitenkaan hyväksy sitä, että Internet-palveluntarjoajista tehdään lainvalvontaviranomaisten jatkoa. Paljon parempi ratkaisu on sellaisten sopimusten täytäntöönpano, jotka antavat Internet-palveluntarjoajille mahdollisuuden tehdä vapaaehtoista yhteistyötä lainvalvontaviranomaisten kanssa, kuten jo nyt tehdään.
<P>
Lapsipornografia kaikissa ilmenemismuodoissaan ei ole enempää tai vähempää kuin rikos ihmisyyttä vastaan. Meidän on pyrittävä kaikin tavoin torjumaan sitä. Meidän on varmistettava, että jäsenvaltiot tekevät kanssamme yhteistyötä, ja että me kaikki täällä parlamentissa kuljemme samaan suuntaan. Tämän vuoksi Euroopan liberaalidemokraattien liiton ryhmän jäsenet tukevat jäsen Angelillin mietintöä.
<SPEAKER ID="015" NAME="Bogusław Rogalski">
UEN-ryhmän puolesta. - (PL) Arvoisa puhemies, vaikka jäsenvaltioiden oikeusjärjestelmissä onkin sanktioita lasten seksuaalista hyväksikäyttöä ja lapsipornografiaa vastaan, meidän on silti nostettava lastemme suojelun tasoa.
<P>
On korostettava, että uutta teknologiaa ja varsinkin Internetiä käyttävät lapset ovat vaarassa joutua tekemisiin mahdollisten seksuaalirikollisten kanssa. Olemassa olevan vaaran vuoksi jäsenvaltioita on kehotettava sulkemaan pääsy lapsipornografiaa sisältäville Internet-sivustoille. Tämän on oltava laillisesti sitova velvoite.
<P>
On myös kiireesti toteutettava Euroopan laajuinen kampanja vanhemmille ja teini-ikäisille, jotta nämä tulevat tietoisiksi Internetin lapsipornovaarasta. Tämän tuomittavan liiketoiminnan uhrien ja näiden perheiden tukeminen on myös tärkeää. He jäävät usein ilman apua. Velvoitteemme on tarjota lapsillemme paras mahdollinen suojelu.
<SPEAKER ID="016" NAME="Jean Lambert">
Verts/ALE-ryhmän puolesta. - (EN) Arvoisa puhemies, haluan kiittää Roberta Angelillia hänen mietinnöstään. Toistan sen, mitä kollegamme Bauer totesi omien jäsenvaltioidemme toimista tiettyjen yleissopimusten ja pöytäkirjojen allekirjoittamiseksi ja ratifioimiseksi. Jos haluamme yhteiset puitteet ja yhteisen lähestymistavan, ne ovat keskeisiä viitekohtia, jotka auttavat myös jäsenvaltioita lähettämään viestin, että nekin ovat huolestuneita näistä asioista. Minusta ratifiointi on yksi aivan keskeinen asia, joka niiden olisi tehtävä, ja olisi mielenkiintoista tietää miksi tietyt valtiot eivät vielä ole allekirjoittaneet näitä yleissopimuksia ja pöytäkirjoja.
<P>
Olemme suurelta osin tyytyväisiä mietintöön sen oikeuksiin perustuvan lähestymistavan osalta, ja toivoisin tämän heikentävän näkemystä, jonka mukaan kyse on pelkästään rikosoikeudellisesta asiasta. Kyse on itse asiassa lasten ja nuorten oikeuksista ja suojelusta. Tarvitsemme selkeitä toimenpiteitä uhreiksi joutuneiden lasten tukemiseksi - joko oikeuskäsittelyissä, joissa on luonnollisesti ratkaisevaa saada esiin totuus, muttei siten, että lapset ovat käsittelyn jälkeen traumatisoituneempia kuin sen alkaessa, tai lasten tunnistamisyhteistyön kautta.
<P>
Lasten on kuitenkin itsekin osallistuttava suojeluun. Meidän on vahvistettava lasten Internet-lukutaitoa sekä heidän ymmärrystään vaaroista ja siitä, mitä heidän on itsekin tarkkailtava voidakseen aktiivisesti auttaa näiden rikosten torjunnassa.
<P>
Aiomme tukea tiettyjä tarkistuksia tänään, erityisesti kun katsomme tiettyihin periaatteisiin kajoamisen olevan vaarallista - kuten kaksoisrangaistavuus ja tiettyihin ammatteihin liittyvä luottamuksellisuus - ja parin muun osalta katsomme, että tarvitaan kenties tarkempaa määrittämistä. Yleisesti ottaen kannatamme suuresti tätä mietintöä ja odotamme sen etenevän.
<SPEAKER ID="017" NAME="Eva-Britt Svensson">
GUE/NGL-ryhmän puolesta. - (SV) Euroopan yhtyneen vasemmiston konfederaatioryhmää / Pohjoismaiden vihreä vasemmisto tukee mietintöä. Lasten seksuaalinen hyväksikäyttö ja lapsipornografia ovat inhottavia rikoksia, joiden ehkäiseminen edellyttää kansainvälistä yhteistyötä. Lapsia pahoinpidellään pakottamalla heidät poseeraamaan seksuaalisessa yhteydessä, valokuvataan tai filmataan ja esitetään sitten Internetissä. Elokuvia ja kuvia voidaan katsella kaikkialla maailmassa, ja tällaisen väkivallan lopettaminen edellyttää voimakkaampaa kansainvälistä yhteistyötä. Tiedämme, että seksiorjakaupan ja lasten seksuaalisen hyväksikäytön välillä on selvät yhteydet. Yhdistyneet Kansakunnat arvioi, että 85 prosenttia seksiorjakaupan uhreista on alle 18-vuotiaita lapsia.
<P>
Emme tiedä kuinka paljon lapsia ostetaan ja myydään hyödykkeinä seksuaalista hyväksikäyttöä varten, mutta tiedämme, että heitä on paljon, ja että näistä jokainen lapsi on liikaa. Aikuisten maailman on otettava vastuu lapsiemme suojelemisesta tältä, yhdeltä pahimmista rikoksista, jonka uhriksi lapsi voi joutua.
<P>
Meidän ei pidä tässä keskustelussa unohtaa sitä, että monet lapsiin kohdistuneista rikoksista tehdään perheen sisällä tai perheystävien piirissä, joten on tärkeää, että yhteiskunta huolehtii siitä, että lapsilla on muita aikuiskontakteja, jotta heillä on joku jolta pyytää apua.
<P>
Kaikki lasten seksuaalinen hyväksikäyttö on rikollista ja siihen on suhtauduttava rikoksena kaikissa jäsenvaltioissa. Kaikkia lapsiin kohdistuviin seksuaalirikoksiin syyllistyviä on rangaistava riippumatta siitä, tehdäänkö rikos EU:ssa vai sen ulkopuolella.
<SPEAKER ID="018" NAME="Johannes Blokland">
IND/DEM-ryhmän puolesta. - (NL) Arvoisa puhemies, haluan kiittää Roberta Angelillia hänen selkeästä mietinnöstään. On päivänselvää, että lasten seksuaalinen hyväksikäyttö on saatava loppumaan. Rikollisen toiminnan räjähdysmäinen lisääntyminen Internetissä edellyttää koordinoitua lähestymistapaa.
<P>
Meidän on kuitenkin oltava varovaisia yksityiskohtaisten rangaistusten määräämisessä hyväksikäytöstä yhteisön tasolla. Jäsenvaltioiden on itse pyrittävä kaikin tavoin tekemään rangaistavaksi nykymedioiden väärinkäyttö. Internetin lapsipornografiasta on säädettävä jäsenvaltioiden rikoslaissa. Samalla tavalla kuin kielto jatkaa ammatissa, neuvoston olisi pyrittävä myös tukkimaan lainsäädännön porsaanreiät, jotta Internetin kautta tapahtuva hyväksikäyttö ja kuvien levittäminen ei siirry muihin valtioihin, joissa ei ole riittävää lainsäädäntöä. Haluan kuulla komissiolta, olisiko myös mahdollista keskustella tästä kolmansien maiden kanssa, mutta neuvosto ei valitettavasti ole täällä edustettuna.
<P>
Lisäksi puollan yhteistyön vahvistamista Europolin ja Eurojustin kanssa. Niiden organisaatiossa on katsottava kansainvälisten lapsipornoverkostojen torjunta ensisijaiseksi, sillä se tukee mahdollisuuksia asianmukaisiin toimiin Euroopan unionin ulkopuolella.
<P>
Koska olemme samaa mieltä lasten hyväksikäytön tuomittavuudesta, ehdotan, että keskustelemme myös aikuisten hyväksikäytöstä. Aloitteet prostituution vähentämiseksi jalkapallon mestaruuskisojen ja olympialaisten kaltaisissa mittavissa tapahtumissa ansaitsevat lisää tukea parlamentilta.
<SPEAKER ID="019" NAME="Roberto Fiore" AFFILIATION="NI">
(IT) Arvoisa puhemies, hyvät kollegat, pedofiilijärjestöt ovat uhka kansalaisille, ja niitä olisi kohdeltava kuten mafiaa tai terroristijärjestöjä, erityisten tiukkojen lakien mukaisesti.
<P>
On raivostuttavaa, että on tuhansia ihmisiä, joita on syytetty lapsipornorikoksista ja jotka eivät ole olleet päivääkään vankilassa. Haluan myös muistuttaa esittelijää, jäsen Angelillia, jonka työn laatua me kovasti ihailemme, siitä, että hänen kotikaupungissaan tapahtui viime vuonna lootuksenkukkana tunnettu tapaus, joka koski 200 romanilasta. Kun tapauksen käsittely oli ohi, nämä romanilapset itse asiassa katosivat. Kukaan ei tiedä, menivätkö he itse asiassa takaisin leireille, joissa hyväksikäyttö tapahtui.
<P>
Kaikkien jäsenvaltioiden on siis oltava valppaita, on otettava käyttöön erityislainsäädäntöä, ja tätä raivostuttavaa ja kauhistuttavaa yhteiskuntaan kohdistuvaa uhkaa on tarkasteltava erityisessä ja hyvin ankarassa lainsäädännössä.
<SPEAKER ID="020" NAME="Kinga Gál" AFFILIATION="PPE-DE">
(HU) Arvoisa puhemies, arvoisa komission jäsen, hyvät kollegat, keskustelemme täällä tänään asiasta, joka oikeutetusti saa hyväntahtoiset ihmiset raivon valtaan. Tuomitsemme ilmiön ja ajattelemme sitten, että tällainen trauma voi kohdata vain muiden lapsia. Kuitenkin kaikki lapsemme ovat vaarassa, sillä lasten seksuaalisen hyväksikäytön ja lapsipornografian uhrien määrä moninkertaistuu. Meidän on siis taisteltava kaikin keinoin torjuaksemme tällaiset teot. Meidän on varmistettava, että kansallisten oikeusjärjestelmien seuraamukset pannaan tehokkaasti täytäntöön, ja että tämä pyrkimys näkyy jokapäiväisissä käytännöissä. Jäsenvaltioiden on tehtävä kaikki mahdollinen kysynnän poistamiseksi kokonaan.
<P>
Meidän on oltava erityisen valppaita uuden verkkoteknologian luomille jatkuville haasteille - webbikamerat, matkapuhelimet ja erityisesti Internetin käyttö - tällä alalla. Pääsyn estävän teknologian käyttöönotto voi olla yksi tapa toimia sen lisäksi, että perheet ja lapset saadaan tietoisiksi vaaroista. Meidän on joka tapauksessa korostettava, että nämä ovat vakavia rikoksia, ja että niiden jäljittämiseksi on tärkeää poistaa kaikki esteet lainvalvontaviranomaisten sujuvalta rekisterien vaihdolta jäsenvaltioiden kesken, jotta voidaan luoda keskitetty rikollisia koskeva tietokanta.
<P>
Minusta on hyvin tärkeää ja aivan olennaista, että jäsenvaltiot ratifioivat nykyiset kansainväliset asiakirjat ja että niiden sisältö pannaan tehokkaasti täytäntöön. Meidän on varmistettava, että lasten turvallisuudesta tulee keskeinen seikka kaikissa EU:n jäsenvaltioissa. Jäsen Angelillin erinomainen mietintö edistää osaltaan näitä pyrkimyksiä, ja me tuemme sitä äänestyksessä. Paljon kiitoksia.
<SPEAKER ID="021" NAME="Iratxe García Pérez" AFFILIATION="PSE">
(ES) Arvoisa puhemies, seksuaalinen hyväksikäyttö on todellisuutta, jota pojat ja tytöt kokevat kaikkialla maailmassa, sillä lapsia on tarjolla seksuaalisesti hyväksikäytettäväksi erityisesti köyhissä valtioissa ja kysyntää Internetin pornografialle ja seksiturismille on rikkaissa valtioissa.
<P>
Tämän suosituksen avulla tuomme julki, että on toteutettava todellisia toimia. Vaadimme seksuaalisen itsemääräämisoikeuden suojaikärajan yhdenmukaistamista Euroopassa, tiukempia rangaistuksia seksuaalisesta hyväksikäytöstä ja enemmän ja vahvempia kansallisia toimintaohjelmia ja järjestelmiä. Tämän aikaansaamiseksi meidän on keskityttävä jäsenvaltioihin, jotta voimme - kuten Espanjassa on tehty, saattamalla asiaa koskeva neuvoston puitepäätös osaksi kansallista lainsäädäntöä - kehittää ja toteuttaa toimintasuunnitelmia, joihin eturyhmät osallistuvat ja joihin sisältyy kansalaisille tiedottamista ja yhteiskunnallista aktivointia, laiminlyömättä myöskään kansainvälistä yhteistyötä.
<P>
Lopuksi haluan yhtyä niihin, jotka vaativat jäsenvaltioita allekirjoittamaan, ratifioimaan ja panemaan täytäntöön kaikki asiaa koskevat kansainväliset yleissopimukset, jotta voimme taata, että alaikäisten oikeuksia kunnioitetaan.
<SPEAKER ID="022" NAME="Siiri Oviir" AFFILIATION="ALDE">
(ET) Arvoisa puhemies, arvoisa komission varapuheenjohtaja, hyvä jäsen Angelilli, hyvät kollegat, tieto- ja viestintäteknologian nopea kehitys on luonut rikollisille uusia kanavia toteuttaa tai esitellä rikoksiaan. Tämän mietinnön aiheena olevista rikoksista on keskusteltu maailmassa ja Euroopassa eri foorumeilla.
<P>
Vuonna 2003 Euroopan unionin neuvosto antoi sitovan lasten seksuaalista hyväksikäyttöä ja lapsipornografian torjuntaa koskevan puitepäätöslauselman, ja päätöslauselman sisältö on sisällytetty suurelta osin jäsenvaltioiden oikeusjärjestelmiin. Tietotekniikan nopean kehityksen vuoksi sitä on kuitenkin ajantasaistettava, emmekä me tietenkään voi vitkastella tässä. Olen iloinen siitä, että komissio saa pian valmiiksi uuden ajantasaistetun puitepäätöslauselman.
<P>
Kaikkien jäsenvaltioiden on määritettävä lapsipornografian käsite ja julistettava lasten houkutteleminen Internetin kautta rikolliseksi. Internetissä toimivia ahdistelijoita on vaikea tavoittaa, mutta se ei ole mahdotonta. Samalla useilla kansallisilla laeilla rajoitetaan valvontaa. Valvontaa ei siis voida hyödyntää toisen asteen rikosten tutkinnassa, ja usein myös tietosuojasta muodostuu este.
<P>
Kotimaassani on ollut myös viime aikoina tapauksia, joissa alaikäinen on tehnyt itsemurhan Internet-ahdistelijan toiminnan seurauksena. Tällaisia tapauksia on ollut myös muissa jäsenvaltioissa. Meidän on voitava suojella lapsiamme ennen kuin he joutuvat uhreiksi. Euroopan unionissa on oltava nollatoleranssi pedofilian ja lapsipornon suhteen. Meidän on saatava tämä aikaan.
<SPEAKER ID="023" NAME="Salvatore Tatarella" AFFILIATION="UEN">
(IT) Arvoisa puhemies, hyvät kollegat, lasten seksuaalinen hyväksikäyttö on kauhistuttava ongelma. Se on nykymaailman häpeätahra ja vakava merkki rappiostamme.
<P>
Viime aikoina on havaittu sen lisääntyneen suuresti Internetin ja sellaisen uuden ja erikoistuneen teknologian huimaavan yleistymisen ansiosta, jolle lapset ovat alttiita ja joihin heillä on pääsy ilman rajoja, sääntöjä, valvontaa tai rangaistuksia. Viimeksi mainittuja tarvitaan nyt kipeämmin kuin koskaan, ja niitä on sovellettava yhä tehokkaammin ja esimerkkiä näyttäen.
<P>
Jäsen Angelillin erinomaisessa mietinnössä, josta kiitän häntä lämpimästi, ja parlamentin komissiolle esittämissä erityisissä suosituksissa esitetään ja ehdotetaan toimenpiteitä, joilla voidaan todella hillitä lapsipornografian leviämistä, lasten verkossa tapahtuvaa houkuttelua, seksiturismia ja kaikenlaista lasten hyväksikäyttöä.
<P>
Viime aikoina saadut huolestuttavat tiedot, muun muassa lapsiin kohdistuvaa väkivaltaa koskenut YK:n selvitys, osoittavat, että lasten seksuaalinen hyväksikäyttö lisääntyy nopeasti ja että yhdessä ihmiskaupan kanssa siitä on muodostumassa yksi suurimmista tulonlähteistä ja nopeimmin lisääntyvästä rikollisuudesta kansainvälisellä tasolla, ja vuotuisen liikevaihdon arvellaan olevan noin 10 miljardia Yhdysvaltain dollaria.
<P>
Kansainvälisen työjärjestön arvion mukaan yli 12 miljoonaa ihmistä on pakkotyön uhreja, heistä yli miljoona on seksuaalisen hyväksikäytön uhreja, joista 45-50 prosenttia on lapsia.
<SPEAKER ID="024" NAME="Luca Romagnoli" AFFILIATION="NI">
(IT) Arvoisa puhemies, hyvät kollegat, ehdotus Euroopan parlamentin suositukseksi neuvostolle lasten seksuaalisen hyväksikäytön ja lapsipornografian torjumisesta yleisesti perustuu uuden televiestintätekniikan selkeään kehitykseen.
<P>
Sähköiset keinot lasten houkuttelemiseksi ovat todellakin lisääntyneet, mutta käytän tätä tilaisuutta tuomitakseni myös naisten kuvien hyväksikäytön. Suurimmassa osassa EU:n jäsenvaltioita levitetään usein kuvottavaa naiskäsitystä, jossa kaupallista tavoitetta tavoitellaan sekä karkeasti että todella naisten ihmisarvoa loukkaavasti, puhumattakaan ärsytyskynnyksen alapuolella olevasta mainonnasta ja televisio-ohjelmista - varsinkin kotimaassani, minun on myönnettävä.
<P>
Olen esittelijän kanssa samaa mieltä siitä, että neuvoston puitepäätöstä 2004/68 on ajantasaistettava lasten suojelun tason lisäämiseksi ja seksuaalisen hyväksikäytön torjumiseksi yleisesti. Euroopan neuvoston yleissopimuksen ratifiointi on aivan yhtä tärkeää, mutta me emme saa tyytyä tähän. On myös kriminalisoitava lasten houkuttelu verkossa ja lisättävä rajatylittävää yhteistyötä tällä alalla.
<P>
Minusta jäsenvaltiot on velvoitettava vaihtamaan seksuaalirikostuomioita koskevien rikosrekisterien tietoja - ja uskon ECRIS-järjestelmän varmasti olevan askel eteenpäin tässä - jotta voidaan estää tiettyihin rikoksiin syyllistyneiden yhteydet lapsiin ja näin parantaa uhrien suojelua, ei pelkästään tutkimusten aikana vaan myös oikeudenkäyntien jälkeen.
<P>
Lopuksi haluan korostaa, että lasten hyväksikäyttöön liittyy valitettavasti muutakin kuin seksuaalista hyväksikäyttöä, ja toivoisin toimielintemme keskittyvän enemmän näihin muihinkin aloihin.
<SPEAKER ID="025" NAME="Manolis Mavrommatis" AFFILIATION="PPE-DE">
(EL) Arvoisa puhemies, arvoisa komission jäsen, hyvät kollegat, aluksi kiitän jäsen Angelillia hänen poikkeuksellisesta työstään näin herkässä asiassa, joka koskee meitä kaikkia. Lasten seksuaalinen hyväksikäyttö on ilmiö, joka järkyttää yhteiskuntaa Euroopan unionin jäsenvaltioissa ja muuallakin. Internetin lapsipornografia on yhä paheneva ongelma, kun ajatellaan, että ajanjaksolla vuodesta 1997 vuoteen 2007 lasten seksuaalista hyväksikäyttöä esittelevien Internet-sivustojen määrä on kasvanut tuhat prosenttia. Vahvistettu yhteistyö yksityisen sektorin kanssa voisi osaltaan edistää lapsipornografiaa sisältävien Internet-sivujen määrän rajoittamista. Yhteistyötä voitaisiin edistää esimerkiksi luottokorttiyhtiöiden kanssa Internetin lapsipornografian torjumiseksi yhteisön tasolla hyödyntämällä niiden maksujärjestelmiä lapsipornoa myyvien kaupallisten sivustojen jäljittämiseksi.
<P>
Lisäksi yhteisön uusi Internetiä käyttävien lasten suojeluohjelma auttaa edistämään entistä turvallisemman verkkoympäristön luomista. Euroopan unionin 20 jäsenvaltion allekirjoittama Euroopan neuvoston yleissopimus on ensimmäinen kansainvälinen säädös, jossa lasten seksuaalisen hyväksikäytön eri muodot luokitellaan rikokseksi. Jotta ilmiöön voidaan puuttua tehokkaasti, jäsenvaltioiden on kriminalisoitava kaikki lasten pakottaminen seksuaaliseen toimintaan. Lopuksi katson hyvin tärkeäksi, että huomioidaan pedofiilirekisterit ja estetään heitä pääsemästä työhön tai vapaaehtoistyöhön, jossa he ovat välittömässä yhteydessä alaikäisiin.
<SPEAKER ID="026" NAME="Katalin Lévai" AFFILIATION="PSE">
(HU) Paljon kiitoksia arvoisa puhemies. Hyvät kollegat, koko maailmassa noin 40 miljoonaa alle 12-vuotiasta lasta joutuu jonkinlaisen väkivallan uhriksi. Pedofiilien käyttämien uuden teknologian ja erityisesti Internetin ja uusien sähköisten menetelmien jatkuvan kehityksen vuoksi on hyvin tärkeää nostaa lasten suojelun tasoa. Eurobarometrin mukaan 74 prosenttia alaikäisistä lapsista käyttää päivittäin Internetiä, joten monet heistä ovat alttiina väkivaltaisille tai pornografisille tekijöille.
<P>
Tehokkaan suojelun edistämiseksi suosittelen niin kutsuttujen ilmaisten perhetiedotuspakettien käyttöönottoa Euroopassa. Ne ovat jo laajasti tiettyjen eurooppalaisten Internet-palveluntarjoajien käytössä, ja katson, että muutkin voivat osallistua kumppaneina tähän pyrkimykseen. Paketeissa tarkastellaan neljää perustavaa laatua olevaa turvallisuustekijää - turvallisuus ja viestintä, viihde, lataaminen ja virtuaaliväkivalta, ja ne tarjoavat leikkisällä tavalla perheille apua Internetin turvallisessa käytössä. Lisäksi suosittelen, että paketteihin sisällytetään ilmainen lapsiystävällinen Internet-selain, joka voi toimia suodattimena, joka estää lapsia pääsemästä käsiksi WWW:n ei-toivottuun sisältöön. Meidän on oltava varmoja, että lapsemme ovat turvassa, eikä pelkästään Internetissä, vaan myös julkisissa ja yksityisissä instituutioissa. Tämän vuoksi on ratkaisevan tärkeää, että kaikki työssään säännöllisesti lasten kanssa yhteydessä olevat raportoivat kaikista seksuaalisen hyväksikäytön tapauksista. Kiitos.
<SPEAKER ID="027" NAME="Cristian Silviu Buşoi" AFFILIATION="ALDE">
(RO) Lasten seksuaalinen hyväksikäyttö ja lapsipornografia ovat hyvin vakavia rikoksia. Vaikka lainsäädäntö on useissa Euroopan unionin jäsenvaltioissa riittävän tiukkaa, on vielä toteutettava monia toimenpiteitä lasten asianmukaisen suojelun takaamiseksi. Kaikkien jäsenvaltioiden on ratifioitava Euroopan neuvoston yleissopimus ja pantava täysimääräisesti täytäntöön puitepäätös yhdenmukaisen lähestymistavan aikaansaamiseksi Euroopan unionin tasolla.
<P>
Lasten hyväksikäyttöä sisältävä laiton materiaali on poistettava Internetistä lähteistään ja nettisivustojen palveluntarjoajien on estettävä materiaalin pääsy sivustoille. Televiestintäalan lainsäädännön tarkasteleminen, josta parhaillaan keskustellaan Euroopan parlamentissa neuvoston ja komission kanssa, tarjoaa hyvän mahdollisuuden lainsäädännön parantamiseen.
<P>
Seksuaaliseen hyväksikäyttöön syyllistyneiltä on kiellettävä mahdollisuus toimia ammatissa, johon liittyy yhteyksiä lapsiin. Paikallisviranomaisten on itse asiassa valvottava tiiviimmin tiettyjä orpokoteja.
<P>
Lopuksi katson, että Euroopan komission ja jäsenvaltioiden on tarjottava rahoitus- ja logistiikkatukea vanhemmille ja lapsille suunnatuille kampanjoille.
<SPEAKER ID="028" NAME="Andrzej Tomasz Zapałowski" AFFILIATION="UEN">
(PL) Arvoisa puhemies, olen iloinen, että parlamentissa keskustellaan vakavasti lasten seksuaalisen hyväksikäytön ja lapsipornografian torjumisesta. Olen erityisen tyytyväinen siksi, että tähän mennessä monet eurooppalaiset vasemmistoryhmät ovat vaatineet mahdollisimman laajaa seksuaalista vapautta kiinnittämättä huomiota tämän suuntauksen seurauksiin lasten kannalta. On jopa yritetty perustaa poliittisia pedofiilipuolueita. Tämän on herätettävä kauhua jokaisessa Euroopan unionin kunnon kansalaisessa. Ilmiö on valtavan laaja, kuten voi todeta vain lukemalla päivän lehdet.
<P>
Käytän keskustelun tuomaa mahdollisuutta todetakseni, että olisi kiinnitettävä huomiota Euroopan ulkopuolelta tulevien maahanmuuttajien lasten oikeuksien rikkomiseen ja lasten seksuaaliseen hyväksikäyttöön. Se, että tällainen on sallittua heidän kotimaissaan on eri asia, mutta heidän asuessaan Euroopan unionin jäsenvaltioissa heidän on noudatettava tiukasti voimassaolevaa lainsäädäntöä tai poistuttava Euroopasta. Ei voi olla eri lainsäädäntöä Euroopan perinteisille kansalaisille ja maahanmuuttajille. Tämä koskee kaikkia elämän osa-aloja.
<SPEAKER ID="029" NAME="Jaroslav Zvěřina" AFFILIATION="PPE-DE">
(CS) Arvoisa puhemies, hyvät kollegat, tämä on kiistatta merkittävä asia, joka edellyttää jokaiselta jäsenvaltiolta tehokasta yhteistyötä. Haluan korostaa, että nykyaikaisessa yhteiskunnassa lasten suojelu hyväksikäytöltä on heikentynyt monelta osin. Syitä on perheiden hajoamisesta ja yksinhuoltajaperheiden lasten kasvavasta määrästä aina kansalaisten suurempaan liikkuvuuteen ja nykyaikaisen tietotekniikan leviämiseen. Tämän vuoksi tuen voimakkaasti mietintöä.
<P>
Katson, että lasten avoin seksuaalikasvatus on tärkeää lasten seksuaalisen hyväksikäytön torjumiseksi, mutta sitä olisi tarjottava myös vanhemmille, kasvattajille sekä sosiaali- ja terveydenhuoltoalan ammattilaisille. On tärkeää, että kaikki ovat asianmukaisesti tietoisia näistä rikoksista ensinnäkin myöntämällä niiden olemassaolo, jotta mahdolliset hyväksikäyttäjät voidaan jäljittää ja hyväksikäyttö estää.
<P>
Haluan kiinnittää huomionne siihen, että lasten seksuaaliset hyväksikäyttäjät hyvin usein toistavat rikoksensa. Tähän on jossain määrin sovellettavissa saksalaisten ystäviemme sananlasku einmal ist keinmal. Jos joku kuitenkin tekee tällaisen rikoksen kaksi kertaa tai useammin, meidän on kyettävä estämään häntä tekemästä lisää rikoksia. Tällaisissa tapauksissa on käytettävä niin terapeuttisia kuin erilaisia ehkäiseviäkin toimenpiteitä, ja erityisesti on estettävä lasten ja nuorten parissa työskenteleminen. Koska rikosten toistumisen välinen aika voi olla pitkä, tiedot tällaisiin rikoksiin suuntautumisesta on säilytettävä rekisterissä pitkään. Suosittelen myös opettajiksi, valmentajiksi ja nuorten valvojiksi hakevien henkilöiden aiemman seksuaalirikosmenneisyyden pakollista tutkimista.
<P>
Kokemukseni mukaan lapsiin kohdistuviin seksuaalirikoksiin syyllistyneet pyrkivät usein kiertämään lasten kanssa työskentelemistä koskevaa kieltoa erilaisin juonin, myös käyttämällä väärää henkilöllisyyttä, pyrkiessään jälleen uhriensa lähelle. Henkilöiden vapaa liikkuvuus Euroopan unionissa antaa heille siihen suuremmat mahdollisuudet.
<SPEAKER ID="030" NAME="Proinsias De Rossa" AFFILIATION="PSE">
(EN) Arvoisa puhemies, haluan kiittää Roberta Angelillia hänen erinomaisesta mietinnöstään.
<P>
Lasten seksuaalinen hyväksikäyttö on rikos yhteiskuntamme kaikkein haavoittuvimpia vastaan, ja olen tämän vuoksi järkyttynyt siitä, että seitsemän Euroopan unionin jäsenvaltiota ei ole vielä allekirjoittanut Euroopan neuvoston yleissopimusta. Kahdeksan jäsenvaltiota ei ole myöskään ratifioinut YK:n lapsen oikeuksien yleissopimuksen valinnaista pöytäkirjaa lasten myynnistä, lapsiprostituutiosta ja lapsipornografiasta.
<P>
On tosiasia, että Internet tarjoaa nyt uusia keinoja näiden rikosten toteuttamiseen, ja katson tämän vuoksi että velvollisuutemme on vaatia Internetin käyttö lapsipornografian levittämiseen ja lasten houkuttelemiseen kriminalisoitavaksi. Ei riitä, että valtiot valittavat sen olevan vaikeaa. Meidän on tehtävä yhteistyötä koordinoidusti sen varmistamiseksi, että voimme tehdä sen. On todellakin oltava jokaisessa jäsenvaltiossa mahdollista saattaa oikeuden eteen kuka tahansa Euroopan unionin kansalainen tai täällä asuva, joka on syyllistynyt rikokseen Euroopan unionin ulkopuolella.
<SPEAKER ID="031" NAME="Eoin Ryan" AFFILIATION="UEN">
(EN) Arvoisa puhemies, minäkin haluaisin onnitella ja kiittää Roberta Agnelillia erinomaisesta mietinnöstä. Uskon meidän kaikkien tukevan tällaista mietintöä.
<P>
Kuten täällä on todettu, kyse on rikoksesta, ja jokaista, joka vahingoittaa tai asettaa vaaraan lapsia, on kohdeltava rikollisena. Valitettavasti tätä tapahtuu Internetissä. Internet on loistava väline, loistava tietolähde meille kaikille ja haluamme sen olevan osa elämäämme tulevaisuudessakin. On kuitenkin henkilöitä, jotka saalistavat lapsia ja käyttävät Internetiä kaikin mahdollisin tavoin asettaakseen lapsia vaaraan.
<P>
Noin kahdeksan kymmenestä lapsesta Euroopan unionissa käyttää Internetiä, ja minusta meidän on erityisen huolellisesti suojeltava kaikkein haavoittuvimpia lapsia kiusaamiselta, houkuttelulta ja ahdistelulta. Meidän on edistettävä yleistä tietoisuutta ja Internetin turvallisuutta, erityisesti lasten kannalta, mutta myös vanhempien, jotta he tietävät täsmälleen mitä Internetissä tapahtuu ja mitä sen avulla voidaan tehdä.
<P>
Minusta jäsenvaltioiden olisi tehtävä yhteistyötä kansalaisten ulottuvilla olevan yhteyspisteiden verkon luomiseksi laittomasta ja haitallisesta sisällöstä ja käyttäytymisestä ilmoittamiseksi. On tärkeää, että niin vanhemmat kuin lapsetkin tuntevat olonsa turvalliseksi käyttäessään Internetiä ja että heillä on yhteyspiste, johon väärinkäytöstä voi ilmoittaa. Lasten houkuttelusta ja pornografian levittämisestä verkossa vastuussa olevien saamiseksi vastuuseen teoistaan, meidän on nähtävä asia sellaisena kuin se on. Kyse on rikoksesta ja sellaisena sitä on käsiteltävä.
<SPEAKER ID="032" NAME="Carlos Coelho" AFFILIATION="PPE-DE">
(PT) Arvoisa puhemies, arvoisa komission varapuheenjohtaja Barrot, hyvät kollegat. Vuoden 2003 puitepäätöksellä pyrittiin kaventamaan lainsäädännöllistä kuilua jäsenvaltioiden välillä lasten seksuaalisen hyväksikäytön ja lapsipornografian torjumiseksi. Tämän vuoksi hyväksyttiin yhteinen säännöskehys, jossa säädetään muun muassa kriminalisoinnista, sovellettavista seuraamuksista sekä uhrien suojelemisesta ja heidän auttamisestaan. Pidän valitettavana, että eräät jäsenvaltiot eivät ole vielä hyväksyneet tarvittavia toimenpiteitä puitepäätöksen täytäntöönpanemiseksi, vaikka määräaika on jo mennyt.
<P>
On tärkeää, että kaikki jäsenvaltiot kriminalisoivat kaikenlaisen lasten seksuaalisen hyväksikäytön ja että kaikkiin lapsiin kohdistuviin seksuaalirikoksiin Euroopan unionissa tai sen ulkopuolella syyllistyviin Euroopan kansalaisiin sovelletaan yhdenmukaista ekstraterritoriaalista rikoslainsäädäntöä kaikkialla unionissa. On tärkeää varmistaa, etteivät tällaisiin rikoksiin syyllistyneet voi välttää lain kouraa. Kannatan myös puitepäätöksen tarkistusta, jotta siinä taataan ainakin sama suojelutaso kuin Euroopan neuvoston vuoden 2007 yleissopimuksessa. On valitettavaa, että kaikki jäsenvaltiot eivät vielä ole allekirjoittaneet yleissopimusta.
<P>
On myös tärkeää vahvistaa puitepäätöstä ottaen huomioon viestintäteknologian viimeaikaisen kehityksen. Lapset käyttävät yhä enemmän Internetiä, josta on tullut yksi varsinaisten ja mahdollisten rikollisten suosituimmista välineistä ja jossa erityisesti houkutellaan ja kannustetaan lapsia laittomiin tarkoituksiin, mihin jäsen Angelilli jo viittasi. Käytän tilaisuutta hyväkseni ja onnittelen esittelijää erinomaisesta työstä ja kiitän hänen meille toimittamastaan mietinnöstä.
<P>
Olen tietoinen näiden ponnistelujen monimutkaisuudesta ja vaikeudesta, mutta uskon, että lasten seksuaalista hyväksikäyttöä voidaan torjua yhdenmukaisin toimin ja yhteisin pyrkimyksin. On korostettava ennalta ehkäisyä edistämällä sellaisia kampanjoita, joilla vanhemmat ja lapset saadaan tietoisiksi lapsipornografiaan liittyvistä vaaroista erityisesti Internetissä ja varsinkin seksuaalisen hyväksikäytön vaarasta keskustelupalstoilla ja foorumeilla.
<SPEAKER ID="033" NAME="Mieczysław Edmund Janowski" AFFILIATION="UEN">
(PL) Arvoisa puhemies, runoilija Zbigniew Herbert sanoi, että meidän on opittava sanomaan "ei", että "ei" on hyvin merkittävä osa puhetta. Se on vastaansanomista pahuudelle. Meidän on nyt sanottava "ei" lasten perusoikeuksien rikkomiselle, "ei" väkivallalle ja lasten seksuaaliselle hyväksikäytölle, "ei" Internetin turmeltuneisuudelle ja pornografialle ja "ei" seksiturismille.
<P>
Kiitän tämän vuoksi jäsen Angelillia hänen mietinnöstään. Olen ottanut asian esiin itsekin monta kertaa. Alalla tarvitaan ennalta ehkäiseviä toimenpiteitä. On hyvin tärkeää lisätä tietoisuutta vaaroista, niin lasten kuin heidän vanhempiensa ja hoitajiensakin parissa. Rikollisten nopea jäljittäminen ja rangaistusten tiukka täytäntöönpano ovat välttämättömiä. Tarvitaan tiedotusvälineiden yhteistyötä. Näiden toimenpiteiden on katettava koko maailma, sillä eräissä valtioissa on järjestöjä, jotka kyseenalaistavat lapsiin kohdistuvien seksuaalisten yhteyksien kriminalisoinnin. Esitetään jopa harhaanjohtavaa käsitystä niin kutsutusta hyvästä pedofiliasta. Meidän ei pidä suhtautua välinpitämättömästi lastemme halventamiseen, satuttamiseen ja nöyryyttämiseen. Tämä on aikamme häpeätahra.
<SPEAKER ID="034" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa komission varapuheenjohtaja, jäsen Angelillin tänään niin hienosti esittämä suositus, jota kollegani tukevat, on suunnattu pääasiassa neuvostolle. Koska totesitte esittävänne oman ehdotuksenne maaliskuussa, pyydän laatimaan ehdotuksen Euroopan unionin lukuisten politiikanalojen mukaisesti eikä vain yksisuuntaisena. Ehdotuksessa on säädettävä kriminalisoinnista, tiukoista toimenpiteistä ja yhteistyöstä Europolin kanssa, jonka yleissopimuksessa mainittiin ensimmäistä kertaa ihmiskauppa. Älkäämme unohtako, että uhkien, väkivallan, pettämisen ja erityisesti perheissä huollettavien hyväksikäytön lisäksi on tietoista houkuttelua hyväksikäyttöön, pääasiassa senikäisten ihmisten, jotka eivät voi vastata. Viittaan ilmiöön, jossa kaupataan hylättyjä lapsia, kuten olemme nähneet yhä enemmän tapahtuvan Internetissä, ja kun sanon Internet, en tarkoita pelkästään World Wide Webiä ja keskustelupalstoja, joihin lapset menevät omista huoneistaan, vaan myös useita muita välineitä, kuten matkapuhelimia, joita lapset voivat käyttää, ja tämän vuoksi meidän on säädettävä kaikista rajoista.
<P>
Kun puhutaan rikoksesta, on ajateltava myös tilannetta rangaistuslaitoksissa ja vankiloissa. Jos vähennämme näiden laitosten henkilöstöä, ilmiön vaara kasvaa. Myös uhrien elinolojen parantamisesta on säädettävä. Meidän on suojeltava uhreja ja heidän perheitään, koska hyväksikäyttäjien väkivalta leviää ja heidän käyttämänsä keinot ovat voimakkaampia kuin uhrien käytettävissä olevat puolustautumiskeinot, sillä ne ovat pääasiassa taloudellisia. Uskonkin uuden ehdotuksenne tämän vuoksi käsittävän alaikäisten voimakkaamman suojelutason ja hyvin yksilöityjä keinoja.
<SPEAKER ID="035" NAME="Urszula Gacek" AFFILIATION="PPE-DE">
(PL) Arvoisa puhemies, jäsen Angelillin mietintö auttaa kaikkia vanhempia suojelemaan lapsiaan Internetissä vaanivilta pedofiileiltä. Meidän on muistettava, että kaikki tuki jonka saamme suodattimina ja Internetin palveluntarjoajien seurantana ei vapauta meitä vanhempia velvoitteestamme suojella ja varoittaa lapsiamme.
<P>
Asun pienessä kylässä, jossa kaikki tuntevat toisensa ja ovat kiinnostuneita siitä, mitä ympärillä tapahtuu. Muukalainen herättää mielenkiintoa. Etelä-Puolan pienessä kylässä olisi vaikeaa ottaa yhteyttä lapsiin kenenkään huomaamatta, mutta rohkenen sanoa, että juuri tällaisissa rauhallisissa ja turvallisissa paikoissa kaikkialla Euroopassa, kun vanhemmat lukevat rauhassa sanomalehtiä tai katsovat televisiota, ei-toivottu muukalainen on heidän lastensa huoneessa otettuaan näihin yhteyttä Internetissä. Olemmeko avuttomia vanhempina? Emme ole. Lapsemme ovat kenties taitavampia uuden teknologian käytössä. Heitä on kenties vaikea saada pois tietokoneelta.
<P>
Hyvät vanhemmat, tehkää tänään jotain suojellaksenne lapsianne. Muistuttakaa heitä siitä, mitä meille on opetettu: "ei saa puhua tuntemattomille." Se on aivan yksinkertainen viesti. Nykyisin tuntemattomat eivät vaani koulun ulkopuolella karkkipusseineen, he ovat Internetin keskustelupalstoilla ja etsivät sieltä uhrejaan. He ovat entistä vaarallisempia, sillä emme näe, kun he vaivatta livahtavat yhden lapsen huoneesta toisen lapsen huoneeseen. Meidän on opetettava lapsillemme, etteivät he saa puhua tuntemattomille, ja että heidän on Internetissäkin suljettava ovi näiden edestä.
<SPEAKER ID="037" NAME="Mairead McGuinness" AFFILIATION="PPE-DE">
(EN) Arvoisa puhemies, asiasta on niin laaja poliittinen yhteisymmärrys, että vaikuttaa oudolta, että jäsenvaltioissa tapahtuu niin vähän.
<P>
Keskittymisemme Internetiin on luonnollisesti hyvin tärkeää, mutta siitä saa vaikutelman, että kyseessä on uusi ongelma, vaikka tiedämme selvästi, että kyse on hyvin vanhasta ongelmasta joka on ollut hyvin salattu. Sitä ei tapahtunut ainoastaan koulujen ulkopuolella karkkipussien avulla, sitä tapahtui myös kodeissa, kaikissa jäsenvaltioissa, kirkoissa ja sairaaloissa.
<P>
Internet on kenties tuonut enemmän julkisuuteen tätä yhteiskunnan hyvin synkkää puolta, jonka kanssa edelleen taistelemme, ja huonolla menestyksellä. On tärkeää, että jäsenvaltiot suhtautuvat vakavasti kaikkiin kauniisiin sanoihinsa lasten suojelemisesta, aivan kuten mekin olemme täällä parlamentissa puhuneet kovasti siitä, kuinka arvostamme lapsiamme ja haluamme suojella heitä, vaikka itse asiassa toimemme ovat usein paljon vähäisempiä kuin puheemme.
<P>
Mainitsin jo, että koti on toisinaan vaarallisin paikka lapsille. Irlannissa eräs tapaus korosti tätä hiljattain. Kehotan myös niitä, jotka uskovat pienten kaupunkien, jossa kaikki tuntevat toisensa, olevan turvallisia paikkoja lapsille, ajattelemaan asiaa uudelleen. Pienissä kaupungeissa ihmiset usein sulkevat silmänsä, koska eivät halua puhua hiljaisesta tiedostaan, ja pelkäävät kenties kertoa siitä viranomaisille.
<P>
Meidän kaikkien on tarkasteltava tätä ja oltava valmiita puhumaan tästä, sillä hiljaisuus sallii hyväksikäytön lisääntymisen ja aiheuttaa valtavia haittoja lapsille, jotka joutuvat tällaiseen tilanteeseen. Vaadin Irlannin hallitusta esittämään lainsäädäntöä lukuisista välineistä lasten suojelemiseksi seksuaaliselta hyväksikäytöltä. Minusta meidän on myös tarkistettava perustuslakiamme, jossa perheen oikeudet asetetaan lasten oikeuksien yläpuolelle. Asiassa ei pitäisi olla ristiriitaa, sillä molemmat ansaitsevat perustuslain suojan.
<SPEAKER ID="038" NAME="Colm Burke" AFFILIATION="PPE-DE">
(EN) Arvoisa puhemies, olen tyytyväinen tähän keskusteluun ja kannustan päätöslauselmaesityksen mukaisesti kaikkia EU:n jäsenvaltioita allekirjoittamaan ja ratifioimaan Euroopan neuvoston yleissopimuksen lasten suojelemisesta seksuaaliselta hyväksikäytöltä. Kehotan kaikkia jäsenvaltioita myös allekirjoittamaan YK:n lapsen oikeuksien yleissopimuksen valinnaisen pöytäkirjan lasten myynnistä, lapsiprostituutiosta ja lapsipornografiasta.
<P>
Euroopan neuvoston yleissopimus on ensimmäinen kansainvälinen säädös, jossa lasten seksuaalisen hyväksikäytön eri muodot luokitellaan rikokseksi. Näitä ovat väkivalloin toteutettu hyväksikäyttö, pakottaminen ja uhkaaminen, myös perheen sisällä. Seitsemän EU:n jäsenvaltiota ei kuitenkaan ole vielä allekirjoittanut yleissopimusta ja kahdeksan jäsenvaltion on vielä ratifioitava YK:n valinnainen pöytäkirja.
<P>
Todelliset ja mahdolliset seksuaalirikolliset käyttävät kuitenkin Internetiä yhä enemmän välineenä lasten hyväksikäytössä ja erityisesti lasten houkuttelussa ja lapsipornografian levittämisessä.
<P>
Vaikka myönnänkin, että Irlannin lapsia seksuaaliselta hyväksikäytöltä suojaava lainsäädäntö on varsin kattava, kehotan silti Irlannin hallitusta esittämään päivitettyä lainsäädäntöä mahdollisimman pian yhä uusien tapojen hillitsemiseksi, joilla lapset voivat joutua seksuaalisesti hyväksikäytetyiksi.
<SPEAKER ID="039" NAME="Marusya Ivanova Lyubcheva" AFFILIATION="PSE">
(BG) Jäsen Angelillin mietintö on hyvin oikea-aikainen ja tärkeä. Elämme maailmassa, jossa lapsia ja nuoria uhkaavat jatkuvasti lisääntyvät vaarat.
<P>
Lasten hyväksikäyttö, myös lasten seksuaalinen hyväksikäyttö, on yksi yhteiskunnan pahimmista sairauksista. Taistelu tätä ilmiötä vastaan edellyttää paljon yhteisiä ponnisteluja sekä toimenpiteiden, menetelmien ja resurssien yhdenmukaistamista. Oikeudelliset toimenpiteet ja rangaistukset ovat hyvin tärkeitä, esimerkiksi seksuaalisen hyväksikäytön kriminalisoiminen, varsinkin lasten edun vastaisesti käytettyä Internet-teknologiaa koskeva lainsäädäntö.
<P>
Emme voi sivuuttaa sitä, että ilmiön ehkäiseminen on osa sen vastaista taistelua: on opetettava lapsille ja vanhemmille kuinka vältetään kohtaamasta tätä ilmiötä ja siihen osallistuvia henkilöitä. On rajoitettava kaikenlaista mainontaa, joka edistää avointa ja aggressiivista seksuaalisuutta. On huolehdittava enemmän lapsista kaikissa laitoksissa, sillä he joutuvat usein seksuaalisen väkivallan uhreiksi. On yhdistettävä pyrkimykset lapsikaupan lopettamiseksi - yksi lapsikaupan pääsyistä on nimenomaan seksuaalinen hyväksikäyttö. On myös muodostettava vastatoimenpideverkostoja, joihin osallistuu kansalaisjärjestöjä ja valtion rakenteita.
<SPEAKER ID="040" NAME="Marios Matsakis" AFFILIATION="ALDE">
(EN) Arvoisa puhemies, on todella käsittämätöntä ja häpeällistä, että 2000-luvulla lapsiin kohdistuvien seksuaalirikosten osalta yhteistyön taso valtion eri yksiköiden kesken - sekä jäsenvaltioiden välinen yhteistyö - ei ole sitä mitä sen kuuluisi olla. Kiitän sekä komission jäsentä että esittelijää heidän selkeistä sanoistaan ja todellisen parannustarpeen korostamisesta.
<P>
Lisäksi pyydän heitä julkisesti nimeämään ne jäsenvaltiot, joissa tätä koskeva lainsäädäntö on puutteellista. Yksi toimenpide, jota on mielestäni tarkasteltava, on Euroopan laajuisen - tai mieluummin kansainvälisen - julkisen luettelon laatiminen lapsiin kohdistuneista rikoksista tuomituista. Ehdotan, että luettelo olisi pysyvä, eikä kenenkään nimeä voisi poistaa luettelosta ilman että tuomioistuin kumoaa alkuperäisen tuomion. Lapseen kohdistuva seksuaalirikos aiheuttaa pysyvän vaurion uhriin, joten sen olisi leimattava myös syyllinen pysyvästi. Tämä olisi lisärangaistus, mutta myös ehkäisevä toimenpide.
<SPEAKER ID="041" NAME="Ewa Tomaszewska" AFFILIATION="UEN">
(PL) Arvoisa puhemies, 20 jäsenvaltiota on allekirjoittanut Euroopan neuvoston yleissopimuksen, ensimmäisen kansainvälisen säädöksen, jossa lasten seksuaalinen hyväksikäyttö luokitellaan rikokseksi.
<P>
Tieteen ja teknologian sekä viestintävälineiden ja varsinkin Internetin ja matkapuhelinten kehitys on paljastanut myös uuden tavan houkutella lapsia seksuaaliseen hyväksikäyttöön sekä uuden tavan levittää lapsipornografiaa. On olennaista, että tällaisesta toiminnasta rangaistaan jäsenvaltioiden rikoslain mukaan. Rikosvastuun osoittaminen näistä teoista ei kuitenkaan vielä riitä. On myös perustettava järjestelmiä, joilla ehkäistään tilanteet, jossa lapsen seksuaalisen hyväksikäytön vaara on mahdollinen. Tällaisia olisivat vanhempien ja lasten kouluttaminen sekä Internetissä aktiivisesti toimivien pedofiilijärjestöjen jäljittäminen.
<P>
Kiitän jäsen Angelillia hyvin tärkeästä ja hyvin laaditusta mietinnöstä.
<SPEAKER ID="042" NAME="Miroslav Mikolášik" AFFILIATION="PPE-DE">
(SK) Tuen tätä Euroopan parlamentin suositusluonnosta neuvostolle. Lasten suojelun on aina oltava ensisijainen asia kaikissa Euroopan unionin jäsenvaltioissa, sillä lapset ovat yhteiskunnan haavoittuvin ryhmä. Lainsäädännön yhdenmukaistaminen olisi merkittävä askel tällaisten rikosten ehkäisemisessä ja se auttaisi saattamaan rikokseen syyllistyneet tehokkaammin syytteeseen kaikissa jäsenvaltioissa. Yhdenmukaistettu lainsäädäntö voi ehkäistä myös lapsiseksiturismia, joka vaivaa Euroopan unionia edelleen eritasoisten lainsäädäntöjen vuoksi.
<P>
Lasten suojelua tarvitaan myös lasten verkkoon pääsyn yhteydessä, sillä he altistuvat kaikenlaiselle sisällölle, myös mahdolliselle pedofiilien hyväksikäytölle ja verkossa tapahtuvalle houkuttelulle. Lasten seksuaalinen hyväksikäyttö ja lapsipornografia ovat YK:n lapsen oikeuksia koskevan yleissopimuksen vastaisia ja rikkovat samalla perusihmisoikeuksia.
<SPEAKER ID="043" NAME="Rovana Plumb" AFFILIATION="PSE">
(RO) Lasten seksuaalinen hyväksikäyttö ja lapsipornografia ovat vakavia rikoksia, jotka lisääntyvät, mutta joita voidaan torjua lainsäädännöllä sekä tiedotuskampanjoilla. Itsekin äitinä ja Euroopan parlamentin jäsenenä, joka edustaa valtiota, jossa suuri osa pornografista sisältöä tarjoavista verkkosivuista toimii, katson, että EU:n jäsenvaltiot tarvitsevat selkeää lainsäädäntöä, jolla varmistetaan, että lapsipornografiaa ei pääse Internetiin ja saadaan Internet-palveluntarjoajat estämään julkinen pääsy tällaisia kuvia esittäville sivustoille.
<P>
Koska pornografisen aineiston saatavuus tai jakelu ei katso aikaa eikä paikkaa, olen tyytyväinen oikea-aikaiseen ehdotukseen erillisen yksikön perustamisesta yhteisön tasolla torjumaan lapsipornografiaa ja prostituutiota ja ehdotan, että jäsenvaltiot ja komissio tarjoavat rahoitustukea tiedotuskampanjoille.
<SPEAKER ID="044" NAME="Zuzana Roithová" AFFILIATION="PPE-DE">
(CS) Arvoisa puhemies, olen tyytyväinen mietintöön kahdella varauksella. En ensinnäkään usko, että lapsensa pakkoavioliittoon pakottavien vanhempien asettaminen syytteeseen on tehokasta. Tämän todeksi näyttäminen on todellisuudessa mahdotonta perheessä, jossa on myös poikkeuksellinen oikeus vaieta. Toiseksi ylivoimaista ammatillista luottamuksellisuutta koskevaa säännöstä on työstettävä yksityiskohtaisesti. Näistä kahdesta varauksesta huolimatta vetoan jäsenvaltioihin, neuvostoon ja komissioon, myös puheenjohtajavaltio Tšekin tasavaltaan, jotta ne päivittäisivät pikaisesti yhteisön lainsäädäntöä ja kansallista lainsäädäntöä ja ratifioisivat kansainväliset sopimukset pedofilian torjumiseksi tehokkaasti. On perustettava mahdollisimman nopeasti Euroopan laajuinen pedofiilitietokanta, jotta estetään se, että nämä henkilöt pääsevät opetus- tai lastenhoitotehtäviin muissa jäsenvaltioissa. Myös seksuaalirikoksia koskevaa ikärajaa on yhdenmukaistettava. Haluan myös korostaa, että jäsenvaltioiden on rahoitettava sellaisten ohjelmien kehittämistä ja laajentamista, joilla autetaan vanhempia suojelemaan lapsia Internetissä tapahtuvalta houkuttelulta.
<SPEAKER ID="045" NAME="Jacques Barrot">
komission varapuheenjohtaja. - (FR) Arvoisa puhemies, katson tämän keskustelun osoittaneen Euroopan parlamentin yksimielisen sitoutumisen lasten suojeluun.
<P>
Pyrin puhumaan mahdollisimman selvästi. Korostan, että tulemme tarkistamaan lasten suojelua koskevaa puitepäätöstä. Haluamme parantaa sen sisältöä nostaaksemme lasten suojelun Euroopan unionissa korkeimpien kansainvälisten normien tasolle, erityisesti Euroopan neuvoston vuoden 2007 yleissopimuksen ja parhaiden kansallisten käytäntöjen tasolle.
<P>
Rikostutkinnan kannalta lainsäädäntöehdotukseen sisältyy uusia rikosnimikkeitä, joiden avulla voidaan puuttua uuden teknologian mahdollistamiin uusiin hyväksikäytön muotoihin. Tutkintojen toteuttaminen ja syytteiden nosto helpottuvat. En sano tästä sen enempää. Uhrien auttamiseksi helpotamme oikeuden saatavuutta.
<P>
Lisäksi ja erityisesti me organisoimme ehkäisyä laatimalla rikoksiin syyllistyneistä diagnoosin ja jokaista rikokseen syyllistynyttä koskevan riskinarvioinnin. Pyrimme myös ehkäisemään ja minimoimaan rikoksen uusimisvaaran ja ottamaan käyttöön toimenpiteitä turvamekanismien optimaalisen tehon takaamiseksi koko unionissa. Tässä rikosrekisterien verkostoimisen mahdollistava ECRIS-järjestelmä on hyvin merkittävä.
<P>
Minulle esitettiin myös kysymyksiä ekstraterritoriaalisuudesta. Hyödynnämme mahdollisuutta ehdottaaksemme entistä tiukempia toimenpiteitä tällä tasolla seksuaalisiin hyväksikäyttörikoksiin kolmansissa maissa syyllistyneiden EU:n jäsenvaltioiden kansalaisten syytteeseen asettamiseksi, vaikka kyseinen kolmas maa, jossa rikos on tehty, ei kykenisi siihen.
<P>
Tätä suunnitellaan parhaillaan. Hyvä jäsen Angelilli, seuraamme luonnollisesti kaikkia mietinnössänne esitettyjä suosituksia hyvin huolellisesti puitedirektiiviä valmistellessamme.
<P>
Arvoisa puhemies, hyvät parlamentin jäsenet, haluan myös sanoa parlamentille, että hyväkään oikeuskehys ei ole riittävä. Tarvitaan myös välineitä. Tämän vuoksi pyrimme yhteisön tasolla perustamaan Europolin yhteyteen foorumin, jota voidaan käyttää jäsenvaltioista kerätyn tiedon yhdistämiseen ja kansallisten foorumien raporttien ja tilastojen jakamiseen. Monissa EU:n jäsenvaltioissa on tällaisia foorumeja, mutta nyt tarvitaan yhteisön tason foorumia sen varmistamiseksi, että kaikki voivat tutustua näihin tietoihin. Tässä asiassa Euroopan unioni voi tarjota lisäarvoa, jos onnistumme luomaan tämän foorumin Europolin yhteyteen.
<P>
Haluan myös kertoa, että meillä on toinenkin väline, johon minä luotan suuresti, nimittäin komission perustama epävirallinen yksityisen ja julkisen sektorin yhteinen ryhmä, joka on perustanut eurooppalaisen rahoituskoalition kaupallista lapsipornografiaa vastaan. Kun sivustojen määrä on nelinkertaistunut vuodesta 2003 vuoteen 2007, meidän on saatava yksityinen sektori mukaan, sillä se valvoo suurta osaa tietoteknisistä infrastruktuureista. Erityisesti mukaan on saatava Internet-palveluntarjoajat. Tämä on aivan ratkaisevan tärkeää.
<P>
Koalitioon osallistuvat kaikki sidosryhmät: hallituksista riippumattomat järjestöt, pankit, luottokorttiyhtiöt, sähköisten maksujen organisaatiot, Internetin palveluntarjoajat sekä muut Internetissä olevat yksityiset toimijat. Se pyrkii paikallistamaan ja takavarikoimaan rikollisesta toiminnasta saadut voitot. Tämä on tärkeä tekijä monien sellaisten kaupallisten käytäntöjen lakkauttamiseksi, joissa hyödynnetään lapsipornografiaa.
<P>
Arvoisa puhemies, siinä lyhyesti vastaukseni, mutta meillä on mahdollisuus palata tähän tärkeään asiaan. Lisäksi haluan todeta, että meillä oli viime viikolla oikein mukava tietosuojapäivä. Näin nuorten lähettävän muille nuorille tärkeitä varoituksia siitä, kuinka Internetiä käytettäessä on oltava varovainen.
<P>
Tiedätte, että saatavilla on nyt yhä enemmän seurantamekanismeja, joita perheet voivat käyttää tehdäkseen lasten Internetin käytöstä turvallisempaa. En väitä, että tilanne olisi nyt täydellinen, mutta teemme paljon työtä ja siihen on tietenkin saatava mukaan koko Internet-yhteisö.
<P>
Haluan vielä korostaa kidnappausvaroitusten konseptia, sillä siitä ei ole vielä paljon puhuttu. On todellakin tärkeää, että parlamentti rohkaisee jäsenvaltioita, kuten 2. syykuuta 2008 antamassaan julkilausumassa, varustautumaan varoitusjärjestelmillä ja tekemään yhteistyösopimuksia rajat ylittävistä laukaisumekanismeista.
<P>
Olette myös hyvin avokätisesti luoneet budjettikohdan jäsenvaltioiden kannustamiseksi luomaan tällaisia mekanismeja tai ainakin luomaan keskinäisiä yhteyksiä kidnappausvaroitusten käsittelemiseksi. Tiedämme, että kidnappausvaroitus voi nopeasti toimiessaan olla hyvin tehokas. Haluan korostaa Euroopan parlamentille, kuinka kauheaa on lasten kaappaaminen, joka usein tapahtuu pornografisia tarkoituksia varten.
<P>
Haluan jälleen kerran kiittää Euroopan parlamenttia sen tuesta lastensuojelutaistelussa. Haluan vielä lisätä, että panin merkille tietosuojaa lapsia koskevissa oikeudellisissa menettelyissä koskeneet puheenvuorot. En voi jatkaa pitempään, mutta korostan, että maaliskuussa pyrimme esittämään Euroopan unionille esimerkillisen oikeuskehyksen lasten suojelun tiukimpien normien mukaisesti.
<SPEAKER ID="046" NAME="Roberta Angelilli" LANGUAGE="IT">
Arvoisa puhemies, hyvät kollegat, kiitän vielä kerran kollegojani heidän ajatuksistaan ja heidän keskustelun aikana osoittamastaan tuesta. Lopuksi haluan esittää erityiskiitokset Euroopan komissiolle sen aktiivisesta yhteistyöstä. Olen komission varapuheenjohtaja Barrot'lle erityisessä kiitollisuudenvelassa, sillä hän osoitti täällä tänään hyvin voimakasta poliittista tahtoa ja lainsäädäntöhalukkuutta lasten suojelemisen alalla. Hän on todellakin tarjonnut paljon ajateltavaa ja ennen kaikkea käytännön sitoumuksen.
<P>
Haluan esittää tässä yhteydessä vielä pari lisähuomautusta. Ensinnäkin tarvitaan lisää tietoja. Meiltä puuttuu usein riittävät tiedot, tilastot, jotka ovat välttämätön perusta työllemme lasten hyväksikäytön entistä paremman seurannan, laajemman ymmärryksen ja tietenkin tehokkaamman torjunnan edistämiseksi. Tietojen puuttuminen on - kuinka sen nyt sanoisin - toistuva ongelma, mutta minusta sitä on tärkeää korostaa, koska meidän on päästävä tästä puutteesta.
<P>
Eräät jäsenvaltiot ovat nostaneet esiin tietosuojan, ja komissio on esittänyt hyvin täsmällisen vastauksen. Haluan korostaa, että olen hyvin tietoinen tietosuojasta, enkä usko yksityisyyden suojan ja lasten oikeuksien olevan ristiriitaisia, tietenkin jos toimielimet hoitavat osuutensa ja jos kaikki, palveluntarjoajista aina poliisiin, noudattavat sääntöjä.
<P>
Lisäksi korostan, että itse asiassa juuri lapset tarvitsevat eniten yksityisyyttä ja tietosuojaa. Komission jäsen Barrot'kin mainitsi tämän. Usein oikeuskäsittelyiden aikana skandaaleissa, joissa uhri on valitettavasti lapsi, juuri hyväksikäytetty lapsi annetaan tiedotusvälineiden armoille ilman mitään suojaa ja sanoisin jopa ilman myötätuntoa heidän imagoaan ja yksityisyyttään ajatellen, ja kaikki tämä television katsojalukujen ja sanomalehtien myyntilukujen kasvattamiseksi. Haluan vielä lisätä, ettei yksikään lapsi ole suojassa näiltä vaaroilta ja että lapset ilman saattajaa ja romanilapset ovat usein vieläkin haavoittuvampia.
<P>
Arvoisa puhemies, lopuksi totean, että tarvitaan selvästi merkittäviä ponnisteluja kulttuurisella ja poliittisella tasolla sekä perheiden, koulujen ja tiedotusvälineiden osallistumista. Itsesääntelyn alalla voidaan tehdä paljonkin, mutta ilman sitovia ja painavia lainsäädäntövälineitä emme selvästikään voi torjua yksittäisiä hyväksikäyttötapauksia, joiden taustalla eivät ole pelkästään yksittäiset henkilöt vaan usein todelliset rikollisjärjestöt.
<SPEAKER ID="047" NAME="Puhemies">
(EL) Keskustelu on päättynyt.
<P>
Äänestys toimitetaan tänään.
<P>
Kirjalliset kannanotot (työjärjestyksen 142 artikla)
<SPEAKER ID="999" NAME="Corina Creţu  " LANGUAGE="RO">
Yksi lasten seksuaaliseen hyväksikäyttöön liittyvistä piirteistä on sen nopea leviäminen Internetin avulla, jolloin sitä on vieläkin vaikeampi torjua. Lapsipornografiaa levittäville verkkosivuille pääsyn estämisestä on tultava laillinen velvoite. Lasten houkuttelua on todellakin pidettävä rikoksena.
<P>
Meidän on tiedostettava paljon paremmin vaara, että pedofiilit käyttävät uutta teknologiaa aikana, jona lapset käyttävät yhä aktiivisemmin Internetiä. Emme voi kuin olla huolissamme sukupolvien välisestä kuilusta Internetin käytössä ja tämän myötä lasten pääsyn valvomisesta suuren riskin aiheuttaville verkkosivustoille.
<P>
On hyvin tärkeää käynnistää koulujen ja perheiden välinen vuoropuhelu, jotta lapsille voidaan opettaa, kuinka riskitilanteet voi tunnistaa ja kuinka niissä on toimittava. Tämän vuoksi erityiset tiedotus- ja koulutusohjelmat ovat hyödyllisiä, puhumattakaan eurooppalaisesta seksuaalisen hyväksikäytön torjuntastrategiasta sekä entistä aktiivisemmasta jäsenvaltioiden välisestä yhteistyöstä kansainvälisen poliisiverkoston perustamiseksi lapsipornografian ja prostituution torjumiseksi. Tarvitaan myös tällaisista teoista tuomittujen henkilöiden tietoja sisältävän tietokannan hallintaverkosto.
<P>
Eurooppalaisen yhteistyön kannalta on valitettavaa, että Euroopan neuvoston vuoden 2007 yleissopimuksen ratifiointi etenee niin hitaasti.
<SPEAKER ID="998" NAME="Louis Grech  " AFFILIATION="PSE">
kirjallinen. - (EN) Mietinnössä tunnustetaan, että lapsen ihmisarvoon kohdistuva loukkaus on vakava ihmisoikeusrikos sekä halveksittava teko, jota ei valitettavasti tarkastella yhdenmukaisesti kaikkialla EU:ssa. On huolestuttavaa, että jotkut jäsenvaltiot eivät vielä ole panneet täytäntöön kaikkia lasten suojelua koskevia kansainvälisiä yleissopimuksia. Kehotan komissiota käyttämään kaikkia mahdollisia keinoja näiden valtioiden painostamiseksi toimimaan.
<P>
Lapsipornografian torjumiseksi EU:n on vahvistettava lainsäädäntöä, mutta myös käynnistettävä opetushankkeita, joissa kansalaisille tiedotetaan tästä asiasta. On kerrottava vanhemmille olemassa olevista teknisistä ratkaisuista lasten suojelemiseksi, erityisesti helppokäyttöisistä ja ilmaisista tai edullisista ohjelmistovälineistä.
<P>
Matalat kynnykset ja minimaaliset riskit tekevät rikollisjärjestöjen kyberavaruuteen pääsyn hyvin helpoksi. Tämän uuden uhkan torjumiseksi meidän on yhdenmukaistettava lainsäädäntöä, edistettävä lainvalvontaa ja vahvistettava poliisiyhteistyötä. Lisäksi EU:n lainsäädäntö ratkaisisi ongelman vain osittain, sillä ilmiö on maailmanlaajuinen ja edellyttää näin globaalia kehystä lain valvomiseksi kansainvälisesti. Tässä vetoan EU:hun, jotta se näyttäisi tietä.
<SPEAKER ID="048" NAME="Tunne Kelam  " AFFILIATION="PPE-DE">
kirjallinen. - (EN) Minkäänlaista lasten hyväksikäyttöä on mahdoton hyväksyä. Lapset ovat sekä yhteiskunnan tulevaisuus että sen haavoittuvin ryhmä. Poliitikkojen ensisijainen velvollisuus on siis suojella lapsia kaikelta hyväksikäytöltä ja erityisesti poistaa seksuaalisen hyväksikäytön vaara.
<P>
Olen hyvin tyytyväinen kattavaan mietintöön, jossa kehotetaan kaikkia jäsenvaltioita suhtautumaan kyseiseen ongelmaan hyvin vakavasti.
<P>
Tuen vetoomusta, joka osoitettiin niille seitsemälle jäsenvaltiolle, jotka eivät vielä ole allekirjoittaneet Euroopan neuvoston yleissopimusta lasten suojelemisesta seksuaaliselta hyväksikäytöltä. Lisäksi kehotan muiden tavoin kaikkia jäsenvaltioita allekirjoittamaan, ratifioimaan ja panemaan täytäntöön kaikki kansainväliset yleissopimukset lastemme suojelemiseksi.
<P>
Yleissopimusten allekirjoittaminen ja ratifiointi on kuitenkin vain puitteiden luomista parannuksille. Tarvitaan käytännön toimia, sillä lasten seksuaalista hyväksikäyttöä koskevaa näyttöä saadaan jatkuvasti lisää. Lasten on saatava kasvaa turvallisessa ympäristössä, josta ensisijainen vastuu on vanhemmilla. Kehotan jäsenvaltioita koordinoimaan toimiaan ja kannatan myös ajatusta hälytysjärjestelmän perustamisesta kadonneiden lasten löytämiseksi, sillä se parantaisi alan yhteistyötä yhteisön tasolla.
<SPEAKER ID="049" NAME="Marianne Mikko  " LANGUAGE="ET">
Lapset tarvitsevat hoitoamme ja suojeluamme lainsäätäjinä. On hyvin tärkeää, että seitsemän jäsenvaltiota ja naapurimaata allekirjoittaa Euroopan neuvoston yleissopimuksen lasten suojelemisesta seksuaaliselta hyväksikäytöltä. Myös neuvoston puitepäätöslauselman täytäntöönpano on tärkeää.
<P>
Nuorena hyväksikäytön uhreiksi joutuneille on taattava täydellinen suojelu tutkinnan aikana sekä ennen oikeuskäsittelyä ja sen jälkeen. On perustettava välittömästi uhrien suojelumekanismeja, kuten asianmukaisen tuen tarjoaminen uhrien perheille, ja uhreja on pidettävä erityisen puolustuskyvyttöminä uhreina.
<P>
Meidän on nostettava suojelun tasoa. Se mitä Internetissä tapahtuu, on ylittänyt kaikki rajat. Lapset eivät useinkaan kykene ymmärtämään tilanteen vakavuutta ja sen seurauksia. Usein leikiltä vaikuttava toiminta voi johtaa elinikäisiin psyykkisiin vaurioihin.
<P>
Meidän on siis kiellettävä pedofiilien keskustelupalstat ja Internet-foorumit ja kriminalisoitava houkutteleminen näiden avulla. Meidän on todellakin pakko.
<P>
Velvollisuutemme on suojata lapsia maailmalta, joka voi tuhota heidät. Meidän on pidettävä seksuaalirikolliset kaukana lapsista ja meidän on toteutettava tämän edellyttämät toimenpiteet.
<SPEAKER ID="050" NAME="Katrin Saks  " AFFILIATION="PSE">
kirjallinen. - (ET) Viro on yksi niistä valtioista, joissa parhaillaan vahvistetaan lapsiin kohdistuviin rikoksiin syyllistyneiden rangaistusmenettelyjä. Tämä liittyy kuitenkin seurauksiin.
<P>
Rikosten ehkäisemiseksi meidän on edistettävä Internet-lukutaitoa, ja ihmisille on kerrottava vaaroista. Valitettavasti juuri tietotekniikkamaailma on asia, jossa vanhemmat eivät voi toimia lastensa oppaina.
<P>
Rikosten ehkäisemiseksi on lisättävä tietoisuutta. Vuoden 2008 Eurobarometri-tutkimuksen mukaan suuri osa vanhemmista ei kiinnitä huomiota siihen, mitä heidän lapsensa tekevät Internetissä. Itse edustan esimerkiksi valtiota, jossa Internetin käyttö on suurimpia EU:ssa, mutta vanhempien piittaamattomuus on myös suurimpia EU:ssa. Heistä 60 prosenttia ei nimittäin ole huolestunut siitä, että heidän lapsensa voisi joutua ahdistelun uhriksi, 47 prosenttia ei ole huolestunut siitä, että heidän lapsensa näkevät pornografista tai väkivaltaista materiaalia ja 62 prosenttia ei ole huolestunut siitä, että heidän lapsensa voivat luovuttaa henkilötietoja.
<P>
On hyvin tärkeää tiedottaa vanhemmille ja käynnistää lapsille tarkoitettuja tietoisuuden lisäämisohjelmia Internetissä, sillä vain kymmenen prosenttia (Viron) lapsista kertoo pyytäneensä vanhemmiltaan apua Internetissä kokemansa epämiellyttävän kokemuksen vuoksi.
