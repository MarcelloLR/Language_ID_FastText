<CHAPTER ID="002">
Puhemiehen julkilausuma
<SPEAKER ID="006" NAME="Puhemies">
(DE) Hyvät parlamentin jäsenet, minua on pyydetty antamaan seuraava julkilausuma. Tällä viikolla on kulunut 60 vuotta satojen tuhansien Baltian maiden kansalaisten pakkosiirroista. Neuvostoliiton toimittamien karkotusten aalto alkoi yöllä 24. maaliskuuta 1949, ja tuolloin kymmenet tuhannet virolaiset, latvialaiset ja liettualaiset joutuivat lähtemään kotimaistaan. Heiltä vietiin kansalais- ja ihmisoikeudet ja he menehtyivät neuvostoleireillä kovien ja epäinhimillisten olosuhteiden vuoksi.
<P>
Lähes jokainen perhe Latviassa, Liettuassa ja Virossa sekä muissa entisissä neuvostotasavalloissa kärsi totalitäärisen kommunistivallan hirvittävistä väkivallanteoista. Melkein kaikilla perheillä oli sukulaisia, jotka katosivat Siperiaan, joutuivat KGB:n vainoamiksi tai jotka vangittiin ja joita sorrettiin. Nämä tapahtumat eivät ole ainoastaan jossakin synkässä kaukaisessa menneisyydessä. Ne säilyvät elävinä muistoina monille ihmisille, jotka ovat nyt EU:n kansalaisia.
<P>
Meidän velvollisuutemme on siksi yhteisten arvojemme pohjalta muistaa pakkosiirtojen lukuisia uhreja ja tuomita selkeästi ja voimakkaasti Neuvostoliiton totalitäärisen kommunistivallan tekemät järkyttävät rikokset. Olemme uhreille velkaa sen, että arvioimme menneisyyden objektiivisesti, syvällisesti ja huolellisesti, sillä sovinto voi perustua ainoastaan totuuteen ja muistamiseen.
