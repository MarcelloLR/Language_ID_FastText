<CHAPTER ID="015">
Neuvoston lähestymistapa Euroopan petostentorjuntavirastoa OLAFia koskevan asetuksen tarkistamiseen (keskustelu) 
<SPEAKER ID="342" NAME="Puhemies">
(IT) Esityslistalla on seuraavana keskustelu Ingeborg Gräßlen neuvostolle talousarvion valvontavaliokunnan puolesta esittämästä suullisesta kysymyksestä neuvoston lähestymistavasta Euroopan petostentorjuntavirasto OLAFia koskevan asetuksen tarkistamiseen - B6-0492/2008).
<SPEAKER ID="343" NAME="Ingeborg Gräßle">
laatija. - (DE) Arvoisa puhemies, arvoisat neuvoston jäsenet, arvoisa komission jäsen, hyvät kollegat, petostentorjuntavirastoa OLAFia koskevan mietinnön laatijana tekee mielenkiintoisia havaintoja, kuten sen, että kaikki puhuvat petosten torjunnasta mutta kukaan ei tee mitään. Toinen havainto on se, että jäsenvaltiot laskevat sentilleen maksunsa Euroopan unionille, mutta kun on kyse näiden rahojen käyttämisestä, ne ryhtyvät anteliaiksi ja tekevät huijareiden toiminnan jopa helpommaksi, kun esimerkiksi säännönvastaisuuksista ilmoittaminen Euroopan unionille kestää yhä keskimäärin 36 kuukautta. Euroopan parlamentin mielestä tätä ei voida hyväksyä. Me haluamme, että petoksia torjutaan tehokkaasti myös ennaltaehkäisyllä. Me haluamme, että jäsenvaltiot ottavat petostentorjunnan työohjelmaansa, ja haluamme, että käymme yhteisiä keskusteluja siitä, mitä me tarvitsemme ja mitkä ovat ongelmat.
<P>
Me haluamme, että kansalliset oikeusviranomaiset kiinnostuvat aiempaa enemmän OLAFin tutkimusten tulosten seurannasta. Huijareille tähän asti tarjolla olevat lainsäädännön porsaanreiät täytyy sulkea. EU:n varoja on käsiteltävä samalla tavalla kuin kansallisia varoja. Me haluamme riippumattoman viraston, jolla on näiden tehtävien suorittamiseen tarvittavat voimavarat ja oikeusperusta. Me haluamme viraston, joka voi työskennellä yhdessä jäsenvaltioiden kanssa hiljaa ja tehokkaasti.
<P>
Meidän oikeusperustasta, asetuksesta 1073/99, laatimamme lausunto kattaa kaikki nämä asiat. Esitämme, että tätä asetusta - joka on OLAFin ydin - kehitetään edelleen yhdessä neuvoston kanssa. Me kehotamme neuvostoa ottamaan mukaan lausuntomme ja avaamaan keskustelut tämän asetuksen edelleenkehittämisestä. Me haluamme, että OLAFin ongelmat ratkaistaan.
<P>
Haluan kiittää kaikkia parlamentin ryhmiä tuesta tälle asialle myös huomenna äänestyksen kohteena olevan päätöslauselman muodossa. Vetoan neuvoston puheenjohtajiin Ranskaan ja Tšekin tasavaltaan, että ne ottaisivat pallon kiinni ja palauttaisivat sen sitten peliin. Olemme ehdotuksissamme myös käsitelleet ratkaisuja, jotka neuvoston työryhmä on kehittänyt ja esittänyt. Haluaisin vakuuttaa teille, että haluamme saattaa tämän asetuksen nopeasti päätökseen ja olemme halukkaita osallistumaan rakentaviin keskusteluihin ehdotuksiemme pohjalta.
<P>
Jos OLAFin koko oikeusperusta konsolidoitaisiin neuvoston ehdotuksen mukaisesti, että hukattaisiin paljon enemmän aikaa ja lopputulos olisi kuitenkin epävarma. OLAF juhlii pian 10. vuosipäiväänsä. Yhdistäminen tarkoittaisi, että kestäisi toiset 10 vuotta, ennen kuin oikeusperusta paranisi. Petostentorjunta on niin tärkeää, että niin ei saa käydä. Siksi me haluamme tehdä nyt neuvoston kanssa yhteistyössä kaiken, mikä tehtävissä on. Kiitos paljon.
<SPEAKER ID="344" NAME="Rama Yade">
neuvoston puheenjohtaja. - (FR) Arvoisa puhemies, hyvä kysymyksen laatija Gräßle, haluaisin aivan ensiksi muistuttaa teitä siitä, että neuvosto pitää petosten torjuntaa ja Euroopan unionin taloudellisten etujen suojelua hyvin tärkeänä. Neuvosto katsoo, että Euroopan petostentorjuntavirastoon liittyvien asetusten ei pidä olla pelkästään tarpeiden kannalta tarkoituksenmukaisia vaan myös yhdenmukaisia.
<P>
Tässä yhteydessä meidän pitäisi muistaa neuvoston vuonna 2007 esittämä pyyntö sellaisen konsolidoidun oikeusvälineen esittelemisestä, joka kattaisi OLAFin työn eri näkökohdat ja selventäisi asiaa meidän kaikkien haluamalla tavalla. Neuvosto on ottanut asianmukaisesti huomioon 20. marraskuuta hyväksytyt Euroopan parlamentin tarkistukset, jotka koskevat OLAFin tutkimuksia koskevien sääntöjen muuttamista, sekä aiheesta aiemmin talousarvion valvontavaliokunnassa käydyt keskustelut.
<P>
Neuvosto on myös ottanut asianmukaisesti huomioon Euroopan parlamentin 23. lokakuuta 2008 antaman päätöslauselman 44 kohdan vuoden 2009 talousarvion ensimmäisen käsittelyn mukana ja käsittelee samaa aihetta. Kollegani ja talous- ja raha-asioiden neuvoston puheenjohtaja Eric Woerth on jo esittänyt neuvoston työaikataulua koskevan kysymyksen 13. marraskuuta käydyssä talousarviota koskevassa kolmikantakokouksessa ja Euroopan parlamentin kanssa 21. marraskuuta pidetyssä neuvottelukokouksessa.
<P>
Tässä kolmikantakokouksessa komissio ilmoitti vastauksenaan neuvoston huoliin, jotka uskon Euroopan parlamentin myös jakavan, aikovansa esitellä työasiakirjan OLAFin asetusten konsolidoinnista ensi vuoden alussa. Voin siksi ilolla vahvistaa, että neuvosto totesi jo 13. marraskuuta käydyn kolmikantakokouksen ja 21. marraskuuta pidetyn neuvottelukokouksen aikana tutkivansa asianmukaisesti ja suurella mielenkiinnolla asetukseen N:o 1073/1999 ehdotettuun tarkistukseen liittyvän Euroopan parlamentin työn sekä komissiolta odotettavissa olevan työasiakirjan tulokset.
<P>
Toivon, että saan ennen klo 18.00 mahdollisuuden käyttää jälleen puheenvuoron vastatakseni mahdollisiin kommentteihinne. Pahoittelen etukäteen, että joudun poistumaan tuolloin.
<SPEAKER ID="345" NAME="Jean-Pierre Audy">
PPE-DE-ryhmän puolesta. - (FR) Arvoisa puhemies, arvoisa puheenjohtaja Yade, hyvät kollegat, Euroopan komission täytyy suojella Euroopan unionin taloudellisia etuja, ja se on perussopimusten mukaan niistä jäsenvaltioiden kanssa vastuussa. Komissiolla - valitettavasti sen penkki on tyhjä - on tärkeät valtuudet petosten, korruption ja muun laittoman, unionin taloudellisia etuja heikentävän toiminnan torjunnassa.
<P>
Meidän on syytä muistaa, että Santerin komission eroaminen maaliskuussa 1999 johti petostentorjuntaviraston eli OLAFin perustamiseen, ja ensi vuonna juhlitaan sen 10. vuosipäivää.
<P>
Mainio kollegani Gräßle on oikeassa vaatiessaan komissiota vastuuseen vuoden 1999 asetuksen kauan odotetun tarkistuksen vuoksi, koska siitä lähtien on varauduttu tarkistamaan kolme vuotta viraston luomisen jälkeen tehtävän komission arvioinnin perusteella tämä asetus, joka olisi hyväksyttävä. Puheenjohtaja Yade, vastauksenne on rohkaiseva. Se on johdonmukainen.
<P>
Arviointi tehtiin vuonna 2003, ja meillä on ehdotus asetukseksi. Nyt on välttämätöntä tehdä tästä mekanismista, sisäisistä ja ulkoisista tutkimuksista ja OLAFin yleisistä tehtävistä johdonmukainen kokonaisuus. On vuoden 1999 asetus numero 1073, mutta on myös vuoden 1996 asetus komission paikan päällä tekemistä tarkastuksista ja todentamisista sekä vuoden 1995 asetus unionin taloudellisten etujen suojaamisesta.
<P>
Vuonna 2005 tehty arviointi sisälsi 17 ehdotusta, joihin kuului Euroopan syyttäjäntoimen perustaminen, sillä vaikka OLAFilla on tutkintavaltuudet, se on hallintoelin, jota ei valvo riippumaton oikeusviranomainen. Tämä viranomainen voisi olla tutkinnan kohteena olleiden henkilöiden suojelija ja OLAFin itsensä tukija. Mikä sitten on OLAFin todellinen luonne? Onko siitä apua oikeudelle, ja jos on, mille EU:n rikosoikeudelle? Onko se erityinen hallinto-osasto? Vielä on pitkä matka kuljettavana. Kiitos teille, puheenjohtaja Yade, asialle tänään antamastanne sysäyksestä.
<SPEAKER ID="346" NAME="Herbert Bösch">
PSE-ryhmän puolesta. - (DE) Arvoisa puhemies, kuten esittelijä jo totesi, neuvosto laiminlyö unionin taloudellisten etujen suojelemisen velvollisuuttaan. Puheenjohtaja Yade, tärkeää ei ole se, mitkä sopimukset nyt konsolidoidaan ja mitkä ei, vaan se, että te osallistutte keskusteluihin. Jos te ette käynnistä neuvotteluja nyt, viivästytätte aivan tarkoituksellisesti petosten torjunnan uudistamista EU:n tasolla seuraavaan vaalikauteen, kuten hyvin tiedätte. Meidän on myös kerrottava äänestäjillemme kesäkuussa, että jäsenvaltiot eivät ole kiinnostuneita tästä. Voimme jopa antaa heille useita esimerkkejä.
<P>
Esimerkiksi Saksalle vuodessa 16-18 miljardia euroa maksavien alv-petosten suhteen meillä olisi mahdollisuus ryhtyä asianmukaisiin petostentorjuntatoimiin uudistetun OLAFin välityksellä. Silti paraskin petostentorjuntaviranomainen on voimaton, jos jäsenvaltiot eivät anna tietoja.
<P>
OLAFin suorittaman tapausten seurannan suhteen meidän on usein hapuiltava pimeässä, koska kansalliset viranomaiset eivät ole kertoneet meille, mihin toimenpiteisiin OLAFin tutkimusten tulosten perusteella on ryhdytty. Tässä suhteessa tarvitaan toimenpiteitä.
<P>
Koska olin mukana vuonna 1999, voin sanoa, että tärkein asetukseen 1073/99 kirjattu asia oli, että tämä petostentorjuntayksikkö, joka on tehnyt muutaman viime vuoden aikana hyvää työtä, olisi uudistettava muutaman vuoden päästä. Sitä ei voida lykätä, mistä haluaisin muistuttaa tänään neuvostoa.
<SPEAKER ID="347" NAME="Bart Staes">
Verts/ALE-ryhmän puolesta. - (NL) Arvoisa puhemies, arvoisa neuvoston varapuheenjohtaja, hyvät kollegat, olen kuunnellut vastauksianne erittäin tarkasti. Te sanoitte tutkivanne näitä ehdotuksia asianmukaisesti ja suurella mielenkiinnolla. Olen pahoillani joutuessani toteamaan, että tuo vastaus ei riitä meille.
<P>
Me olemme tehneet kotiläksymme. Hyväksyimme esittelijä Gräßlen mietinnön ensimmäisessä käsittelyssä. Teimme niin, koska nykyisessä lainsäädännössä on aukkoja. Olemme yrittäneet korjata nämä puutteet, ja kollega Bösch on oikeassa sanoessaan, että meillä oli paljon haasteita. Me hyväksyimme alv-petoksia koskevan mietinnön vasta vähän aikaa sitten. Veropetoksia tehdään Euroopan unionissa noin 200-250 miljardin euron edestä.
<P>
Siksi tarvitsemme vakaata lainsäädäntöä. Sekä teidän, puheenjohtaja Yade, että koko neuvoston pitäisi tehdä työnne. Pyytäisin teitä noudattamaan hieman täsmällisemmin neuvoston aikatauluja tämän asiakirjan suhteen, koska se on ratkaisevan tärkeää.
<SPEAKER ID="348" NAME="José Javier Pomés Ruiz" AFFILIATION="PPE-DE">
(ES) Arvoisa puhemies, olen kiitollinen puheenjohtaja Yadelle hänen läsnäolostaan, kun keskustelemme tästä kansalaisia niin paljon huolestuttavasta aiheesta.
<P>
Tämän parlamentin vaalikausi on päättymässä. Olemme sen aikana yrittäneet kertoa veronmaksajille, että me tarkistamme täällä tilit ja teemme sen mahdollisimman hyvin. Me myönnämme, että virheitä on tehty eikä asioita ole aina tehty oikein, mutta ennen kaikkea olemme laskeneet petosten määrän ja teemme kaiken voitavamme. Siksi me perustimme kymmenen vuotta sitten Euroopan petostentorjuntaviraston OLAFin. Nyt tarvitaan pikaisesti asianmukainen oikeudellinen kehys.
<P>
Puheenjohtaja Yade, jos meidän teidän mielestämme pitäisi odottaa komission laatimaa kertomusta ja aloittaa vasta sitten neuvottelut OLAFin lopullisesta ohjesäännöstä, me hukkaamme aikaa. Vaalit ovat tulossa, ja sen jälkeen alkaa uusi vaalikausi. Voimme välittää EU:n kansalaisille viestin siitä, että kaikki täällä - neuvosto, puheenjohtajavaltiot Ranska ja Tšekin tasavalta, tämä parlamentti ja komissio - ovat sitoutuneet niin kehittyvissä kuin erittäin kehittyneissäkin maissa tekemään petoksista lopun.
<P>
Kiitos teille, puheenjohtaja Yade, osallistumisestanne tähän keskusteluun. Harmi, että komissio ei ole läsnä.
<SPEAKER ID="349" NAME="Inés Ayala Sender" AFFILIATION="PSE">
(ES) Arvoisa puhemies, minäkin olen tyytyväinen esittelijä Gräßlen talousarvion valvontavaliokunnan puolesta tekemään ehdotukseen painostuksen jatkamisesta sinnikkäästi niin, että hyväksymämme OLAFia koskeva lainsäädäntö voidaan panna täytäntöön mahdollisimman pian.
<P>
Olen siksi kiitollinen myös puheenjohtaja Yadelle hänen läsnäolostaan täällä, koska parlamentin hyväksymässä ehdotuksessa aivan oikeutetusti vaaditaan OLAFin tutkinnan kohteina olevien ihmisten oikeuksien varmistamista ja turvaamista niin, että heidän oletetaan olevan syyttömiä ja heille sallitaan mahdollisuus puolustukseen samoin kuin tiedonantajien oikeuksien varmistamista ja turvaamista.
<P>
Ennen kaikkea on laadittava selvemmät ja läpinäkyvämmät säännöt sekä käytännesäännöt, jotka on julkistettava kaikille kansalaisille mahdollisimman pian. Olemme tässä suhteessa kiitollisia esittelijä Gräßlen aloitteesta ja talousarvion valvontavaliokunnan hänelle antamasta tuesta.
<P>
Me tietysti kehotamme vakavasti neuvostoa yrittämään neuvottelujen käynnistämistä uudelleen mahdollisimman pian, jotta ne saataisiin etenemään mahdollisuuksien mukaan ennen tämän vaalikauden loppua - toisin sanoen ennen seuraavia vaaleja. Se on ratkaisevaa, jotta voidaan taata kaikki parlamentin Gräßlen mietinnön perusteella vahvistamat oikeudet.
<SPEAKER ID="350" NAME="Paul Rübig" AFFILIATION="PPE-DE">
(DE) Arvoisa puhemies, arvoisa puheenjohtaja Yade, hyvät kollegat, Euroopan parlamentin vaalit ovat jälleen ensi vuonna edessä, ja väärää tietoa leviää erityisen paljon vaalien alla. Siksi me haluamme, että OLAFin uudistus toteutetaan nopeasti. On osoitettava selvästi ja yksiselitteisesti, missä on epäonnistuttu ja missä Euroopan unionia pyritään vahingoittamaan väärillä tiedoilla. Uskon, että EU:n kansalaiset tarvitsevat tätä tukea ja selvyyttä asioihin.
<SPEAKER ID="351" NAME="Markus Pieper" AFFILIATION="PPE-DE">
(DE) Arvoisa puhemies, arvoisa neuvoston puheenjohtaja, aluekehitysvaliokunnan jäsenenä ymmärrän, miten tärkeää OLAFin työ rakennerahastojen alueella on. Uusimmassa yhteisön taloudellisia etuja koskevista kertomuksista ilmoitetaan yli 3 800 säännönvastaisuuksiin liittyvästä tapauksesta, mikä tarkoittaa 19 prosentin lisäystä vuonna 2006. Kyseinen summa on 828 miljoonaa euroa, mikä on 17 prosenttia enemmän kuin edellisenä vuotena.
<P>
Siksi neuvosto on nyt parannettava petostentorjuntaa toteuttamalla oikeusperustan todellinen uudistus nykyisten tekstien kosmeettisten korjausten sijasta.
<P>
Jos neuvosto on tämän suhteen vakavissaan, sen pitäisi myös parantaa ilmoitusjärjestelmäänsä. Tähän asti jäsenvaltioilta on kestänyt keskimäärin 36 kuukautta ilmoittaa OLAFille sääntöjenvastaisuuksista. Luotettavat luvut pitäisi saada nopeasti sähköisessä muodossa, niin että OLAF voisi toimia tehokkaasti. Me olemme sen velkaa kaikille - veronmaksajille ja myös niille, jotka käyttävät EU:n varoja parhaan tietämyksensä ja omatuntonsa mukaisesti.
<SPEAKER ID="352" NAME="Mairead McGuinness" AFFILIATION="PPE-DE">
- (EN) Arvoisa puhemies, puhun lyhyesti. Kiirehdin tukemaan esittelijä Gräßleä hänen pyrkimyksissään, ja mielestäni teemme niin kaikki täällä tänään. Olemme kuulleet, että Euroopan unionin maine on vahingoittunut, kun on havaittu, että petosten on annettu tapahtua. Siksi kaikkeen, mikä vahvistaisi tai tehostaisi OLAFin toimintaa, on suhtauduttava myönteisesti ja tuettava. Näillä muutamalla sanalla kiitän esittelijä Gräßleä hänen ponnisteluistaan ja kehotan neuvostoa ja komissiota kuuntelemaan tarkasti.
<SPEAKER ID="353" NAME="Rama Yade" LANGUAGE="FR">
Arvoisa puhemies, hyvät parlamentin jäsenet, ymmärrän täysin Euroopan parlamentin huolestumisen. Neuvostolla on nyt Euroopan parlamentin ensimmäisen käsittelyn tulokset. Neuvoston työssä ja toiminnassa on tietty logiikka, mikä tarkoittaa, että komission on laadittava asiakirjat, ennen kuin neuvosto voi edetä asiassa. Neuvosto onkin tehnyt työnsä ja vaatinut vuoden 2007 lainsäädännön konsolidoimista. Velvollisuuteni on kertoa teille, että meidän on vielä odotettava siihen asti, kunnes komissio on antanut tämän työn tiedoksi neuvostolle.
<P>
Olen vakuuttunut siitä, että sitten kun meillä on OLAFin lainsäädännön konsolidointia koskeva työasiakirja, josta komissio on ilmoittanut, me pystymme viemään uudistuksen nopeasti eteenpäin. Me tarvitsemme kuitenkin työasiakirjan, ja parlamentin on luotettava siihen, että neuvosto vie asiaa eteenpäin tavalliseen tapaan hyvää toimielinten välistä yhteistyötä kunnioittaen ja pyrkii tekemään OLAFin oikeuskehyksestä mahdollisimman selkeän.
<SPEAKER ID="354" NAME="Puhemies">
(IT) Olen vastaanottanut yhden työjärjestyksen 108 artiklan 5 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina 18. joulukuuta 2008.
<P>
(Istunto keskeytettiin hetkeksi.)
