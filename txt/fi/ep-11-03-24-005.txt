<CHAPTER ID="005">
Vuoden 2012 talousarvion valmistelu (keskustelu) 
<SPEAKER ID="035" NAME="Puhemies">
(FR) Esityslistalla on seuraavana Francesca Balzanin budjettivaliokunnan puolesta laatima mietintö yleisistä suuntaviivoista vuoden 2012 talousarvion valmistelua varten [2011/2042 BUD].
<SPEAKER ID="036" NAME="Francesca Balzani">
esittelijä. - (IT) Arvoisa puhemies, hyvät parlamentin jäsenet, asiakirja, jota käsittelemme tänään, ei ole vain raportti Euroopan unionin seuraavan talousarvion painopisteistä, vaan myös ja ennen kaikkea strateginen asiakirja, jossa tarkastellaan uutta roolia, joka unionin talousarvion pitää täyttää talouden ohjausjärjestelmän tehostamisen puitteissa.
<P>
Nyt on meneillään EU-ohjausjakson ensimmäinen vuosi. Ohjausjakson tavoitteena on nimenomaan edistää mahdollisimman tehokkaasti unionin talousarvion ja jäsenvaltioiden talousarvioiden välistä koordinointia, synergiaa ja täydentävyyttä. Tämä kaikki tarkoittaa ennen kaikkea yhtä asiaa: lähentymistä ja jäsenvaltioiden talousarvioiden lähentämistä suhteessa unionin talousarvion päätavoitteisiin. Tänä päivänä näitä tavoitteita - näitä eurooppalaisia tavoitteita - voivat olla yksinomaan Eurooppa 2020 -strategiassa esitetyt tavoitteet. Eurooppa 2020 -strategia on suurisuuntainen ja kunnianhimoinen strategia, johon sisältyy viisi erittäin tärkeää tavoitetta ja seitsemän suurta lippulaivahanketta. Nämä ovat suuria ja tärkeitä tavoitteita, mutta ne ovat samalla myös hyvin täsmällisiä.
<P>
Ensimmäinen tavoite on erittäin tärkeä; siinä on kyse paremmin työllistetyn Euroopan rakentamisesta tekemällä oikeita investointeja. Vuoden 2012 talousarviossa on siis yksi erittäin tärkeä painopiste: Meidän ei pidä hukata aikaa Eurooppa 2020 -strategian täytäntöönpanossa ja meidän on aloitettava ensimmäisestä tavoitteesta, toisin sanoen Euroopan työllisyystilanteen parantamisesta. Eurooppa 2020 -strategian talousarvioulottuvuuden välitön asettaminen on siis ehdottoman tärkeää ja kiireellistä.
<P>
Tämä edellyttää kahta asiaa: meidän on tehtävä suunnitelmia ja meidän on katsottava tulevaisuuteen. Suunnittelu tarkoittaa täysin järjettömien matemaattisten lähestymistapojen hylkäämistä. Matemaattisista, yleisistä ja summittaisista lisäyksistä ei ole mitään hyötyä. Sen sijaan meidän on tutkittava, mitkä ohjelmat ja toimet voivat edistää Eurooppa 2020 -strategiaa. Tulevaisuuteen katsominen on ehdottoman tärkeää; meidän on pidettävä tarkkaa huolta sitoumuksistamme eikä ainoastaan maksuistamme, sillä sitoumukset ovat väline, jolla unionin taloudelle voidaan rakentaa kestävää tulevaisuutta.
<P>
Toinen tärkeä asia on joustavuus. Me olemme rahoituskauden lopussa, joten talousarvio on erityisen joustamaton. Tästä syystä on mielestäni todella tärkeää, että me pidämme alusta pitäen kaikkia käytettävissä olevia joustovälineitä oleellisina ja välttämättöminä tulevalle talousarviolle. Tämä on tarpeen, jos me emme halua tyytyä vain siihen, että ensimmäinen askel kohti Eurooppa 2020 -strategiaa - joka ei saa epäonnistua aiempien toimien tavoin - on vain mahdollinen tai tärkeä, vaan jos me haluamme myös, että tästä talousarviosta tulee hyödyllinen ja tehokas.
<P>
Olen vakuuttunut, että näiden tärkeiden tavoitteiden saavuttaminen on mahdollista vain, jos me toimimme yhdessä kärsivällisesti alusta pitäen luodaksemme uudenlaisen ilmapiirin toimielinten väliselle yhteistyölle. Toimielinten välinen yhteistyö on yksi Lissabonin sopimuksen suurimmista haasteista, mutta me puhumme siitä usein hyvin huolimattomasti. Toimielinten välinen yhteistyö tarkoittaa todellisuudessa uudenlaisen tasavertaisuuden ilmapiirin luomista, jotta voimme käsitellä yhdessä tätä tulenarkaa asiaa - talousarviota -, joka ei ole vain yksi strategisesti tärkeimmistä välineistä Euroopan tulevaisuuden rakentamisessa, vaan myös yksi konkreettisimmista ja käytännönläheisimmistä.
<SPEAKER ID="037" NAME="Janusz Lewandowski">
komission jäsen. - (EN) Arvoisa puhemies, pidän myönteisenä ehdotetuista suuntaviivoista ilmenevää parlamentin kantaa vuoden 2012 talousarvion painopistealueista. Aloiteoikeutensa mukaisesti komissio tietenkin huomioi parlamentin suuntaviivat ja arvioi myös neuvoston laatimat suuntaviivat. Meidän on kuitenkin myös huomioitava kaikista jäsenvaltioista saatavat tuoreimmat tiedot. Yksikkömme tutkivat ja arvioivat nämä tiedot huolellisesti talousarvioesityksen laatimiseksi 20. huhtikuuta.
<P>
Tämä on toinen kerta, kun Lissabonin sopimuksen mukaista vuotuista menettelyä testataan. Talouden vakauttamisen tarve on selvä asia kaikille. Tällaisessa tilanteessa olisi mielestäni vastuullista huomioida Euroopan unionin kaikki verotukselliset ja rahoitukselliset velvoitteet ja vastata niihin, mutta myös pitää mielessä jäsenvaltioissa vallitseva säästölinja. Nyt jos koskaan on mahdotonta väittää, etteikö talousarviota pitäisi laatia kurinalaisuuden ja moitteettomuuden periaatteita noudattaen. Säästökohteiden etsiminen on nyt tärkeämpää kuin koskaan, mutta meidän on myös käytettävä unionin talousarviota välineenä auttaaksemme Eurooppaa tässä kriisinjälkeisessä tilanteessa.
<P>
Haluan tältä pohjalta tuoda esiin kaksi kansallisen ja unionin budjetoinnin välistä eroavaisuutta. Kansallisessa budjetoinnissa on pääasiassa kyse sosiaalisista varainsiirroista, kulutuksesta. Unionin talousarviossa on kyse investoinneista, joilla on kerrannaisvaikutuksia. Siksi sen avulla voitaisiin edistää kasvua ja työpaikkojen syntymistä. Aiempina vuosina sovittujen sitoumusten maksamatta jättäminen ei ole hyvää tai moitteetonta budjetointia, joten molemmat on otettava huomioon laadittaessa lopullista esitystä vuodelle 2012.
<P>
Kuten komission puheenjohtajan kirjeessä on mainittu ja kuten esittelijä, jäsen Balzani, totesi selväsanaisesti, meidän on taattava riittävä rahoitus Eurooppa 2020 -strategian menoille. Aivan niin, meidän on koordinoitava kansallisia ja unionin budjetointitoimia, mutta toisaalta meidän on oltava erityisen tiukkoja hallinnollisten menojen suhteen; tästä syystä komissio on sitoutunut alle 1 prosentin hallinnollisiin kuluihin. Tämä tarkoittaa säästöjä sopimusvelvoitteiden suhteen ja säästöjä sellaisilla aloilla kuin konferenssien järjestämisessä, valtuuskuntien kuluissa, tapaamisissa ja tietotekniikassa.
<P>
Viime vuoden tapahtumat huomioon ottaen me toivomme, että tällä kertaa prosessi sujuu vaivattomammin vuoden 2011 kokemusten ansiosta. Odotan siis mielenkiinnolla ensimmäistä kolmikantakokoustamme, joka pidetään 30. maaliskuuta. Olemme silloin valmiita esittelemään talousarvioesityksemme vuodelle 2012.
<SPEAKER ID="038" NAME="Giovanni La Via">
PPE-ryhmän puolesta. - (IT) Arvoisa puhemies, arvoisa komission jäsen, hyvät parlamentin jäsenet, suuntaviivat, joista äänestämme hetken kuluttua, ovat ensimmäinen askel kohti unionin vuoden 2012 talousarviota. Euroopan kansanpuolue (kristillisdemokraatit) on kannattanut alusta lähtien alustavaa kertomusta, jossa mainitaan parlamentin painopisteet tulevaa talousarviota varten ja joka esiteltäisiin komissiolle, kuten neuvosto tekee.
<P>
Panoksemme on auttanut laajentamaan painopistepolitiikkojen kenttää ja tukemaan esittelijän, jäsen Balzanin, luomaa tasapainoista perustaa lisäämällä useita vahvoja ja selvästi erottuvia painopisteitä, jotka kuvastavat PPE-ryhmän perinteitä, toisin sanoen Euroopan kehittymistä ja kasvua sekä tutkimusta ja innovointia.
<P>
Nämä ovat ne politiikat, joihin meidän pitäisi mielestäni panostaa unionin tulevaisuuden parhaaksi ja joita parlamentin pitäisi korostaa ennen kun komissio esittelee talousarvioesityksensä. Kuten komission jäsen Lewandowski totesi vähän aikaa sitten, me vaadimme, että vastuullisuuden käsitteestä tehdään vuoden 2012 talousarvion keskeinen periaate. En tarkoita, ettemmekö olisi aiemmin harjoittaneet budjettivastuuta, mutta tämä korostaa sitä tosiasiaa, että nyt kriisin vuoksi meidän on tärkeämpää kuin koskaan toimia vastuullisesti.
<P>
Lopuksi on syytä sanoa muutama sana siitä, mitä monissa Pohjois-Afrikan maissa on tapahtunut ja on tapahtumassa, osoittaaksemme, että me emme kannata keskipitkän aikavälin ratkaisuja, jotka eivät riitä vastaamaan odottamattomiin tapahtumiin tai uusiin politiikkoihin. Mitä tulee äänestyksen teknisiin seikkoihin, mielestäni olisi syytä jättää budjettivaliokunnan laatima mietintö pääosin alkuperäiseen asuunsa. Olen todella ihmeissäni Euroopan yhtyneen vasemmiston konfederaatioryhmän / Pohjoismaiden vihreän vasemmiston painostuksesta transaktioveron lisäämisen puolesta. Vaikka kyse onkin tärkeästä asiasta, se ei mielestäni kuulu mitenkään vuoden 2012 talousarvion laatimiseen.
<SPEAKER ID="039" NAME="Göran Färm">
S&D-ryhmän puolesta. - (SV) Arvoisa puhemies, haluan aluksi esittää jäsen Balzanille vilpittömät kiitokseni. Hän on valinnut mietinnölleen hyvin viisaan lähtökohdan. Mietintö on lyhyt, yksityiskohtainen ja rakentava, ja siinä keskitytään selkeästi kaikkein tärkeimpiin kysymyksiin. Mitkä sitten ovat tärkeimmät kysymykset? Meidän on osoitettava, että Eurooppa 2020 -strategia ei ole vain pelkkää ilmaa, vaan totinen yritys antaa EU:lle välineet edistää kasvua ja työllisyyttä kouriintuntuvalla tavalla.
<P>
EU:n talousarvio herättää kiistoja huolimatta siitä, että se on itse asiassa hyvin pieni - noin 1 prosentti BKT:sta tai hiukan yli 2 prosenttia kaikista julkisista menoista. Sillä voi kuitenkin olla strategista merkitystä, kun tulee kyse sellaisten hankkeiden rahoittamisesta, joita jäsenvaltiot eivät voi rahoittaa itse tai jotka edellyttävät eurooppalaista yhteisvastuuta. Nämä koskevat tutkimusta ja kehitystä, liikenne- ja energiainfrastruktuuria sekä sisämarkkinoiden todellisen potentiaalin hyödyntämismahdollisuuksia - hyvin toimivia eurooppalaisia työmarkkinoita ja todellista kasvun ja kilpailukyvyn perustaa.
<P>
Tällaiset yhteiset hankkeet maksavat kuitenkin rahaa. Tästä syystä tarvitaan todisteita erityisesti jäsenvaltioilta ja neuvostolta. Pannaanko Eurooppa 2020 -strategia täytäntöön vai hautautuuko se Lissabonin sopimuksen tavoin hyvien ideoiden pöytälaatikkoon? Uskon, että vastaus riippuu vuoden 2012 talousarviosta.
<SPEAKER ID="040" NAME="Carl Haglund" LANGUAGE="SV">
Arvoisa puhemies, tahtoisin ensinnäkin kiittää mietinnön laatijaa hyvästä työstä. Tällaisina aikoina ei ole helppoa määrittää talousarvion painopisteitä. Olen ilahtunut myös siitä, että me olemme päättäneet antaa Eurooppa 2020 -strategian johtaa ensi vuoden talousarvion laatimista. Kuten jo aiemmin on todettu, Eurooppa 2020 -strategian täytäntöönpanossa ei voida odottaa vuoteen 2014 asti, jolloin uusi talousarviokehys tulee voimaan.
<P>
Komissiolla on suuri vastuu laatia tänä kesänä ehdotuksia talousarvioesityksessään. Tähän mennessä Eurooppa 2020 -strategiaan ei ole voitu ohjata tarvittavia varoja. Jäsen Färmin varoitus on vaarassa toteutua: strategia saattaa jäädä panematta täytäntöön ja päätyä pöytälaatikkoon; sitä me emme tietenkään halua.
<P>
Ryhmäni jätti mietintöön useita tarkistuksia ja olemme hyvin tyytyväisiä tapaan, jolla ne on sisällytetty ehdotuksiin. Haluan kiittää esittelijää tästä. Minun täytyy sanoa neuvostolle, että meidän Euroopan parlamentin jäsenten on toden totta syytä mennä itseemme ja pohtia lähestymistapaamme vuoden 2011 talousarvioon. Me olemme onnistuneet luomaan konfliktin, joka on varmasti antanut sekä meille että neuvoston päättäjille miettimisen aihetta.
<P>
Meidän on tutkittava, miten käytettävissä olevat varat voidaan hyödyntää parhaalla mahdollisella tavalla. Meidän on kenties harkittava myös EU:n talousarvion leikkaamista. Samaan aikaan meidän on kuitenkin syytä muistaa, että unionille on annettu useita tehtäviä, joista sen on huolehdittava. Nämä tehtävät eivät hoida itse itseään. Toisinaan vaikuttaa siltä, että neuvosto luulee asioiden voivan tapahtua ihan itsestään ilman painopisteiden uudelleen määrittelyä tai varojen korvamerkitsemistä; ikävä kyllä niin ei vain ole. Toivon komission laativan meille rakentavan esityksen, jonka avulla voimme jatkaa vuoden 2012 talousarviota koskevia neuvotteluita rakentavampaan sävyyn.
<SPEAKER ID="041" NAME="James Elles">
ECR-ryhmän puolesta. - (EN) Arvoisa puhemies, haluan onnitella esittelijää hänen laatimastaan mietinnöstä. Toisin kuin suuntaviivat, joita olemme käsitelleet monina aiempina vuosina, tämä mietintö on hyvin rajattu, eikä mene kaikenlaisiin yksityiskohtiin, jotka tulevat tietenkin puheeksi talousarviomenettelyn myöhemmissä vaiheissa.
<P>
Haluan ensin sanoa, että ryhmäni haluaa huomioida sen, mitä muualla Euroopan unionissa tapahtuu, eikä rajoittua vain Brysselin "kehätien" sisäpuolisiin tapahtumiin. Tästä syystä lisäys, jonka olette tehnyt kohtaan 21 - jossa sanotte, että meidän pitäisi pyrkiä määrittämään negatiivisia painopisteitä ja säästöjä ja pyytää erityisvaliokuntia nimeämään painopisteitä -, on hyvin tärkeä, mutta tämän asian eteen on tehty tähän mennessä vain hyvin vähän.
<P>
Meillä on halu, jonka ymmärrän hyvin, saada Eurooppa 2020 -strategian ja lippulaivahankkeiden käyttöön enemmän varoja; sen vuoksi meidän ei pitäisi etsiä vain toimia, joihin liittyy rahaa, vaan myös vahvistaa sisämarkkinoita. Kyse ei ole pelkästään rahasta. Etsiessämme lisävaroja meidän pitäisi samalla miettiä, mistä talousarvion kohdista voisimme saada aikaan säästöjä, kuten me teemme parlamentissa ja muissa toimielimissä. Meidän linjamme on, että jos me haluamme lisää rahaa, niin se on saatava hankkimalla säästöjä muualta. Tämän pitäisi olla myös tärkeä osa lähestymistapaamme vuoden 2012 talousarvioon.
<P>
Tiukkoina aikoina meidän on toimittava erityisen vastuullisesti; jos me haluamme saada aikaan rahoitussäästöjä uusia menoja varten, ryhmäni katsoo, että meidän pitäisi jäädyttää vuoden 2012 menot.
<SPEAKER ID="042" NAME="Helga Trüpel" LANGUAGE="DE">
Arvoisa puhemies, arvoisa komission jäsen Lewandowski, hyvät parlamentin jäsenet, myös Vihreät / Euroopan vapaa allianssi -ryhmä katsoo, että kun varat ovat tiukalla ja kun säästötoimia tarvitaan, meidän on toimittava, sillä jäsenvaltioiden velka-astetta on vähennettävä. Tämä ei koske Euroopan unionin tasoa, sillä meillä ei onneksemme ole oikeutta velkaantua. Poliittisesti älykäs ratkaisu mahdollistaa kuitenkin paitsi velan vähentämisen, myös tasapainon saavuttamisen, jotta tulevaisuuden hankkeisiin on mahdollista investoida, jottei kansallinen talous joudu uudelleen vaaroille alttiiksi. Tämän tasapainon saavuttamisen pitää kuulua unionin vuoden 2012 talousarvion suuntaviivoihin. Lisäksi unionin talousarviossa on viime vuosina tehty sitoumuksia, jotka tulevat rakennerahastoista ja jotka on rahoitettava ensi vuonna ja sitä seuraavina vuosina.
<P>
Mielestäni meidän pitäisi suhtautua jäsen Balzanin esittämään lähestymistapaan hyvin vakavasti. Se tarkoittaa keskittymistä Euroopan tulevan suunnan määrittävän Eurooppa 2020 -strategian tärkeimpiin alueisiin. Me vaadimme lisävaroja Euroopan tasolla ilmastonmuutoksen torjumiseen, uusiutuvien energianlähteiden käyttöönoton nopeuttamiseen sekä koulutuksen ja tutkimuksen tukemiseen. Meidän on panostettava näihin asioihin myös jatkossa; meidän ei pidä vaarantaa niitä.
<P>
Katson myös, että EU-ohjausjaksoa käytetään oikein sen takaamiseksi, että jäsenvaltioiden ja EU:n talousarviot - siis yhteensä 28 talousarviota - edistävät Eurooppa 2020 -strategian tavoitteita. Mihin me tarvitsemme lisävaroja? Arabimaissa on toivoaksemme käynnissä siirtymä kohti demokratiaa. Me eurooppalaiset haluamme tukea kansalaisyhteiskuntaa, demokraattisia rakenteita ja siirtymistä parlamentaariseen demokratiaan näissä maissa. Näin ollen me tarvitsemme joustavaa rahoitusta demokratian edistämiseksi kaikkialla maailmassa, sillä se on luonnollisesti meidän omien etujemme mukaista.
<P>
Vihreät / Euroopan vapaa allianssi -ryhmän jäsenenä haluan kysyä, mistä me voimme saada aikaan säästöjä erityisesti Japanin viimeaikaisten tapahtumien valossa. Ryhmäni katsoo, että me voimme säästää ITER-ydinfuusioreaktorista. Me emme tiedä, mitä tehdä tämän hankkeen synnyttämälle radioaktiiviselle jätteelle. Miksi ihmeessä me käytämme niin paljon varoja tämän hankkeen käynnistämiseen, kun meidän pitäisi suunnata Euratom-rahoitusta ydinvoimasta luopumisen edistämiseen ja uusiutuvien energianlähteiden käyttöönoton nopeuttamiseen? Kun me katsomme YK:ta ja ilmastopolitiikkaa, me tiedämme hyvin, että meidän on muutettava energiantuotantotapojamme. Myös unionin vuoden 2012 talousarvion pitää edistää tätä. Toivon, että saamme valtuudet tehdä tämän kaltaisia laadullisia muutoksia seuraavaan monivuotiseen rahoituskehykseen.
<SPEAKER ID="043" NAME="Miguel Portas">
GUE/NGL-ryhmän puolesta. - (PT) Arvoisa puhemies, sillä välin kun me täällä istuntosalissa keskustelemme seuraavan talousarvion suuntaviivoista, ulkona on kymmeniä tuhansia työntekijöitä, joilla on meille hyvin selvä viesti. Heidän viestinsä on, että EU:n säästötoimet ovat tukehduttamassa Euroopan taloutta ja tuhoavat unionin kansalaisten etuja ja elinolosuhteita. Heidän viestinsä on, että meille langetettu talouden koordinointimalli perustuu sakkoihin ja seuraamuksiin, eikä takaa kestävää kasvua eikä työpaikkojen syntymistä - itse asiassa päin vastoin.
<P>
Heidän viestinsä on, että euron pelastuspaketti, jonka hallitukset hyväksyvät tänään, on palkkojen ja eläkkeiden vastainen paketti. Se pakottaa työntekijät edelleen maksamaan kriisin seurauksista, vaikka he eivät sitä aiheuttaneet.
<P>
Meidän on kuultava heidän vastalauseitaan, sillä niihin sisältyy oleellinen kysymys: mikä on julkisten investointien paikka unionin talousarvion kannalta talouspolitiikkoja koskevissa keskusteluissa. Konservatiivit ovat sanoneet, että me tarvitsemme "nollabudjettia" ja talousarvion "nollakasvua". Monet hallitukset ovat sanoneet, että säästötoimien nimessä EU:n talousarvion pitää noudattaa "nollakasvua".
<P>
Tämänpäiväinen keskustelu on ratkaisevan tärkeä, mutta tämä on väärä vastaus. Se on väärä vastaus yhdestä yksinkertaisesta syystä: on mahdotonta laatia kansallisella tasolla entistä tiukempia säästötoimia ja samaan aikaan väittää, että näiden säästötoimien vuoksi unionin talousarvioiden on oltava yhä heikompia.
<P>
Tällainen logiikka voi johtaa vain yhdenlaiseen lopputulokseen: julkisten investointien laskuun sekä kansallisella että unionin tasolla. Se merkitsee myös työttömyyden kasvua ja sosiaalisen taantuman jatkumista. Tämä on ratkaisevan tärkeä kysymys, josta on keskusteltava käsiteltäessä vuoden 2012 talousarviota. Se on vastoin niitä, jotka luulevat, että kriisi voidaan ratkaista lisäämällä epätasa-arvoisuutta ja muuttamalla taantuma itsessään politiikaksi. Tätä ryhmäni vastustaa. Me aiomme äänestää tyhjää tämän mietinnön kohdalla, sillä se on täynnä hyviä aikomuksia, mutta se ei vastaa selkeällä tavalla tähän haasteeseen, ja työelämä vaatii meiltä vastausta tähän kysymykseen.
<SPEAKER ID="044" NAME="Marta Andreasen">
EFD-ryhmän puolesta. - (EN) Arvoisa puhemies, tämän mietinnön keskeinen heikkous on se, että siinä ei huomioida lainkaan tilintarkastustuomioistuimen vuosikertomuksissa esitettyjä huomioita. On syytä muistaa, että ainoat saatavilla olevat tiedot koskevat Euroopan unionin varojen käytön rehellisyyttä ja tehokkuutta. Yritys perustella talousarvion kasvattamista sillä, että Eurooppa 2020 -strategia auttaa meidät ulos kriisistä, ei ole uskottava, kun muistelemme Lissabonin strategian täydellistä epäonnistumista.
<P>
Uhkaus - se on todella on uhkaus -, jonka mukaan Euroopan unionin talousarvion rajoittaminen vaikuttaa haitallisesti eurooppalaiseen yhteisvastuuseen ja jäsenvaltioiden talouskehitykseen, on pinnallinen ja kertoo hämmästyttävästä tietämättömyydestä kriisin kansalaisille aiheuttamien vaikutusten suhteen. Brittiläisten veronmaksajien nimissä kehotan David Cameronia pyytämään vuoden 2012 talousarvion merkittävää leikkaamista, ei sen jäädyttämistä. Tämänpäiväisten kokemusten perusteella en odota kovin suuria.
<SPEAKER ID="045" NAME="Angelika Werthmann" AFFILIATION="NI">
(DE) Arvoisa puhemies, hyvät parlamentin jäsenet, haluan ilmaista näkemykseni kolmesta jäsen Balzanin mietinnön osa-alueesta. Ensimmäinen asiani on se, että mietintö vuoden 2012 talousarviosta perustuu oletukseen taloushallinnon parantamisesta, jossa ovat mukana EU, EU-ohjausjakso ja Eurooppa 2020 -strategian tavoitteet kasvun ja työllisyyden lisäämiseksi. Ensi vuoden talousarviossa tuetaan erityisesti kahta strategian yleistavoitetta: koulutuksen kehittämistä ja sosiaalisen osallisuuden edistämistä, joita pidän Euroopan tulevan elinkelpoisuuden päätekijöinä.
<P>
Toiseksi mietinnössä korostetaan tarvetta kehittää eurooppalaisten ja kansallisten investointien välisiä synergioita EU:n poliittisten tavoitteiden saavuttamiseksi nykyistä tehokkaammin. Meidän on kannustettava koordinoinnin ja yhtenäisyyden kehittämistä ja panostettava järkeviin ja yhteisiin tavoitteisiin, jotta yleistavoitteet voidaan saavuttaa todennäköisemmin.
<P>
Kolmas asiani koskee ilmastonmuutosta ja energiatavoitteita. Japanin tapahtumien valossa meidän on tehtävä kaikkemme nopeuttaaksemme uusiutuvien energialähteiden käyttöönottoa. Aktiivinen ilmastopolitiikka ja vihreiden työpaikkojen luominen ei ainoastaan mahdollista ilmastotavoitteiden saavuttamista, vaan vaikuttaa myönteisesti myös sosiaalipolitiikkaan.
<P>
Lopuksi haluan muistuttaa parlamentin jäseniä siitä, että EU:n talousarviossa ei saa olla julkisen talouden vajetta, minkä vuoksi se on ehdottomasti pantava täytäntöön asianmukaisesti, ja että EU:n talousarvion osuus julkisista menoista on vain 2 prosenttia.
<SPEAKER ID="046" NAME="Salvador Garriga Polledo" AFFILIATION="PPE">
(NL) Arvoisa puhemies, arvoisa komission jäsen, hyvät parlamentin jäsenet, haluan aivan aluksi kiittää esittelijää, jäsen Balzania, hänen osoittamastaan joustavuudesta.
<P>
Sanon tämän, koska alunperin meidän ei ollut tarkoitus pitää tätä keskustelua talousarvion suuntaviivoista. Tämä oli mielestäni kuitenkin hyvä ajatus, sillä keskustelu auttaa määrittämään painopisteitä, jotka muokkaavat tulevina kuukausina käytäviä talousarvioneuvotteluita.
<P>
Haluan käsitellä kahta olennaisen tärkeää asiaa. Ensimmäinen niistä on säästötoimet. Säästötoimet eivät ole periaate, ne ovat väline. Tämän välineen tarkoituksena on saavuttaa aidosti uskottava talousarvio, joka ei johda meitä monissa maissa kehittymässä olevaan tilanteeseen, toisin sanoen yli varojemme elämiseen ja myöhemmin vakaviin poliittisiin ongelmiin yrittäessämme paikkailla talousarvion aukkoja.
<P>
Mielestäni meidän ei pidä myöskään tuoda vuotuiseen talousarviomenettelyyn mukaan asioita, jotka ovat itse asiassa luonteeltaan monivuotisia. Tarkoitan tässä esimerkiksi pääomasiirtojen transaktiomaksua tai -veroa. Se kuuluu huomattavasti laajempaan rahoituskehykseen, joten sen ujuttaminen keinotekoisesti mukaan vuotuiseen talousarvioon johtaa vain alusta pitäen vääränlaiseen strategiaan neuvoston kanssa käytävissä neuvotteluissa.
<P>
Me näimme vasta viime vuonna, miten käy, kun yhden käsittelyn vuotuiseen talousarviomenettelyyn tuodaan mukaan politiikkoja tai ajatuksia, jotka ovat luonteeltaan laajempia. Se johti epäonnistumiseen, umpikujaan ja lopulta - tämänvuotista tilannetta muistuttavaan - tilanteeseen, jossa kokonaismäärärahat eivät riitä kattamaan Euroopan unionin välittömiä lyhyen aikavälin tarpeita tulevina kuukausina, mistä komission jäsen on täysin tietoinen.
<SPEAKER ID="047" NAME="Jens Geier" AFFILIATION="S&amp;D">
(DE) Arvoisa puhemies, arvoisa komission jäsen Lewandowski, hyvät parlamentin jäsenet, me keskustelemme tänä aamuna tarpeesta saada aikaan säästöjä jäsenvaltioita koettelevan velkakriisin seurauksena. Jäsen Trüpel ja muut puhujat ovat perustellusti todenneet, että tämä velkakriisi vaikuttaa meihin vain välillisesti, sillä Euroopan unioni ei saa velkaantua.
<P>
Mutta miten Euroopan unionissa voidaan harjoittaa säästöpolitiikkaa, jos unionin menot muodostavat vain 2 prosenttia kaikkien 27 jäsenvaltion julkisista menoista? Mielestäni tässä ei ole alkuunkaan kyse säästöpolitiikasta. Tässä on kyse symboleista - symboleista, joita jäsenvaltiot jollain tavoin välittävät meille aivan kuin Brysseliin unionin talousarviota varten toimitetut rahat itse asiassa katoaisivat mustaan aukkoon. Tässä ei huomioida lainkaan sitä, että unionin talousarvioon toimitetut varat todellisuudessa palaavat takaisin jäsenvaltioille. Toimitetut ja palautetut varat eivät tietenkään mene yksi yhteen, sillä unioni ei ole säästöpankki ja me tietenkin harjoitamme yhteisvastuun politiikkaa tukien unionin vähemmän kehittyneitä maita. Esimerkiksi Saksan Nordrhein-Westfalenin alueella, jolta olen kotoisin, kaikki tällä hetkellä toiminnassa olevat työmarkkinavälineet saavat tukea Euroopan sosiaalirahastosta. Jos tämä rahoitus poistetaan, myös työmarkkinapolitiikka vähenee vastaavasti. Tämä ei voi olla sosiaalidemokraattien tavoitteena.
<P>
Miettikäämme hetken, miten jäsenvaltiot käyttävät unionin varoja. Tilintarkastustuomioistuimen vuosikertomuksen mukaan unionin varojen hallinta- ja valvontajärjestelmien toiminnassa on puutteita. Kertomuksen mukaan jäsenvaltioissa väärin sijoitettuja varoja peritään takaisin miljardien eurojen arvosta. Kertomuksessa todetaan myös, että komissio aikoo nyt onneksi jäädyttää maksut tapauksissa, joissa unionin ohjelmia hallitaan väärin. Näin on tehty muun muassa Saksassa ja Yhdistyneessä kuningaskunnassa.
<P>
Neuvosto, joka ei ole paikalla, edustaa jäsenvaltioita. Kehotan jäsenvaltioita kehittämään EU:n talousarviovarojen hallintajärjestelmiään kiireesti. Näin aikaan saatu tehokkuuden lisääntyminen auttaisi meitä parantamaan huomattavasti tapaamme käyttää EU:n varoja - ei lisäämällä varojen käyttöä, vaan parantamalla niiden käyttötapaa. Jäsenvaltiot voivat toimia tässä aktiivisesti osoittaakseen olevansa halukkaita tekemään säästöjä.
<SPEAKER ID="048" NAME="Anne E. Jensen" LANGUAGE="DA">
Arvoisa puhemies, haluan kiittää jäsen Balzania. Hänellä on hyvin jännittävä, mutta myös hyvin vaikea tehtävä tämän talousarvion neuvottelemisessa, sillä puitteet ovat tiukat. EU:n talousarvion seitsenvuotinen kehys on laadittu niin, että se tiukentuu vähitellen seitsenvuotisen kauden aikana erityisesti maatalouden alalla. Me olemme itse asiassa voineet hyödyntää käyttämättömiä maatalousvaroja miltei kuin uusien aloitteiden rahoituskeinona esimerkiksi elvytyspaketin energiainvestointien ja Galileo-satelliittinavigaatiojärjestelmän rahoittamiseen. Yhtenäisyyden ylläpitäminen on siis käymässä yhä vaikeammaksi. En tue Vihreät / Euroopan vapaa allianssi -ryhmän ehdotusta ITER-fuusioenergiahankkeen rahoittamisen lopettamisesta. Tämä on tärkeää tutkimustyötä erityisesti Japanin tapahtuminen valossa ja myös sen varmistamiseksi, että emme jää riippuvaisiksi fossiilisista polttoaineista. Tämä on siis myös vaikea tehtävä. Meidän on löydettävä rahoitus fuusioenergiahankkeelle vuonna 2012.
<P>
Ilahduin siitä, että komission jäsen korosti EU:n talousarvion poikkeavan kansallisista talousarvioista. EU:n talousarvio on hanketalousarvio, ja EU:n pitää pystyä selvittämään tilinsä. Meidän on suoritettava lupaamamme maksut. Toivon komission jäsenen olevan oikeassa sen suhteen, että talousarvioneuvottelumme sujuvat tällä kertaa helpommin. Se edellyttää neuvostolta älykkäämpää ja vähemmän typerää käytöstä; sen on esitettävä meille maksuista tarkkoja lukuja, mutta oltava selväsanaisempi ja katsottava, mitä todelliset tarpeet ovat.
<P>
Lopuksi haluan kiittää komission jäsentä siitä, että hän totesi hallinnollisten menojen leikkaamisen tarpeelliseksi, sillä se kuuluu aloihin, joilla voimme todella säästää rahaa lyhyellä aikavälillä. On hyvä, että hän totesi heti aluksi komission pienentävän hallinnolliset kustannuksensa lähes olemattomiksi. Myös muiden toimielinten pitäisi tehdä samoin ja tämä olisi mielestäni otettava vakavasti - myös Euroopan parlamentissa.
<SPEAKER ID="049" NAME="Hynek Fajmon" AFFILIATION="ECR">
- (CS) Arvoisa puhemies, Euroopan unionin vuoden 2012 talousarvion pitäisi jatkaa tasapainoisten talousarvioiden perinnettä. Toisaalta meidän ei pidä aloittaa uudelleen vuoden 2011 talousarvion hyväksymisen yhteydessä käytyjä kiistoja. Väliaikaisen talousarvion laatimista ei pidä sallia. Se vaikuttaisi hyvin haitallisesti EU:n toimintaan. Jotta kiistoilta voidaan välttyä ja jotta talousarvio voidaan hyväksyä nopeasti, meidän on laadittava järkevä talousarvioesitys. Nykyisinä jatkuvan talouskriisin aikoina tämä tarkoittaa tiukkaa talousarviota. Jäsenvaltioiden kansalaiset odottavat, että kustannusleikkausten aikoina myös EU hoitaa tehtävänsä hyvin ja säästäväisesti. Jos me unohdamme tämän, me menetämme uskottavuutemme.
<SPEAKER ID="050" NAME="João Ferreira" AFFILIATION="GUE/NGL">
(PT) Arvoisa puhemies, me osallistumme tähän keskusteluun osoittaaksemme, että on olemassa vaihtoehto lain ja demokraattisen sosialismin väliselle yhteisymmärrykselle, joka on aiheuttanut nykyisen kriisin. Tämä yhteisymmärrys ei sinällään tarjoa minkäänlaista mahdollisuutta kriisin päättämiseen. Vaihtoehto, joka on sekä mahdollinen että tarpeellinen, käy myös läpi perustavanlaatuisia muutoksia EU:n talousarviopolitiikkojen, varojen uudelleentarkastelun ja näiden toimien tavoitteiden vuoksi.
<P>
Aikana, jolloin jäsenvaltioiden välinen eriarvoisuus kasvaa, EU:n talousarvion pitäisi palvella aitoa lähentymistä sekä edistää kunkin maan nykyisen potentiaalin täyttä hyödyntämistä, työntekijöiden oikeuksia kunnioittavien työpaikkojen luomista, köyhyyden ja sosiaalisen syrjäytymisen torjumista sekä ympäristönsuojelua. Talousarvion pitäisi olla aitoa taloudellista ja sosiaalista yhteenkuuluvuutta palveleva väline.
<P>
Me emme halua talousarviota, joka edistää kaupankäyntiä yhä useammilla yhteiskunnallisen elämän aloilla, joka edistää useiden talouden osa-alueiden vapauttamista ja horjuttaa työsuhdeturvaa, mitä Eurooppa 2020 -strategiassa kannatetaan. Tämä lähestymistapa tulee kärjistämään nykyistä taloudellista, sosiaalista, alueellista ja kansallista jakautumista ja eriarvoisuutta sekä edistämään rakenteellista työttömyyttä.
<P>
Tästä syystä me ehdotamme uutta yhteisvastuuta ja kestävää kehitystä koskevaa eurooppalaista strategiaa, jota tuetaan EU:n talousarviosta rahoitettavilla uusilla talous-, sosiaali- ja ympäristöpolitiikoilla, kuten selitimme tätä mietintöä koskevissa tarkistuksissamme. Unionin talousarvion pitäisi palvella myös aitoa kehitysapupolitiikkaa, yhteistyötä ja rauhaa, eikä ulkoista interventionismia, sekaantumista, militarismia ja sotaa; nämä osa-alueet syövät yhteisön talousarviosta yhä suuremman osan.
<P>
Eurooppa on siis kiireesti ohjattava toisille urille, ja tämän pitäisi heijastua myös talousarviota koskeviin päätöksiin.
<SPEAKER ID="051" NAME="Claudio Morganti" AFFILIATION="EFD">
(IT) Arvoisa puhemies, hyvät parlamentin jäsenet, tämä mietintö, jonka tarkoituksena on esittää parlamentin suuntaviivat vuoden 2012 talousarviota varten, vaikuttaa minusta varsin tyhjänpäiväiseltä. Siinä esitetään vain joukko epämääräisiä väitteitä, ja siksi jää epäselväksi, mitkä parlamentin todelliset uutta talousarviota koskevat painopisteet ovat.
<P>
Eurooppa 2020 -strategia mainitaan esimerkiksi useita kertoja. Se on kunnianhimoinen, tuhlaileva ja kenties ylenmääräisen laaja strategia. Mitkä sen painopisteet muka ovat? On jäsenvaltioiden oma asia tulla toimeen tiukkojen talousarvioiden ja kriisin seurausten kanssa; meidän ei pidä olla niin naiiveja, että kuvittelemme voivamme vaikuttaa asiaan unionin tasolla. Olisin siis halunnut nähdä vähemmän julkilausumia ja vähemmän sanoja; niiden sijaan olisin halunnut kuulla muutaman tarkkaan rajatun ja selkeän alueen, joilla on toteutettava toimia. Tiedän, että tämä mietintö koskee yleisiä suuntaviivoja, mutta tämänhetkisessä asussaan se on mielestäni täysin hyödytön ja omaa etua tavoitteleva.
<SPEAKER ID="052" NAME="Lucas Hartong" AFFILIATION="NI">
(NL) Arvoisa puhemies, Euroopan parlamentin sosialistien ja demokraattien ryhmää edustava jäsen Balzani on todistanut mietinnöllään seuraavan tosiasian: EU ei huolehdi hyvin kansalaisistaan, mutta se huolehtii kyllä itsestään. Johtava sosialistien ja kristillisdemokraattien kuppikunta pyrkii varmistamaan, että parlamentin enemmistö kannattaa jatkossakin yhä suurempien rahamäärien tuhlaamista.
<P>
Mukava 3 000 euron summa jäsentä kohti henkilöstökorvauksiin, hyvä sivutyöpaikka Euroopan historian talossa (niille onnekkaille, joilla on hyvät suhteet), täysin tarpeeton ja järjettömän kallis eurooppalainen tv-kanava sekä hohdokas satelliittihanke nimeltä Galileo - kaikki tämä vie meitä yhä lähemmäs taloudellista katastrofia. No, ainakin asiat tulevat selviksi ... ja kaiken lisäksi kehdataan puhua kestävyydestä ja vastuullisuudesta. Vastuullisuudesta ei ole tietoakaan ja kestävyys on mahdollista vain, jos kustannukset ovat korkeita.
<P>
Arvoisa puhemies, sanon tämän lyhyesti ja selvästi: heittäkää pois tämä jonninjoutava mietintö. Se ei todellakaan vastaa sitä, mitä Euroopan kansalaiset odottavat meiltä. EU ei osoita minkäänlaista merkkiä halusta säästeliäisyyteen ja kaiken lisäksi tämä johtaa vain yhä suurempaan tuhlaukseen. Luulin, että viisaus tulee iän myötä, mutta se ei valitettavasti näytä pätevän tämän parlamentin kohdalla.
<SPEAKER ID="053" NAME="László Surján" AFFILIATION="PPE">
(HU) Arvoisa puhemies, hyvät parlamentin jäsenet, ehdotan, että yritämme jatkaa keskustelua järjelliseen tapaan äskeisistä puheenvuoroista huolimatta. Esittelijän tilanne ei ollut helppo hänen valmistellessaan materiaaliaan. Mehän emme voi puhua luvuista mielekkäällä tavalla ennen kun komissio esittelee meille rajat, jotka se on aikonut asettaa ensi vuoden talousarviolle. Me voimme kuitenkin puhua periaatteista. Tässä suhteessa esittelijä käsitteli asiaa osin hyvin osuvasti, sillä hän pyrki sisällyttämään Eurooppa 2020 -politiikan talousarvion puitteisiin. Toisaalta hänen päätöksensä olla menemättä politiikkoihin vielä tässä vaiheessa ja olla puhumatta niiden suurista linjoista tai tavoitteista puoltaa joitain kriittisiä huomautuksia, joiden mukaan materiaali vaikuttaa jonkin verran sisällyksettömältä.
<P>
Uskoakseni me voimme yhä olla yhtä mieltä siitä, että aiempien vuosien tapaan koheesiopolitiikkaa pidetään edelleen erittäin suuressa arvossa. Koheesiopolitiikka pääsee todella käyntiin vasta nyt, kauden loppupuolella, ja suurimmat maksupyynnöt tulevat esiin tässä vaiheessa. Aiemmista puhujista poiketen haluan korostaa, että nämä maksut eivät ole itseisarvo ja että tavoitteena ei ole kuluttaa rahaa, vaan pikemminkin käyttää sitä tavoilla, jotka edistävät unionin asiaa ja joiden avulla voimme auttaa vähemmän kehittyneitä alueita kuromaan eroja umpeen. Jos ne eivät toimi näin, ne toimivat väärin. Siinä tapauksessa parlamentin on todellakin vastustettava kaikenlaista epäasianmukaista varojen käyttöä ja kulutusta luksusinvestointien tapaan. Mielestäni budjettivaliokunta hoitaa tätä kahdensuuntaista taistelua yhteistyössä valiokuntien kanssa varsin hyvin. Kiitän teitä huomiostanne.
<SPEAKER ID="054" NAME="Estelle Grelier" AFFILIATION="S&amp;D">
(FR) Arvoisa puhemies, arvoisa komission jäsen, hyvät parlamentin jäsenet, haluan esittelijäämme, jäsen Balzania, hänen hyvin johdonmukaisesta vuoden 2012 talousarvion yleisiä suuntaviivoja koskevasta päätöslauselmaesityksestään. Tämä päätöslauselma välittää selvän poliittisen viestin. Euroopan parlamentti on täysin tietoinen Euroopan unionia koettelevista talousarviorajoitteista ja juuri siitä syystä se vaatii, että vuodelle 2012 on hyväksyttävä talousarvio, joka kykenee vastaamaan nykyisiin poliittisiin, taloudellisiin ja sosiaalisiin haasteisiin.
<P>
Aikana, jolloin jäsenvaltiot puhuvat vain lisäsäästötoimien täytäntöönpanosta, Euroopan parlamentti tai ainakin tällä puolella istuntosalia olevat jäsenet haluavat osoittaa tukensa niille tuhansille palkansaajille, jotka tänään marssivat pitkin Brysselin katuja vastustaakseen näitä taloudellisesti kyseenalaisia ja sosiaalisesti epäoikeudenmukaisia toimenpiteitä, jotka johtavat vain Euroopan rakenteellisen työttömyyden kasvuun.
<P>
Unionin talousarvio laaditaan nyt ensimmäistä kertaa selvästi noudattaen Eurooppa 2020 -strategian tavoitteita. Tämä tarkoittaa, että työllisyys ja kasvu voidaan palauttaa unionin politiikkojen keskiöön; haluan muistuttaa, että nämä ovat meidän painopisteitämme, sillä Eurooppa 2020 -strategiassa on asetettu tavoitteeksi työväestön 75 prosentin työllisyys.
<P>
Meidän ei pidä kuitenkaan huijata itseämme. Tämä talousarviomenettely tulee olemaan pitkä ja vaikea toisin kuin komission jäsen Lewandowski totesi ranskalaislehdistölle ennakoidessaan parlamentin jäsenten kantaa. Jäsenvaltiot ovat jo ilmaisseet lyhyen aikavälin näkemyksensä tästä kuria edellyttävästä talousarviosta ja ovat vaatineet yhteisön toimia koskevan rahoituksensa leikkaamista. Ne eivät näe Euroopan unionia ja sen toimia keinona hankkia lisäarvoa tai toteuttaa kunnianhimoisia politiikkoja, vaan pikemminkin vain lisäkustannuksena. Meidän ei pidä mennä lankaan. Vuoden 2012 talousarviomenettely tulee tarjoamaan uuden yleiskuvan tulevan monivuotisen rahoituskehyksen määrittelyssä käytettävistä taktiikoista.
<P>
Tosiasia on se, että talousarviolla, joka vastaa vain kahta prosenttia EU:n julkisista menoista, tulee olemaan vaikeaa toteuttaa kunnianhimoisia politiikkoja kaikilla aloilla. Jo nyt käydään kiivaita keskusteluja siitä, ryövätäänkö varoja yhteisestä maatalouspolitiikasta vai koheesiopolitiikasta. Tämä johtaa kansalaisten vastakkainasetteluun, vaikka meidän pitäisi päin vastoin tukea kansalaisten välistä synergiaa. Arvoisa komission jäsen, tästä syystä haluan korostaa omien varojen täytäntöönpanoa koskevan tiedonantonne merkitystä.
<SPEAKER ID="055" NAME="Gerben-Jan Gerbrandy" AFFILIATION="ALDE">
(NL) Arvoisa puhemies, kun rakennutetaan talo, suurimmat laskut tulevat maksettaviksi urakan lopussa. Rakennuttaja tietää tämän ennakolta ja suostuu siihen alusta pitäen. Euroopassa on sama tilanne. Suurimmat laskut tulevat maksettaviksi monivuotisen talousarvion lopussa ja myös me tiedämme sen jo ennakkoon.
<P>
Jäsenvaltioiden, kuten kotimaani Alankomaiden, haluttomuus maksaa näitä laskuja on siis vain epäluotettavien hallitusten tapa reagoida. Tämä on sama kuin jos talon rakennuttaja hyväksyisi rakennusliikkeen tarjouksen, rakennuttaisi talon ja kieltäytyisi sitten maksamasta laskua. Rakennusurakan lopussa voidaan tietysti tutkia, mistä voitaisiin säästää, ja meidän Euroopassa on tehtävä samoin. Jäsen Balzani on todennut tämän erityisen osuvasti 21 kappaleessa. Lasku on kuitenkin yhä maksettava. Maksamisesta kieltäytyminen ei ainoastaan horjuta kieltäytyjän luotettavuutta, vaan myös lietsoo Euroopan vastaista ilmapiiriä.
<SPEAKER ID="056" NAME="Edit Herczog" AFFILIATION="S&amp;D">
(HU) Arvoisa puhemies, hyvät parlamentin jäsenet, vuoden 2012 talousarvio on nykyisen monivuotisen rahoituskehyksen seitsemästä talousarviosta kuudes. Budjettivaltaa käyttävät kaksi toimielintä ovat siis saaneet jo selkeän kuvan nykyisten monivuotisten ohjelmien puutteista ja saavutuksista. Vuoden 2012 määrärahojen pitää mahdollistaa Eurooppa 2020 -strategiaan sisältyvien EU:n tavoitteiden ja painopisteiden toteuttaminen. Näin voidaan auttaa Eurooppaa selviämään kriisistä entistä vahvempana. Työllisyyttä, innovointia sekä tutkimusta ja kehitystä on edistettävä; energiastrategiaa ja sosiaalista osallisuutta koskevia tavoitteita on vietävä eteen päin erityisesti köyhyyden vähentämisen kautta.
<P>
Eurooppa 2020 -strategia voi tietenkin olla uskottava vain, jos se saa riittävästi rahoitusta. Me haluamme muistuttaa kaikkia siitä, että Euroopan parlamentti on nostanut tämän vakavan poliittisen epäkohdan esiin useissa yhteyksissä. Nyt meidän on kehotettava jäsenvaltioita ja neuvostoa tekemään vastuullisia ja määrätietoisia päätöksiä. Meidän ei pidä tyytyä heikkoon Eurooppaan maailmassa, jossa luonnonmullistukset ja talouskriisit voivat silmänräpäyksessä tuhota miljoonien ihmisten elämän, jossa tällaisten katastrofien vaikutukset eivät koettele vain yhtä maata, kansaa tai uskonnollista yhteisöä, vaan kantautuvat laajoille alueille ja jopa valtamerten yli. Me tarvitsemme vahvaa Eurooppaa ja meidän on käytettävä yhteisön välineitä nykyistä tehokkaammin. Kiitän teitä huomiostanne.
<SPEAKER ID="057" NAME="Monika Hohlmeier" AFFILIATION="PPE">
(DE) Arvoisa puhemies, hyvät parlamentin jäsenet, vuoden 2012 talousarviota laaditaan tilanteessa, jossa kaikkia jäsenvaltioita koettelee vaikea talous- ja rahoitustilanne. Tästä syystä me emme varmistikaan voi tehdä kaikkea, mitä me haluaisimme. Mielestäni jäsen Balzanin laatima mietintö on toimiva kompromissiratkaisu. Haluan kuitenkin ottaa esiin joitain siihen sisältyviä epäkohtia.
<P>
Mielestäni rahan lisääminen ei välttämättä merkitse yhteisvastuun lisäämistä ja Euroopan painoarvon lisäämistä. Tärkeintä on parantaa rahasta saamamme vastineen laatua ja ennen kaikkea varmistaa, että asettamamme tavoitteet todella saavutetaan sen sijaan, että rahaa vain leviteltäisiin huolettomasti. Meidän on aina tarkasteltava kriittisesti myös mahdollisten uusien omien varojen käyttöönottoa. Nämä omat varat eivät saa aiheuttaa lisärasitteita kansalaisille tai yrityksille, joiden täytyy ja pitäisi säilyttää kilpailukykynsä kolmansien maiden yrityksiin nähden.
<P>
Mielestäni meidän ei myöskään pidä liiaksi korostaa sitä, että EU:n talousarvio vastaa vain kahta prosenttia, sillä loppujen lopuksi monet valtiot rahoittavat vastaavia eurooppalaisia rahastoja ja siten antavat EU:n ohjelmien käyttöön huomattavasti enemmän varoja. Mielestäni meidän on erityisen tärkeää edistyä tutkimuksen, koulutuksen, kestävän kehityksen ja talouskasvun edistämisen alalla. Tämän valossa pidän myös tärkeänä, että laaja-alaisia hankkeita, kuten ITER-hanketta rahoitetaan täysimääräisesti ja v ja hallinnoidaan määrätietoisesti, sillä muuten yhdysvaltalaiset, jotka toteuttavat parhaillaan samaa hanketta, pääsevät selvästi meitä edelle ja me eurooppalaiset emme saa jäädä aina toiselle sijalle; haluan kiittää jäsen Jenseniä hänen tätä asiaa koskevasta huomautuksestaan.
<SPEAKER ID="058" NAME="José Manuel Fernandes" AFFILIATION="PPE">
(PT) Arvoisa puhemies, olen hyvin tyytyväinen jäsen Balzanin tekemään työhön, mutta haluan kuitenkin esittää jotain huomautuksia. Mielestäni mietinnössä omaksuttu yleinen lähestymistapa on itse asiassa liian yleinen. Tämä on mielestäni pikemminkin päätöslauselma Eurooppa 2020 -strategiasta kuin aidot suuntaviivat vuoden 2012 talousarviolle.
<P>
Vuonna 2011 painopisteenä ovat olleet nuoriso; näiden suuntaviivojen perusteella vuonna 2012 painopisteet muuttuvat. Vielä ei ole kuitenkaan liian myöhäistä. Sanaa "nuoriso" ei käytetä kertaakaan näissä yleisissä suuntaviivoissa. Lisäksi Eurooppa 2020 -strategian, jota tuen, nostaminen etusijalle johtaa muun muassa koheesiopolitiikan unohtumiseen. Suuntaviivoissa ei mainita kertaakaan myöskään koheesiopolitiikkaa. Koheesiopolitiikka on äärimmäisen tärkeä ala; se ei voi olla sopeutumistoimenpide taikka toimenpide tai politiikka, joka joutuu kärsimään esimerkiksi, jos siitä siirretään varoja Eurooppa 2020 -strategiaan.
<P>
Koheesiopolitiikkaa ei mainita suuntaviivoissa kertaakaan, vaikka se on mielestämme äärimmäisen tärkeä ala. Uskon, että ei ole vielä liian myöhäistä korjata tätä puutetta. Uskon, että ei ole vielä liian myöhäistä ratkaista näitä kahta ongelmaa.
<SPEAKER ID="059" NAME="Barbara Matera" AFFILIATION="PPE">
- (IT) Arvoisa puhemies, arvoisa komission jäsen, hyvät parlamentin jäsenet, haluaisin ensiksi kiittää esittelijää, jäsen Balzania, hänen tekemästään työstä. Vuosien 2012 ja 2013 talousarviot tulevat olemaan vakauttamistalousarvioita, joiden tarkoituksena on kuvastaa jäsenvaltioiden menoleikkauksia ja asettaa mittapuu seuraavassa rahoituskehyksessä sovittaville määrärahoille.
<P>
Euroopan kansanpuolueen (kristillisdemokraattien) panos vuoden 2012 talousarvion suuntaviivoihin perustui vastuullisuuden käsitteeseen, joka tarkoittaa talouden, tehokkuuden ja vaikuttavuuden edistämistä mahdollisimman vähän varoja käyttäen.
<P>
Eurooppa 2020 -strategia perustuu tärkeisiin painopisteisiin - tutkimukseen, innovointiin, kehitykseen ja kasvuun -, jotka eivät olleet alunperin mukana jäsen Balzanin mietinnössä, mutta joita PPE-ryhmä on tuonut esiin voimakkaasti. Unionin painopisteet tarvitsevat riittävää rahoitusta. Tästä syystä on tärkeää varmistaa budjettikohtien välinen joustonvara, jotta talouskriisiin liittyviin ongelmiin voidaan vastata tehokkaammin, sekä ehdottaa talousarviokehystä, johon sisältyy omia varoja.
<P>
En kuitenkaan kannata Euroopan yhtyneen vasemmiston konfederaatioryhmän / Pohjoismaiden vihreään vasemmiston ehdotusta, jonka mukaan varat pitäisi kerätä pääomasiirtojen transaktiomaksujen käyttöönoton kautta. Sen sijaan katson, että komission pitäisi tarkastella, miten tätä hyvin tärkeää kysymystä voidaan käsitellä teknisesti ottaen Euroopan lisäarvon vahvistamiseksi ja vakiinnuttamiseksi.
<SPEAKER ID="060" NAME="Vladimír Maňka" AFFILIATION="S&amp;D">
. - (SK) Arvoisa puhemies, Euroopan unioni on asettanut viisi mitattavaa tavoitetta vuoteen 2020 asti kestävälle kaudelle. Jäsenvaltiot ovat lisäksi itse hyväksyneet nämä tavoitteet. Tavoitteet osoittavat meille suunnan, johon meidän on pyrittävä. Euroopan menestys riippuu siitä, miten hyvin toteutamme ne.
<P>
Se, onnistummeko me kohentamaan työllisyyttä, vähentämään koulunkäynnin keskeyttävien määrää, saavuttamaan sopivan suoritettujen korkeakoulututkintojen määrän, vähentämään köyhyysriskissä elävien kansalaisten määrää ja suojelemaan ilmastoamme, riippuu yksittäisten jäsenvaltioiden vastuullisesta toiminnasta.
<P>
Vaikka EU:ssa ollaan yksimielisiä yhteisistä menettelytavoista, kotimaani hallitus on päättänyt rajoittaa ensisijaisia toimintaohjelmia. Se haluaa käyttää niitä laajakaistan rahoittamiseen ja keskustelee asiasta komission kanssa. Haluan kysyä teiltä, arvoisa komission jäsen, pidättekö henkilökohtaisesti ja pitääkö komissio kokonaisuutena myönteisenä sitä, että valtiot tekevät valintoja, jotka ovat vastoin yhteisiä tavoitteita tässä Eurooppa 2020 -strategian täytäntöönpanon ensimmäisessä vaiheessa?
<SPEAKER ID="061" NAME="Monika Flašíková Beňová" AFFILIATION="S&amp;D">
- (SK) Arvoisa puhemies, talousarvio on keskeinen Euroopan yhdentymisen väline, joten sen laatimistavalla on merkitystä.
<P>
EU:n talousarvio voi nimenomaan kriisin aikana auttaa lieventämään kansallisten hallitusten säästöpolitiikkojen vaikutuksia ja suunnata rahoitusta pitkän aikavälin sijoitushankkeisiin. Tässä yhteydessä pidän myönteisenä sitä, että mietinnössä tuetaan suunnitelmaa ottaa käyttöön hankejoukkovelkakirjoja esimerkiksi infrastruktuurin alalla. Haluan kuitenkin huomauttaa, että niitä ei saa pitää vaihtoehtona euro-obligaatioille. Euro-obligaatiot ovat mielestäni erityinen kysymys ja kannatan niiden käyttöönottoa, sillä ne ovat looginen jatko yhdentymisprosessille ja ne syventävät prosessia.
<P>
Päinvastainen suuntaus - kohti hajaantuneisuutta - voisi käynnistyä, jos yrittäisimme esimerkiksi leikata EU:n talousarvion määrärahoja. Tämä vaikuttaisi haitallisesti talouteen ja lisäksi murentaisi jäsenvaltioiden välistä yhteisvastuuta. Itsekäs ja lyhytnäköinen jako nettomaksajiin ja nettosaajiin jättää huomiotta syvemmän ja tärkeämmän Euroopan yhdentymisen. Kaikki jäsenvaltiot voivat hyötyä siitä yhtä lailla. Mielestäni meidän on käsiteltävä EU:n talousarviota tästä näkökulmasta.
<SPEAKER ID="062" NAME="Jaroslav Paška" AFFILIATION="EFD">
- (SK) Arvoisa puhemies, me tarkastelemme vuoden 2012 talousarvion painopisteitä pitäen silmällä myös tulevaisuutta: Mielestäni meidän pitäisi tästä syystä tarkastella myös mahdollisuutta saada tulevaisuudessa aikaan säästöjä.
<P>
Mielestäni olisi hyvin tärkeää pohtia Euroopan parlamentin jäsenten ja parlamentin koko henkilökunnan säännöllisiä, 12 kertaa vuodessa toistuvia matkoja Strasbourgiin. Nämä matkat varmasti ärsyttävät kansalaisia, sillä ne rahoitetaan veronmaksajien rahoilla ja ne maksavat pitkän pennin. Meidän pitäisi tästä syystä, jos ei vuonna 2012, niin ainakin pitkällä aikavälillä tarkastella mahdollisuutta vähentää tai muuttaa tätä menettelyä tulevaisuudessa.
<P>
Toinen mahdollinen säästökohde, josta mielestäni olisi syytä keskustella, on Euroopan unionin tai Euroopan museon perustamiskustannukset; mielestäni perustamista voitaisiin lykätä sellaiseen aikaan, jolloin EU:n tilanne on kohentunut. Nämä varat voitaisiin suunnata erityisesti vuonna 2012 muihin toimenpiteisiin vuoden 2012 ohjelman toteuttamiseksi ja sitä kautta tietenkin myös toimiemme tehostamiseksi.
<SPEAKER ID="063" NAME="Monika Smolková" AFFILIATION="S&amp;D">
- (SK) Arvoisa puhemies, haluan aluksi onnitella esittelijää hänen työstään, sillä hän on onnistunut nimeämään mietinnössä useita ongelmia.
<P>
Euroopan unionin talousarvion vuodelle 2012 - mutta myös sitä seuraaville vuosille - on oltava kunnianhimoinen, jos me haluamme täyttää Eurooppa 2020 -strategian tehtävät ja tavoitteet, selvitä kriisistä voittajina ja säilyttää maailmanlaajuisen kilpailukykymme. Kannatan budjettivaliokunnan ehdotusta kansallisten parlamenttien kanssa pidettävistä tapaamisista, joissa keskustellaan EU:n ja jäsenvaltioiden vuoden 2012 talousarvioiden pääpiirteistä. Näissä tapaamisissa olisi korostettava, että EU:n talousarvio ei saa olla alijäämäinen, että se vastaa vain kahta prosenttia julkisista menoista EU:ssa ja että EU:n talousarvio poikkeaa huomattavasti jäsenvaltioiden talousarvioista. EU:n talousarvio kattaa suurelta osin investoinnit Euroopan tulevaisuuteen.
<P>
Neuvoston pitäisi ennen kaikkea olla tietoinen tästä, sillä Saksan, Ranskan ja Yhdistyneen kuningaskunnan edustajat ovat jo puhuneet meille EU:n talousarvion jäädyttämisestä, joka varmasti hidastaisi Euroopan kasvua.
<SPEAKER ID="064" NAME="Janusz Lewandowski">
komission jäsen. - (EN) Arvoisa puhemies, käsittelen vain kolmea seikkaa. Eurooppa 2020 -strategian tarkistamisen osalta jäsen Balzanin suuntaviivoissa todettiin yksiselitteisesti, että nykyisessä vuoden 2011 talousarviossa 41 prosenttia menoista voitaisiin lukea Eurooppa 2020 -strategian tavoitteita tukeviin menoihin.
<P>
Vuoden 2012 strategian suhteen pyritään samaan, mutta tarkistukset on tehtävä useita vuosia sitten sovitun kehyksen - vuosien 2007-2013 rahoituskehyksen - mukaisesti. Se, että tarkistukset on tehtävä vuonna 2006 sovitun monivuotisen sopimuksen puitteissa, rajoittaa tietenkin liikkumavaraamme.
<P>
Toiseksi haluan vastata jäsen Ellesille ja myös eräille muille; myös jäsen Geier ja jäsen Hohlmeier esittivät saman huomautuksen negatiivisista painopisteistä. Tämä on valitettavasti tositarina vuoden 2012 talousarviosta. Niin pitäisi olla. Nyt enemmän kuin koskaan meidän pitäisi tarkastella positiivisten painopisteiden lisäksi myös niitä asioita, jotka eivät toteudu. Me tarkastelemme asioita, jotka eivät toteudu, asioita, joita ei hoideta oikein säästöjen löytämiseksi. Me paneudumme tällä kertaa yhtä tarkasti positiivisiin kuin negatiivisiin painopisteisiin. Hallinnon osalta säästötoimilta ei voida välttyä.
<P>
Jäsen Herczog puhui varojen tuhlaamisesta. Hallinnolliset kulut muodostavat vain 5,7 prosenttia Euroopan unionin koko talousarviosta. Tämä on vähemmän kuin Rotterdamissa tai monissa muissa Alankomaiden kaupungeissa, jotka ovat kuuluisia budjettikuristaan.
<P>
Jäsen Andreasen ei puhunut ainoastaan talousarvion jäädyttämisestä. Hän puhui sen leikkaamisesta. Meidän talousarviotamme, unionin talousarviota, joka ei ole alijäämäinen, ei voida syyttää julkisten varojen väärinkäytöstä monissa jäsenvaltioissa. Se noudattaa omaa logiikkaansa, kuten jäsen Gerbrandy meille hyvin selitti. Sen logiikassa on kyse ohjelmien kypsymisestä ajan kanssa. Tämä ei ole yllätys. Tässä on meidän uskottavuutemme. Unionin talousarviolla on oma uskottavuutensa, jossa on kyse sitoumuksista ja toteutuneiden hankkeiden palauttamista rahoista. Sähkölaskut on maksettava myös tiukkoina aikoina.
<P>
Tässä on todella kyse meidän uskottavuudestamme. Tässä on kyse koheesiosta. Tämä on itse asiassa sijoitus, ja näin ollen sen luonne vastaa todennäköisesti myös joihinkin niihin vaatimuksiin, joita parlamentin ja Berlaymont-rakennuksen ulkopuolella parhaillaan mieltään osoittavat kansalaiset esittävät.
<SPEAKER ID="065" NAME="Francesca Balzani">
esittelijä. - (IT) Arvoisa puhemies, hyvät parlamentin jäsenet, sana "vastuullisuus" on toistunut monissa puheenvuoroissa. On kuitenkin yksi asia, josta toimielinten tulee mielestäni kantaa ensisijainen vastuu: me olemme ennen kaikkea vastuussa ohjelmiemme täytäntöön panemisesta ja sen takaamisesta, että EU:n kansalaiset eivät joudu tyytymään pelkkiin korulauseisiin. Meillä on vastuu siitä, että toimimme sanojemme ja lupaustemme mukaisesti.
<P>
Tämän hetken suuria hankkeita ovat Eurooppa 2020 -strategiassa asetetut hankkeet. Ensimmäinen tavoite -työllisyyden kohentaminen - ei ole vain kunnianhimoinen, vaan myös hyvin tarkka, sillä se voidaan jopa mitata käyttäen työttömyyden vähentymistä koskevia parametreja. Pidän tätä hyvin selvänä ja kunnianhimoisena tavoitteena ja mielestäni meidän on tärkeää ryhtyä työhön sen saavuttamiseksi.
<P>
Niin kauan kun me pidämme Eurooppa 2020 -strategiaa liian suurena ja kunnianhimoisena, jotta sen voisi puristaa talousarvion kaltaiseen käytännölliseen asiakirjaan, me emme varmastikaan saa aikaan mitään muuta kuin lisäämme uuden epäonnistumisen mahdollisuutta; tätä ei kukaan halua, kaikkein vähiten komissio, mikäli muistan oikein Eurooppa 2020 -strategiaa koskeneen ensimmäisen tiedonannon.
<P>
On kuitenkin toinenkin tärkeä asia. Säästötoimet eivät ole politiikka, ne eivät ole väline, vaan ne ovat asiantila, johon meidän on puututtava - ei ainoastaan vakauttamalla omia menojamme, vaan myös käyttämällä unionin talousarviota. Se on erinomainen väline, joka poikkeaa huomattavasti kansallisista talousarvioista ja antaa meille mahdollisuuden tehdä tänä vuonna jotain erilaista.
<P>
EU-ohjausjakso on tehty nimenomaan tätä varten. Vuoden ensimmäisen puoliskon tukkiminen ei ole sen ainoa käyttötarkoitus. Sen avulla me voimme saada aikaa kattavan strategian ja luoda synergioita. Synergioiden luominen jäsenvaltioiden talousarvioiden ja unionin talousarvion välille on erinomaisen eurooppalainen järjestelmä, joka tuo lisäarvoa julkisille varoille ja luo menetelmän, jonka avulla Eurooppa 2020 -strategiasta - niin pitkä ja kunnianhimoinen kuin se onkin - voidaan tehdä eurooppalaista todellisuutta.
<SPEAKER ID="066" NAME="Puhemies">
(FR) Keskustelu on päättynyt.
<P>
Äänestys toimitetaan klo 11.30.
<P>
Kirjalliset lausumat (työjärjestyksen 149 artikla)
<SPEAKER ID="067" NAME="Ilda Figueiredo" LANGUAGE="PT">
Tässä mietinnössä valitettavasti tuetaan vuoden 2012 talousarviota ja Euroopan talouden tehostettua ohjausjärjestelmää, EU-ohjausjaksoa ja Eurooppa 2020 -strategian tavoitteita. Toisin sanoen tässä talousarviossa tuetaan uusliberalismin, militarismin ja federalismin syventämistä EU:ssa hyväksymällä täysin yhteiskuntavastaisia ja epädemokraattisia toimenpiteitä, perustamalla vakauspaketti, langettamalla jäsenvaltioille ankaria sakkoja ja valvomalla pysyvästi kaikkea kansallista makrotaloudellista toimintaa. Samalla tällä ehdotuksella pyritään saamaan aikaan talousarvio, joka edistää liberalisaatiota ja työn epävarmuutta sekä heikentää oikeuksia ja julkisia palveluita.
<P>
Tästä syystä me ehdotamme merkittävä muutoksia, joiden tarkoituksena ei ole vain tuoda ilmi tämä lähestymistapa, vaan myös esitellä suuntaviivoja mahdolliselle ja tarpeelliselle vaihtoehdolle. Nämä ehdotukset ovat ratkaisevan tärkeitä nykyisen työttömyyden, köyhyyden ja eriarvoisuuden torjumisessa; kapitalismi, jonka väline EU on, pahentaa näitä ongelmia entisestään. Jotta talous- ja sosiaalikriisiin voidaan vastata, EU:n talousarvion pitää perustua toisenlaiseen näkemykseen; meidän on hylättävä uusliberalismin tie, niin kutsuttu talouden ohjausjärjestelmä ja militarismin vahvistuminen.
<SPEAKER ID="068" NAME="Jiří Havel" AFFILIATION="S&amp;D">
kirjallinen. - (CS) Jäsen Balzani asettaa mietinnössään yleisistä suuntaviivoista vuoden 2012 talousarvion valmistelua varten viisi painopistettä EU:n talousarviolle. Olen esittelijän kanssa täysin yhtä mieltä siitä, että Eurooppa 2020 -strategian pitäisi antaa Euroopalle välineet selvitä maailmanlaajuisesta talouskriisistä ja selvitä siitä aiempaa vahvempana viiteen painopisteeseen perustuvien uusien työpaikkojen luomisen ansiosta. Nämä painopisteet ovat työllisyyden tukeminen, parempien olosuhteiden luominen innovoinnille, tutkimukselle ja kehittämiselle ja niiden tukeminen julkisin varoin, ilmasto- ja energiatavoitteiden saavuttaminen, koulutusasteen nostaminen ja sosiaalisen osallisuuden tukeminen sekä ennen kaikkea köyhyyden vähentäminen Euroopassa. Jos me haluamme onnistua ja panna tämän strategian täytäntöön oikeasti, meidän on varattava siihen riittävä rahoitus tekemättä merkittäviä kompromisseja tai leikkauksia. Nykyinen monivuotinen rahoituskehys tarjoaa hyvin vähän liikkumavaraa. Tämän vuoksi olen esittelijän kanssa yhtä mieltä siitä, että tällä hetkellä ei voida enempää rajoittaa tai leikata painopisteiden toteuttamiseen varattuja määrärahoja. Kannatan esittelijän ajatusta siitä, että painopisteiden toteuttaminen voi toimia kimmokkeena investoinneille, kasvulle ja työpaikkojen luomiselle kaikkialla unionissa. Kannatan ehdotettuja suuntaviivoja ja suositan tämän mietinnön hyväksymistä.
<SPEAKER ID="068" NAME="Ian Hudghton" AFFILIATION="Verts/ALE">
kirjallinen. - (EN) Ympäri Eurooppaa hallitukset ja julkiset viranomaiset etsivät keinoja säästää rahaa ja osoittaa kurinalaisuutta. Kotimaatani Skotlantia koettelee kaksinkertainen kirous: maailmanlaajuinen taantuma, jota vaikeuttaa Lontoon hallituksen kelvoton toiminta; Lontoossa ollaan aina valmiita ryöväämään Skotlannilta sen varoja, mutta kielletään kuitenkin sen kansalaisilta oikeus päättää omista asioistaan. Skotlannin hallitus on tästä syystä joutunut tekemään erityisen paljon töitä pitääkseen yllä Skotlannin elintärkeitä julkisia palveluita. Tällaisissa taloudellisissa olosuhteissa Euroopan parlamentin on täysin epärealistista vaatia talousarvion kasvattamista; Euroopan julkisten palveluiden toiminta on asetettava EU:n toimielinten toiminnan edelle.
<P>
(Istunto keskeytettiin klo 10.55 ja sitä jatkettiin klo 11.35.)
