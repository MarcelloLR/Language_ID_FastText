<CHAPTER ID="007">
Juhlaistunto - Yhdistyneiden Kansakuntien pääsihteerin Ban Ki-moonin puhe
<SPEAKER ID="183" NAME="Puhemies">
- (EN) Arvoisa pääsihteeri, arvoisat vieraat, hyvät kollegat ja ystävät, on suuri kunnia toivottaa tervetulleeksi Yhdistyneiden Kansakuntien pääsihteeri Ban Ki-moon ensimmäiselle viralliselle vierailulleen Euroopan parlamenttiin.
<P>
Tämä vierailu on hyvin oikea-aikainen. Meillä oli viime kuussa vuosituhannen kehitystavoitteiden toteuttamista käsitelleessä Yhdistyneiden Kansakuntien huippukokouksessa mahdollisuus tarkastella saavutuksiamme ja sitä, mitä vielä on tehtävä. Viime sunnuntai oli kansainvälinen päivä köyhyyden poistamiseksi. Cancunin kokoukseen on enää kaksi kuukautta. Odotamme sitovaa sopimusta ja joitakin ratkaisevia päätöksiä sekä käytännön askeleita. Todistamme myös merkittävää kehitystä, joka vaikuttaa globaaliin turvallisuuteen, niin Lähi-idässä, Aasiassa kuin Afrikassakin.
<P>
Yhdistyneiden Kansakuntien pääsihteerin vierailu on kuitenkin aina oikea-aikainen, sillä meillä, Yhdistyneillä Kansakunnilla ja Euroopan unionilla, on yhteinen vastuu globaaleista kysymyksistä. Kuten muutama minuutti sitten kirjoititte Euroopan parlamentin kultaiseen kirjaan, olemme luonnollisia liittolaisia. Se on totta, me tunnemme samoin. Puhutte muutaman minuutin kuluttua parlamentille ja kansalaisillemme.
<P>
Euroopan parlamentti on aina ollut kunnianhimoisen eurooppalaisen politiikan liikkeellepaneva voima. Näin me ymmärrämme kansalaistemme toiveet. He haluavat solidaarisen Euroopan, solidaarisuutta Euroopassa, mutta myös solidaarisuutta kaikkien maailman kansojen kesken, solidaarisuutta sellaisten kansallisvaltioiden kesken, jotka tekevät jatkuvasti työtä varmistaakseen, että kansalaiset voivat elää ihmisarvoista elämää. Ihmisarvo ei kuitenkaan merkitse pelkästään vapautumista nälästä, sairauksista ja väkivallasta. Se merkitsee myös vapautta toteuttaa koulutusta koskevat tavoitteensa ja osallistua aktiivisesti yhteiskunnalliseen ja poliittiseen elämään. Ihmisarvoon kuuluu myös uskonvapaus ja erilaisuuden kunnioittaminen.
<P>
Arvoisa pääsihteeri, uskomme teidän jakavan kanssamme nämä toiveet. Väsymätön ja intohimoinen sitoutumisenne Yhdistyneiden Kansakuntien ja Euroopan unionin yhteisiin arvoihin on meille hyvin tärkeää. Olemme iloisia saadessamme kuunnella puhettanne.
<P>
(Suosionosoituksia)
<SPEAKER ID="184" NAME="Ban Ki-moon" LANGUAGE="FR">
Hyvää iltapäivää arvoisa puhemies, arvoisa Welle, arvoisat parlamentin jäsenet.
<P>
Minulle on suuri kunnia olla täällä puhumassa Euroopan parlamentille.
<P>
Arvoisat parlamentin jäsenet, kotimaidenne kansalaiset ovat lähettäneet teidät Strasbourgiin rakentamaan 2000-luvun entistä voimakkaampaa Eurooppaa.
<P>
Minä olen tullut tänne, koska te olette Euroopan kansalaisten, lähes 500 miljoonan ihmisen, demokraattinen ääni.
<P>
Te hyväksytte talousarvioita, laaditte lainsäädäntöä ja keskustelette aivan poikkeuksellisessa hengessä.
<P>
Olette tärkeä linkki globaalin, alueellisen ja paikallisen tason välillä.
<P>
Olette alueenne rauhan, vakauden ja vaurauden merkittävä edistäjä.
<P>
Teillä on ratkaiseva asema myös sen politiikan muotoilemisessa, joka ulottuu kauas rajojenne ulkopuolelle.
<P>
Lissabonin sopimuksen tarjoamien mahdollisuuksien myötä vastuualanne tulevat lisääntymään.
<P>
Olemme hyvin iloisia tästä kehityksestä.
<P>
(EN) Yhdistyneet Kansakunnat ja Euroopan unioni ovat luonnollisia kumppaneita. Me todellakin saamme jotain aikaan kaikkia ihmisiä varten valtioissa kaikkialla maailmassa.
<P>
Miljoonat köyhät tytöt ja pojat pääsevät kouluun, miljardeja pikkulapsia rokotetaan tappavia tauteja vastaan ja tuhannet sotilaat turvaavat rauhaa aina Libanonista Keski-Afrikkaan ja Kyprokseen ja muuallakin, ja kaikki perustuu kumppanuuteemme sekä Euroopan ainutlaatuiseen avokätisyyteen ja johtoasemaan. Tämän työn on syvennyttävä ja lisäännyttävä.
<P>
Kohtaamme monia haasteita ja moninaisia kriisejä. Mutta jotain muutakin tapahtuu - valaistumisen hetki kaikkialla maailmassa. Valtio toisensa jälkeen, johtaja toisensa jälkeen tunnustaa, että paras tapa kohdata haasteet on vastata niihin yhdessä - yhdessä Yhdistyneissä Kansakunnissa ja yhdessä kaikkien Euroopan unionin jäsenten kanssa. Yksikään valtio, yksikään ryhmittymä, yksikään alue ei selviä niistä yksin. Jakaessamme taakan me jaamme myös hyödyt.
<P>
Tänään haluan siis puhua solidaarisuudesta - siitä kuinka Euroopan unioni ja Yhdistyneet Kansakunnat voivat yhdessä tarkastella todellisten ihmisten todellisia pelkoja. Näemme kaikkialla huolia. Työpaikat ovat vähissä, jännitteet ovat suuria, ihmiset ovat loukkaantuneita, vihaisia ja pettyneitä. Tämä on johtanut instituutioita, johtajia ja naapureita kohtaan tunnetun luottamuksen rapautumiseen. Nämä ajat koettelevat meitä, jopa Euroopan kaltaisella vauraalla alueella.
<P>
Uskon, että me selviämme tästä testistä. Olemme yhdessä laatineet vision työtehtävistämme - määrittäneet tarkkaan aikamme suurimmat haasteet. Olemme mobilisoineet globaalin tuen yhteisille toimillemme. Sanon tämän selvästi: olemme vastuussa ihmisille, jotka aivan oikeutetusti vaativat meiltä tuloksia. Nyt ei ole pelkästään puheiden pitämisen aika, vaan nyt on aika panna puheet täytäntöön ja todellisten toimien aika.
<P>
Haluan keskittyä kolmeen globaaliin haasteeseen. Ensimmäinen on äärimmäisen köyhyyden torjuminen kaikkialla maailmassa, toinen on vastaaminen ilmastonmuutokseen ja kolmas ydinaseettoman maailman rakentaminen.
<P>
Tarkastelen näitä yksityiskohtaisesti. Ensinnäkin köyhyyden torjumisen haaste. Maailman johtajat kokoontuivat viime kuussa New Yorkiin Yhdistyneiden Kansakuntien vuosituhattavoitteita käsitelleeseen huippukokoukseen. On hyviäkin uutisia - äärimmäisen köyhyyden ja nälänhädän torjunnassa on edistytty paljon, kuten myös kouluihin ilmoittautumisessa ja lasten terveydenhoidossa, puhtaan veden saatavuudessa sekä malarian, tuberkuloosin ja HIV/aidsin torjumisessa.
<P>
Saavutuksemme ovat kuitenkin epätasaisia. Matkalla on esteitä. Maailmankauppaa koskevat neuvottelut ovat pysähtyneet, jumissa vaarallisissa aineissa ja epäreilussa järjestelmässä, joka estää kehitysmaiden uudet mahdollisuudet. Nousevat hinnat vievät tärkeät lääkkeet niitä eniten tarvitsevien ulottuvilta. Lähes miljardi ihmistä menee joka ilta nukkumaan nälkäisenä. Pelkästään tänä vuonna jälleen 64 miljoonaa ihmistä ajautuu äärimmäiseen köyhyyteen.
<P>
Kaikki tämä edellyttää uusia määrätietoisia ponnisteluja tavoitteiden saavuttamiseksi määräaikaan vuoteen 2015 mennessä. Juuri tästä me sovimme vuosituhattavoitteita koskeneessa huippukokouksessa. Me lisäämme resursseja ja vastuuvelvollisuuksia. Kiitän niitä Euroopan unionin jäsenvaltioita, jotka valtiontalouden paineista huolimatta tekivät voimakkaita sitoumuksia. Me voimme kiristää vyötä sulkematta silmiämme yhteisiltä haasteilta.
<P>
Pyydän teitä kaikkia tukemaan Yhdistyneitä Kansakuntia silloin, kun tarvitaan kiireesti erityisiä toimia. Meidän on keskityttävä työllisyyskeskeiseen kasvuun - ihmisarvoiseen työhön. Investoinnit puhtaaseen ja uusiutuvaan energiaan ovat ratkaisevassa asemassa uusien työpaikkojen ja innovoinnin luomiseksi. Siellä missä ihmiset näkevät nälkää, meidän on autettava heitä auttamaan itseään.
<P>
Kiitän miljardin euron investoinnistanne Euroopan unionin elintarvikerahoitusvälineeseen. Meidän on osoitettava resurssit sinne, missä niillä on suurin vaikutus - erityisesti terveydenhoitoon ja naisten vaikutusmahdollisuuksien lisäämiseen. Onnistuimme viime kuussa keräämään 40 miljardia Yhdysvaltain dollaria naisten ja lasten terveydenhoitoa koskevaan globaaliin strategiaamme. Tämä on sinnikkäin vuosituhattavoitteistamme. Jotkut saattavat sanoa, että on mentävä siitä, missä aita on matalin, mutta minä en usko sellaiseen voittoon. Meidän on tähdättävä kaikkein vaikeimpiin tavoitteisiin ja kaikkein vaikeimmin tavoitettaviin ihmisiin kaikkein vaikeimmin tavoitettavissa paikoissa. Voimme pelastaa yli 16 miljoonan naisen ja lapsen elämän.
<P>
Toiseksi suurin haasteemme on ilmastonmuutos. Myös tässä Euroopan näkemys ja ääni ovat olleet keskeisessä asemassa.
<P>
Tiedemiehet varoittavat, että nyt monissa valtioissa todistamamme äärimmäiset sääolosuhteet voivat yleistyä tulevaisuudessa. Olemme nähneet Venäjän sammumattomat metsäpalot ja Pakistanin ennennäkemättömät tulvat. Meidän on kuitenkin aina oltava varovaisia yhdistäessämme erityisiä säätapahtumia ilmastonmuutokseen. Emme myöskään saa kääntää katsettamme ilmiselvistä asioista. Viesti on selvä: mitä enemmän viivyttelemme, sitä kalliimmaksi toimet tulevat - kilpailukyvyn, resurssien ja ihmishenkien kannalta. Meidän on nyt toteutettava toimia ilmastoriskien vähentämiseksi, vahvistaaksemme vastustuskykyämme ja tukeaksemme kehitysmaita puhtaan energian lisäämisessä.
<P>
Kööpenhaminan tulos ei ollut täydellinen, mutta se tarjosi merkittävän perustan edistymiselle. Sen jälkeen on edistytty merkittävissä täytäntöönpanoasioissa, kuten sopeutumisessa, teknisessä yhteistyössä ja metsäkadon vähentämisessä. Olemme edistyneet hitaammin päästöjen hillitsemissitoumuksissa, pitkän ajanjakson rahoituksessa, seurannassa ja tarkistuksessa sekä Kioton pöytäkirjan edistämisessä. Cancunin tulevassa YK:n ilmastonmuutoskonferenssissa meidän on päästävä edistymään asioissa, joissa on päästy yhteisymmärrykseen. Vielä ratkaisematta olevien asioiden osalta hallitusten on sovittava siitä, kuinka niiden ratkaisemisessa edetään.
<P>
Kehotan kaikkia osapuolia joustavuuteen ja solidaarisuuteen sekä keräämään tarvittaessa rohkeutta kompromisseihin. Miljoonien ihmisten terveys, turvallisuus ja vauraus on tästä riippuvaista. Aikaa ei ole hukattavaksi.
<P>
Aivan välittömästi ratkaisevassa asemassa on rahoitus luottamuksen lisäämiseksi ja toiminnan kannustamiseksi. Kehitysmaiden ja teollisuusmaiden välillä on edelleen laaja luottamuspula. Nopein tapa kuroa umpeen tätä kuilua on tarjota rahoitustukea niille, joilla ei ole mitään valmiuksia.
<P>
Vetoan kaikkiin teollisuusmaihin, myös täällä kunnianarvoisessa parlamentissa edustettuihin, jotta ne tarjoaisivat oman osuutensa Kööpenhaminassa vuosiksi 2010-2012 pyydettyyn 30 miljardin dollarin nopeaan rahoitukseen. Monet pitävät tätä todellisena testinä teollisuusmaiden laajempien neuvottelujen edistymiseen sitoutumiselle. Meidän on myös kerättävä 100 miljardia Yhdysvaltain dollaria vuosittain vuoteen 2020 mennessä. Tämä oli teollisuusmaiden lupaus Kööpenhaminassa. Korkean tason neuvoa-antava ryhmäni ilmastonmuutoksen alalla on tehnyt tänä vuonna töitä, ja se esittää useita vaihtoehtoja näiden 100 miljardin Yhdysvaltain dollarin keräämistavoista kehitysmaille vuoteen 2020 mennessä.
<P>
Ilmastonmuutos on merkittävä osa kestävän kehityksen laajempaa asialistaa. Tämän vuoksi perustin äskettäin uuden globaalia kestävää kehitystä tarkastelevat korkean tason paneelin, jonka puheenjohtajina toimivat Suomen presidentti Halonen ja Etelä-Afrikan presidentti Zuma. Heidän tehtävänsä on yhdistää toisiinsa ne lukuisat seikat, jotka liittyvät toisiinsa, sekä löytää oikea tie tulevien vuosien toisiinsa liittyvien taloudellisten, sosiaalisten ja ympäristöä koskevien haasteiden läpi.
<P>
Kaikessa tässä Euroopan johtoasema - teidän johtoasemanne - on olennainen. Eurooppa on ollut historiallinen kasvun ja muutoksen moottori. Nyt, kun hallitukset eivät edisty - kun junat ovat pysähtyneet ilmastomuutosta tai muita seikkoja koskevien keskustelujemme puskureihin - Eurooppa voi olla veturi, joka vetää eteenpäin. Te voitte työntää, te voitte hinata ja saada junan takaisin raiteilleen. Te voitte pitää meidät oikeassa suunnassa.
<P>
Edistymme yhdessä myös ei pelkästään puhtaamman vaan myös turvallisemman maailman rakentamisessa. Tämä on kolmas globaali haaste, jonka haluan teille tänään esittää.
<P>
Ydinaseettoman maailman aikaansaaminen on tämän parlamentin jäsenille suuren mielenkiinnon aihe. Kiitän teitä siitä, että olette puhuneet aseistariisunnasta, esittäneet oikea-aikaisia kysymyksiä ja vaatineet uutta edistymistä. Kiitän huhtikuussa 2009 antamastanne päätöslauselmasta, jossa tuettiin täydellistä ydinasekieltoa ja jossa lainattiin ehdotusta ydinaseita koskevaksi yleissopimukseksi.
<P>
Nyt on havaittavissa uutta pontta aseriisuntasitoumusten täyttämiseksi. Edistyminen jatkuu jos - ja ainoastaan jos - ihmisten ääni tulee täysin kuuluviin kansallisissa ja alueellisissa kysymyksissä ja jos Euroopan unionin puoli miljardia ääntä puhuu yhdenmukaisesti tästä asiasta, ja muiden alueiden äänet yhtyvät tähän.
<P>
Arvostan suuresti tukeanne viisikohtaiselle ehdotukselleni ydinaseriisunnasta ja ydinaseiden leviämisen estämisestä. Siihen ovat yhtyneet monet johtajat, myös parlamenttien välinen liitto. Teemme työtä poistaaksemme myös muut joukkotuhoaseet, hillitäksemme käsiaseiden ja kevytaseiden kauppaa ja torjuaksemme riskiä, että ydinmateriaali joutuisi terroristien käsiin. Siirtykäämme yliaseistautuneesta ja alikehittyneestä ajastamme kohti kaikille turvallisempaa maailmaa.
<P>
Nämä ovat suuria haasteita ja merkittäviä tavoitteita - moninaisia asioita, joilla on yhteinen nimittäjä, nimittäin globaali solidaarisuus. Me nousemme tai kaadumme yhdessä, joten meidän on varottava jakautumista - jakautumista maailmassa ja yhteisöjen välillä.
<P>
Edeltäjäni Kofi Annan seisoi edessänne lähes seitsemän vuotta sitten. Hän esitti puheessaan tunteisiin vedonneen vetoomuksen, jotta Eurooppa tarttuisi maahanmuuton tarjoamiin mahdollisuuksiin ja vastustaisi niitä, jotka demonisoivat uudet tulijat "muiksi". Toivoisin, että voisin tänään kertoa tilanteen parantuneen Euroopassa näinä vuosina, mutta Euroopan ystävänä jaan syvän huoleni.
<P>
On lähes klisee sanoa, että Euroopan unionin syntymä päätti vuosisatojen sodat ja toi mantereelle kestävän rauhan, ja kuitenkin se on vahva tosiasia ja toivon johtotähti. Eurooppa on toiminut yhdentymisen ainutlaatuisena moottorina, kutonut yhteen kansallisvaltioita ja kulttuureita kokonaisuudeksi, joka on paljon, paljon suurempi kuin osiensa summa. Mutta Euroopalle "rauhan voittaminen" oli edellisen vuosisadan kertomus.
<P>
Nyt 2000-luvun Euroopan haaste on suvaitsevaisuus. Osallistaminen ja erilaisten yhteisöjen kehittäminen on yhtä monimutkainen tehtävä kuin se, jonka Eurooppa kohtasi toisen maailmansodan jälkeen. Siinä ei ole mitään helppoa. Maahanmuuttajat, tulivatpa sitten Euroopasta tai sen ulkopuolelta, kärsivät suhteettomasti työttömyydestä, syrjinnästä ja eriarvoisuudesta kouluissa ja työpaikoilla. On syntymässä vaarallinen suuntaus - uusi polarisoitumisen politiikka.
<P>
(Suosionosoituksia)
<P>
Toiset pelaavat ihmisten peloilla. He pyrkivät vetoamaan liberaaleihin arvoihin ahdasmielisistä syistä. He syyttävät maahanmuuttajia eurooppalaisten arvojen loukkaamisesta.
<P>
(Suosionosoituksia)
<P>
Kuitenkin aivan liian usein nämä syyttäjät vääristävät näitä arvoja - ja nimenomaan ajatusta siitä, mitä merkitsee olla Euroopan unionin kansalainen.
<P>
Euroopan historian synkimmät luvut on kirjoitettu tällä kielellä. Nyt sen pääasiallisia kohteita ovat muslimimaahanmuuttajat. Euroopalla ei ole varaa stereotypioihin, jotka sulkevat ajatusmaailman ja synnyttävät vihaa. Maailmalla ei ole varaa siihen, että Eurooppa toimii näin.
<P>
- (FR) Nykyajan Eurooppa perustuu ihmisoikeuksiin ja ihmisyyden perustavaa laatua oleviin arvoihin. Tähtäämme siis yhdentyneeseen maanosaan, joka eivät jaa etniset tai uskonnolliset eroavaisuudet. Tähtäämme unioniin, jossa kaikilla lapsilla on vanhempiensa alkuperästä riippumatta samat mahdollisuudet menestyä.
<P>
Minä uskon eurooppalaiseen malliin, Eurooppaan, joka ei edusta pelkästään maantieteellistä kokonaisuutta vaan myös ideaalia. Elämme vaikeita aikoja. Juuri niiden vaikeuden vuoksi meidän on edelleen osoitettava solidaarisuutta.
<P>
Meidän on oltava globaalien haasteiden tasolla. Olen maininnut niistä tänään kolme: köyhyyden torjumisen, ilmastonmuutoksen sekä ydinaseettoman maailman rakentamisen.
<P>
Arvoisat Euroopan parlamentin jäsenet, vetoan teihin, jotta osoittaisitte johtajuutta ja solidaarisuutta niin Euroopassa kuin sen ulkopuolellakin. Kuten Alsacen kuuluisa mies Albert Schweitzer sanoi, ensimmäinen vaihe moraalisääntöjä kehitettäessä on solidaarisuuden tunne muita ihmisiä kohtaan.
<P>
En epäile, etteikö Eurooppa, solidaarisuuden symboli, osoittautuisi sen veroiseksi.
<P>
(Parlamentti osoitti puhujalle suosiota seisaallaan.)
<SPEAKER ID="187" NAME="Puhemies">
(EN) Arvoisa pääsihteeri, kiitos hyvin rohkaisevista sanoistanne, kuten että Euroopan unionilla on johtajuus, solidaarisuuttamme koskevista sanoistanne sekä siitä, kuinka vertasitte meitä globaalin junan veturiin. Olen suhteellisen varma siitä, että me pidämme junan raiteilla. Meille molemmille - Yhdistyneille Kansakunnille ja Euroopan unionille - kaikkein tärkein sana on "yhdistynyt". Sanomme olevamme moninaisuudessamme yhdistyneitä, joten tehkäämme yhteistyötä. Tehkäämme yhteistyötä paremman maailman hyväksi, kaikkien kansakuntien, Yhdistyneiden Kansakuntien hyväksi. Kiitos erittäin paljon vielä kerran.
<P>
(Suosionosoituksia)
<SPEAKER ID="190" NAME="Michał Tomasz Kamiński" AFFILIATION="ECR">
(PL) Hyvät kollegat, yhteen puolueeni toimistoon Puolassa tehtiin useita tunteja sitten raakalaismainen terrori-isku. Hyökkäyksen seurauksena kuoli kaksi ihmistä, joista toinen kuului parlamenttimme henkilöstöön, teki työtä yhdelle kollegallemme. Toivon parlamentin tuomitsevat tämän poliittisen väkivallanteon, joka on ennennäkemätön kotimaani historiassa ja jossa kuoli kaksi ihmistä. Toivon parlamentin tuomitsevan hyvin selkeästi poliittisiin vastustajiin kohdistuvan väkivallan ja tappamisen.
<P>
(Suosionosoituksia)
<SPEAKER ID="191" NAME="Puhemies">
- (IT) Kiitos, jäsen Kamiński. Kuten havaitsitte, parlamentti ilmaisi solidaarisuutensa täysin tuomittavan teon uhreja kohtaan.
