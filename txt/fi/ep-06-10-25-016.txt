<CHAPTER ID="016">
Sisävesiliikenne (keskustelu) 
<SPEAKER ID="385" NAME="Puhemies">
Esityslistalla on seuraavana Wortmann-Koolin laatima liikenne- ja matkailuvaliokunnan mietintö sisävesiliikenteen edistämisestä: sisävesiliikenteen integroitu eurooppalainen toimintaohjelma "NAIADES".
<SPEAKER ID="386" NAME="Corien Wortmann-Kool " AFFILIATION="PPE-DE">
esittelijä. - (NL) Arvoisa puhemies, haluan osoittaa sydämelliset kiitokseni komission varapuheenjohtajalle sisävesiliikenteen integroidun eurooppalaisen toimintaohjelman eli NAIADESin johdosta. Parlamentti on teidän liittolaisenne, sillä sisävesiliikenteelle on annettava merkittävä asema Euroopan unionin asialistalla. Mietintömme on saanut yksimielisen tuen liikenne- ja matkailuvaliokunnassa, ja haluan kiittää lämpimästi myös jäsenkollegoja, varjoesittelijöitä sekä parlamentin henkilöstöä heidän työpanoksestaan.
<P>
Arvoisa varapuheenjohtaja, vaikka parlamentti tukeekin päämääriänne, me katsomme, että niiden saavuttamiseen tarvitaan enemmän kunnianhimoa. Parlamentti korostaa mietinnössä ennen muuta luotettavien sisävesiväylien merkitystä. Onhan luotettavuus loppujen lopuksi avain niiden menestykseen ja kasvuun. Luotettava sisävesiliikenne perustuu vakaaseen infrastruktuuriin ja uudelleenlastauslaitteistoihin, ja Euroopan sisävesiväylien infrastruktuurin nykyinen kunnostustarpeiden kasautuminen on ratkaistavista ongelmista kiireellisimpiä. Tältä osin uusiin jäsenvaltioihin ja niiden erityisongelmiin on kiinnitettävä nimenomaisesti huomiota. Ensisijainen vastuu on luonnollisesti kansallisilla ja alueellisilla viranomaisilla, jotka eivät aseta tätä alaa riittävässä määrin etusijalle.
<P>
Euroopan parlamentti haluaa myös lisää rahoitusta Euroopan laajuisiin liikenneverkkoihin, varsinkin ensisijaisiin hankkeisiin, ja odotamme edelleen TEN-koordinaattorin nimitystä. Voitteko luvata, että ehdotus annetaan pikapuoliin? Parlamentti haluaisi niin ikään kaikille yhteisen edun mukaisille sisävesiväylähankkeille enemmän painoarvoa ja vähintään 20 prosenttia suuremmat tuet. Näin voitaisiin tukea monia pieniä infrastruktuurihankkeita, sillä valtaosa varoista on toistaiseksi ohjattu raide- ja maantieliikenteeseen. Tilanteen on muututtava, jos tarkoituksena on suhtautua NAIADES-ohjelmaan vakavasti.
<P>
Lisäksi on harkittava jokiliikenteen tiedotuspalveluhankkeiden tukemista monivuotisesta ohjelmasta. Parlamentti kannattaa tätä huomisessa äänestyksessä, ja sitä myös puheenjohtajavaltio Suomi on ehdottanut neuvostossa. Jos tekin annatte sille tukenne, kaikki osat loksahtavat varmasti paikalleen.
<P>
Parlamentilla on kunnianhimoiset tavoitteet myös ympäristön suhteen. Toivomme, että komissio esittelee puhtaampaa polttoainetta koskevat asetukset mahdollisimman pian. Viime perjantaina saimme lisätietoa komission yksiköiltä, mistä olemme kiitollisia. Asiaa on selvästikin tutkittu paljon, myös sen teknistä ja taloudellista vaikutusta. Tulokset vaikuttavat lupaavilta, ja siksi pyydänkin teitä tekemään direktiivin tarkistuksen yhteydessä jämäkän ehdotuksen. On tärkeää, ettemme lipeä tavoitteestamme tehdä sisävesiliikenteestä puhtaudeltaan maantiekuljetuksiin rinnastettava liikennemuoto. Tätä kannatetaan myös kuljetusalalla. Olen lukenut lehdistä, että alalla uskotaan päästävän parempiin tuloksiin keskustietorekisterin avulla, sillä väitetään, ettei komissio halua kiirehtiä asiaa. Toivon, että pystytte rauhoittamaan mieleni tältä osin.
<P>
Innovaatiorahastosta on puhuttu paljon, ja se on mielestäni erinomainen väline tämän hienon toimintaohjelman tukevoittamiseksi. Alalla on omia hyviä ideoita, ja Brysselissä on varattuna 40 miljoonaa euroa. Parlamentin mielestä myös komission ja neuvoston tulisi osoittaa sitoutumisensa ja varata sama summa, jotta käyttöön saataisiin 120 miljoonaa euroa. Neuvoston osuus konkreettisessa sitoutumisessa on ollut vähäinen, mutta onnistuisittekohan te vakuuttamaan sen? Tätäkin tärkeämpää olisi, jos olisitte valmis antamaan kyseiset 40 miljoonaa euroa käyttöön lähivuosien aikana. Pidän tätä testinä, jolla osoitetaan, haluatteko todella panna toimintaohjelman täytäntöön.
<P>
Toimintaohjelmaan sisältyy monia muitakin kohtia, joita me mielellämme kannatamme: rahoituskäsikirja, valtiontuen suuntaviivat ja mainittu nykyisen lainsäädännön tarkastaminen, jota tarvitaan kipeästi hallintotaakan keventämiseksi. Haluan tässä yhteydessä kiinnittää huomionne ongelmalliseen ympäristölainsäädäntöön.
<P>
En ole syyttä jättänyt toimielinjärjestelmää viimeiseksi aiheeksi, olenhan esittänyt sille mietinnössä selkeän suunnan. Meidän on keskityttävä yhteistyöhön ottaen huomioon kaikkien asianomaisten osapuolten nykyinen toimivalta ja hyödynnettävä kansainvälisten järjestöjen asiantuntemus. Valtataistelu ainoastaan viivyttää asioita. Meidän on käytävä toteuttamaan toimintaohjelmaa kiireesti.
<P>
Lopuksi totean, että komission on osoitettava todellista sitoutumista myös toimintaan. Hihansa käärimällä ja työhön tarttumalla komissio osoittaa, että se pitää sisävesiväyliä todella tärkeinä. Vasta sitten on aika pohtia toimielinten välisiä suhteita, jos se on tarpeen, mistä en ole vielä itse vakuuttunut.
<SPEAKER ID="387" NAME="Jacques Barrot" AFFILIATION="komission varapuheenjohtaja" LANGUAGE="FR">
Arvoisa puhemies, hyvät parlamentin jäsenet, haluan aluksi onnitella jäsen Wortmann-Koolia tästä erinomaisesta mietinnöstä. Päätöslauselma osoittaa, että parlamentti, neuvosto ja komissio ovat laajalti yksimielisiä sisävesiliikenteen edistämisestä. Sisävesiliikenne on turvallinen, vähän saastuttava ja energiatehokas liikennemuoto, ja sillä on varalla suuri kapasiteetti. Eduistaan huolimatta sisävesiliikenne on vähän käytettyä: sen osuus on hädin tuskin 6 prosenttia Euroopan unionin kansainvälisten tavarankuljetusten kokonaismäärästä. Tosin muutamissa jäsenvaltioissa sen osuus liikennemuotona on 40 prosenttia.
<P>
Euroopan unionin sisävesiväylien pituus on nykyisin 36 000 km. Kyseessä on siis todellinen Euroopan laajuinen liikenneverkko. Tämän liikennemuodon edistämiseen tarvitaan eurooppalaista lähestymistapaa. Sen osuutta liikennemuodoista voidaan kasvattaa huomattavasti, jos lähestymistapaamme liitetään konkreettisia toimia, kuten jäsen Wortmann-Kool juuri totesi.
<P>
Olen kiitollinen parlamentille tuesta, jonka se on antanut minulle tässä jäsen Wortmann-Koolin mietinnössä. Arvoisa puhemies, aion rajata puheenvuoroni muutamaan huomautukseen pääkohdista ja aloittaa markkinaedellytysten kohentamisesta. Meidän on kehitettävä uusia innovatiivisia multimodaalisia palveluja, jotta sisävesiliikenne voi täyttää tehtävänsä suurten merisatamien ja sisämaan suurkaupunkien välisessä liikenteessä. Yli 70 prosenttia sisävesiliikennealan yrityksistä on pienyrityksiä, usein kyse on omistajalaivureista. Meidän on luotava edellytykset, joilla vahvistetaan heidän asemaansa markkinoilla esimerkiksi helpottamalla rahoituksen saantia, poistamalla mahdolliset lainsäädännölliset ja hallinnolliset esteet ja kertomalla selkeästi, millaista valtiontukea on saatavilla. Komissio aikoo aloittaa alan valtiontukea koskevan työn, ja suuntaviivat julkaistaan vuonna 2008 tai 2009. Tämän halusin kertoa markkinaedellytyksistä.
<P>
Aluskannan nykyaikaistamisen osalta sisävesiliikenteen logistista tehokkuutta on parannettava, samoin ympäristö- ja turvallisuuskysymysten huomioon ottamista. Innovaatiot on keskitettävä laivanrakennukseen - esimerkiksi moottoriin ja käyttövoimajärjestelmään - sekä jokiliikenteen tiedotuspalvelun tieto- ja viestintätekniikkaan. Säädöskehys on jo olemassa, mutta meidän on varmistettava, että järjestelmä myös toteutetaan. Sama pätee myös sisävesiliikenteeseen tarkoitettua polttoainetta koskeviin normeihin. Tiukemmat normit, joita esittänemme vuoden loppuun mennessä, antavat meille mahdollisuuden kohentaa sisävesiliikenteen ympäristölaatua entisestään.
<P>
Seuraavaksi käsittelen työllisyyden ja osaamisen edistämistä. Sisävesiliikenne kärsii miehistöpulasta ja yhä pahenevasta yritysten jatkajien puutteesta. Strategia on keskitettävä työskentely- ja elinolosuhteiden parantamiseen aluksilla ja ammatilliseen koulutukseen. Aion ehdottaa miehistön jäsenten ja laivurien todistuksia koskevien vaatimusten yhtenäistämistä vuonna 2008 vastavuoroisen tunnustamisen menettelyn avulla.
<P>
Sisävesiliikenteen imagoa puolestaan on korjattava nykyisestä. Ihmisille on tiedotettava sisävesiliikenteen todellisista mahdollisuuksista rakentamalla verkosto edistämään sisävesiliikennettä, kuten joillain alueilla on jo tehty.
<P>
Väylien infrastruktuurien osalta verkostossa on sisävesiliikenteen kilpailukykyä heikentäviä pullonkauloja. Nykyiset esteet on siis poistettava. Tämä on ensisijaisesti jäsenvaltioiden vastuulla, mutta yhteisö voi auttaa asiassa Euroopan laajuisten liikenneverkkojen avulla. Tältä osin komissio asettaa etusijalle kahden suuren vesiväylän eli Rein-Maas-Tonava-reitin ja Seine-Scheldt-yhteyden kehittämisen.
<P>
Parlamentin hyväksyttäväksi annetussa uudessa varainhoitoasetuksessa ehdotimme 30 prosentin suuruista tukea vesiväylähankkeisiin ja näiden hankkeiden sisällyttämistä monivuotiseen ohjelmaan. Toivon, että neuvosto tukee ehdotuksiamme parlamentin tapaan. Älykkäiden kuljetusjärjestelmien merkitys on elintärkeä. Valmistelemme jokiliikenteen tiedotuspalvelujen käyttöönottoa. Käytännössä niillä tarkoitetaan sisävesiliikennettä koskevien tietojen hallintajärjestelmää, jonka avulla laivurit voivat suunnitella reittinsä entistä paremmin, lyhentää suluilla odottelua ja seurata liikennettä keskeytyksettä.
<P>
Arvoisa jäsen Wortmann-Kool, mainitsitte TEN-koordinaattorin nimittämisen. Minun on todettava, että olemme tyytyväisiä tähän mennessä nimitettyjen kuuden koordinaattorin aikaansaamiin myönteisiin tuloksiin. Jäsen Costa puolestaan peräänkuulutti sekä sisävesi- että meriliikenteen koordinaattorin nimittämistä. Voin kertoa, että aikomuksenani on valita nämä kaksi koordinaattoria lähiviikkojen kuluessa.
<P>
NAIADES-ohjelmaan kuuluu keskenään hyvin erilaisia toimia: lainsäädännön yhdenmukaistamista, strategisia edistämis- ja yhteensovittamistoimia. Ne kaikki ovat tehokkaita vain sopivissa toimielinkehyksessä. Tosiasia on, että resurssimme ovat nykyisin hajallaan ja toimet jakautuneet eri tasoille. Siksi meidän on mukautettava kehyksiä laajentuneen Euroopan unionin markkinoiden vaatimuksiin. Analysoimme parhaillaan eri vaihtoehtoja. Selvityksen tuloksista keskustellaan aikanaan kaikkien asianosaisten, jäsenvaltioiden ja kansainvälisten jokikomissioiden kanssa.
<P>
Päätän puheenvuoroni toteamalla, että meidän on saatava NAIADES-ohjelma onnistumaan, ja sitä varten meidän on voitava luottaa päätöksentekijöiden tukeen kaikilla tasoilla, olivatpa nämä kansallisia tai alueellisia viranomaisia, jokikomissioita tai liikeyrityksiä. Olen kiitollinen parlamentille ja teille, jäsen Wortmann-Kool, tämän mietinnön myötä annetusta vahvasta signaalista sisävesiliikenteen edistämiseksi, sillä sellaista Euroopan unioni tarvitsee nyt enemmän kuin koskaan.
<SPEAKER ID="388" NAME="Etelka Barsi-Pataky" LANGUAGE="HU">
Varapuheenjohtaja Barrot on luonnostellut laaja-alaisen ohjelman sisävesiliikenteestä, mistä hän ansaitsee kiitokset. Parlamentin kannalta katsoen kollega Wortmann-Koolin laatimaa parlamentin mietintöä on pidettävä arvokkaana kyseistä laaja-alaista ohjelmaa koskevana arviona ja selvityksenä. Tässä asiassa aikeemme osuvat täysin yksiin komission kanssa.
<P>
Lukuisista strategisista kehittelyistä haluan korostaa yhtä, nimittäin infrastruktuuria. Äskettäiset tulvat ovat osoittaneet, että infrastruktuurin ja erityisesti siihen liittyvän liikennöitävyyden kohentamisen osalta meidän on edettävä varoen keskeytymättömän liikennöinnin takaamiseksi. Tulvat heikentävät liikenteen luotettavuutta ja ennustettavuutta; siksi NAIADES-ohjelman tärkein tavoite on huomion kiinnittäminen tulvien torjuntaan. Haluan tähdentää ohjelman ympäristöseikkoja - jotka edellyttävät erityistä tähdentämistä - kuten tulva-alueiden perustamista ja säilyttämistä. Katson, että meidän on toimittava varoen ja ottaen huomioon ympäristöä ja liikennöitävyyttä koskevat vaatimukset.
<P>
Lisäksi haluan kommentoida lyhyesti vielä yhtä toista kohtaa. Tonavan liikennöitävyyden kannalta on tärkeää, että voimme luottaa laadukkaisiin väyläolosuhteisiin joen koko juoksulla. Asianomaisista kolmansista maista haluan ottaa esiin Serbian. Serbiassa Tonavan arvo vesitienä on kasvanut huomattavasti, joten ehdotan tiivistä yhteistyötä asiassa myös tulevien jäsenvaltioiden Bulgarian ja Romanian samoin kuin Mustanmeren alueen kanssa. Kaikki nämä ehdotukset on mainittu mietinnössä, josta haluan kiittää jäsenkollega Wortmann-Koolia.
<SPEAKER ID="389" NAME="Inés Ayala Sender">
PSE-ryhmän puolesta. - (ES) Arvoisa puhemies, arvoisa komission jäsen, totesin hetki sitten esittelijä Wortmann-Koolille, että tähän mennessä kaikki keskustelun puhujat ovat olleet naisia. Silti väitetään, että liikenne kiinnostaa vain miehiä. Ehkäpä NAIADES innoittaa meitä, ja ehkäpä komission jäsenen olisi pantava asia merkille ja nimitettävä kaksi naista NAIADES-koordinaattoreiksi. Vakaviin asioihin palataksemme jatkan nyt kollega Wortmann-Koolin mietinnöstä.
<P>
Periaatteessa tuemme muodollisesti sisävesiliikenteen integroitua eurooppalaista toimintaohjelmaa, josta käytetään nimitystä NAIADES, ja ajatusta sen profiilin poliittisesta terävöittämisestä. Onhan totta, että sisävesiväylien käyttö vaihtelee Euroopassa paljon, kuten olemme huomanneet: Yhdistyneessä kuningaskunnassa tai Italiassa se on 0,1 prosenttia ja kotimaassani vielä hieman vähemmän, ja toisaalta paljon tällaisia vesiväyliä käsittävässä Alankomaissa 40 prosenttia. On valitettavaa, että joissain tapauksissa kanavat ja joet on jätetty vaille käyttöä.
<P>
Ihailtavia ennallistamisyrityksiäkin on tehty. Kotimaani vuoristoisen luonnon vuoksi kanavia ja jokia käytetään enemmän kastelu- ja juomaveden kuljetukseen kuin liikenteeseen, mutta olemme yhtä kaikki tietoisia asiasta ja kannatamme aloitteita Guadalquivirin liikennöintikelpoisen osuuden ulottamiseksi Sevillasta merelle, ja toivottavasti joki sisällytetään myös Euroopan laajuisiin liikenneverkkoihin. Olen lisäksi ilahtunut kotikaupunkini Zaragozan nykyisistä toimista, sillä siellä pidetään Expo 2008 -maailmannäyttely ja tässä yhteydessä halutaan palauttaa Ebrojoen purjehduskelpoisuus. Asiaa on ehdotettu vesistöjen ja kestävän kehityksen edistämisen tavoitteen yhteydessä. Olemme näin ollen iloisia voidessamme osallistua tähän eurooppalaiseen hankkeeseen.
<P>
Kyse on kestävästä kehityksestä, kun viittaamme sisävesiliikenteen tarjoamiin mahdollisuuksiin vähentää hiilidioksidipäästöjen vaikutuksia enimmillään 75 prosenttia tieliikenteeseen verrattuna ja kun edistämme sisävesiväyläverkostoa Euroopan unionissa tai tuemme uusia järjestelyjä alan kilpailukyvyn ja tehokkuuden parantamiseksi. Juuri tästä syystä asia on niin tärkeä.
<P>
Kollega Wortmann-Kool on tehnyt erinomaista työtä esittelijänä, ja odotamme innostuneina komission tulevia ehdotuksia tämän uuden alan talouteen ja kilpailukykyyn kohdistuvien vaikutusten tehostamiseksi. Tuemme erityisesti infrastruktuurien vahvistamista. Tällä tarkoitamme tuhansia kilometrejä sisävesiväyliä ja satoja sisävesisatamia, sulkujärjestelmiä ja niin edelleen, jotka on jo mainittu täällä. Näin saamme lopulta yhteysverkoston, joka vahvistaa alueellista ja kansallista yhteenkuuluvuutta. Tätä varten osassa valiokunnassa esittämistämme, sittemmin tekstiin sisällytetyistä tarkistuksista ehdotetaan alan ottamista entistä laajemmin mukaan Euroopan laajuisten liikenneverkkojen ohjelmiin. Olemme niin ikään ehdottaneet tukea jokiliikenteen tiedotuspalveluille, joilla mielestämme parannetaan hyvin paljon alan tehokkuutta ja turvallisuutta.
<P>
Edelleen katsomme, että on erinomainen ajatus hankkia entistä suurempaa taloudellista tukea alan konttikuljetusmahdollisuuksien hyödyntämiseksi, vaikka sitä koskevat puutteet ovatkin yhä huomattavat. Aion sisällyttää logistiikkamietintöön, jonka toivon voivani esitellä parlamentille, selkeästi kollega Wortmann-Koolin ehdotukset logististen tekijöiden kehittämiseksi ja käyttökustannusten vähentämiseksi innovaation ja teknisen kehityksen avulla.
<SPEAKER ID="390" NAME="Eva Lichtenberger">
Verts/ALE-ryhmän puolesta. - (DE) Arvoisa puhemies, hyvät kollegat, kuten komission jäsen tähdensi - mistä olen hänelle kiitollinen - 6 prosenttia kaikista tavara- ja henkilökuljetuksista tapahtuu vesiteitse. Tarvitaan siis kunnianhimoinen ohjelma, jos tämä hyödyntämätön kapasiteetti halutaan käyttöön ja nykyinen infrastruktuuri entistä ehommaksi.
<P>
Alan suurimmaksi puutteeksi on nimetty kuljetusmuotojen välisten solmukohtien puute. Jos liikenneyhteyksiä - nämä liikennemuodot mukaan luettuina - halutaan kehittää, ensimmäinen tehtävä on rakentaa satamia ja terminaaleja.
<P>
Muilla liikennealoilla innovaatio on mennyt vauhdilla eteenpäin; tällä alalla se laahaa kuitenkin jäljessä. Polttoaineiden ja materiaalien suhteen on vielä paljon tutkittavaa, joten ohjelmassa olisi tarjottava tähän asianmukaiset edellytykset. Meidän on kuitenkin kiinnitettävä tarkasti huomiota ympäristöön - kuten kollegani jo huomautti - ja tätä pidän erityisen tärkeänä.
<P>
Lisäksi pyydän teitä tukemaan esittämäämme tarkistusta, joka koskee vaarallisten aineiden kuljetusta vesiväylillä. Siihen on säädettävä aivan yhtä velvoittavat säännöt kuin maantie- ja rautatiekuljetuksiin nykyisin sovelletaan, koska vaarallisia aineita sisältävä onnettomuus vesiväylällä voi aiheuttaa valtavaa ja korvaamatonta vahinkoa.
<P>
Toinen uhkakuva on ulosliputus - alusten rekisteröinti mukavuuslipun alle - mikä vaarantaa muun muassa sosiaaliset normit. Tämä vaara meidän on otettava huomioon aivan alusta alkaen.
<P>
Haluan kiittää esittelijää loistavasta mietinnöstä ja varjoesittelijöitä hyvästä yhteistyöstä. Suurkiitokset kaikille. Toivon, että mietintö hyväksytään huomenna nykymuodossaan.
<SPEAKER ID="391" NAME="Erik Meijer">
GUE/NGL-ryhmän puolesta. - (NL) Arvoisa puhemies, vanhat kanavat olivat hunningolla tai kiinni vuosikausia, sisävesiliikenne näytti kuuluvan menneisyyteen, ja maanteiden tavarakuljetukset kasvoivat voimakkaasti. Nyt kaikki halki puoluepoliittisen kentän suhtautuvat myönteisesti vesiteitse tapahtuvien tavarakuljetusten uuteen tulemiseen. Konsensuksen taakse kätkeytyy erilaisia mielipiteitä, mikä kävi ilmi täällä parlamentissa helmikuussa 2003, kun keskustelimme liikennepolitiikkaa vuoteen 2010 asti koskevasta valkoisesta kirjasta. Omalle ryhmälleni ja eräille muillekin ryhmille vesiliikenne on vaihtoehto jatkuvalle moottoriteiden lisärakentamiselle ja leventämiselle. Sen avulla säästetään tilaa ja ympäristöä. Vastakohtana on toinen näkemys, jossa halutaan lisätä kaikkea, siis myös moottoriteitä.
<P>
Luomalla liikakapasiteettia lisätään yrittäjien mahdollisuuksia tehdä sen puitteissa uusia valintoja sen mukaan, mikä kuljetusmuoto on heille edullisin kullakin hetkellä. Esimerkkinä liikakapasiteetista on kallis Betuwe-rata, joka on rakennettu TEN-hankkeena rautatierahtia varten Alankomaihin täysin liikennöintikelpoisten Waal- ja Lekjokien varrelle, Reinin alatasolle. Näitä todennäköisesti vajaakäyttöisiä kohteita kiireellisempiä hankkeita ovat muun muassa Pohjois-Ranskan Belgiaan ja Alankomaihin yhdistävien kapeiden kanavien leventäminen ja vuoden 1999 pommitusten jälkeen jatkuvasti vähentyneen Tonavan-liikenteen palauttaminen Unkarin ja Mustanmeren välillä takaisin alkuperäiselle tasolleen.
<P>
Ryhmäni vastustaa liikakapasiteettia. Vesiväylien yhteydessäkin sen hinta maksetaan tilan, luonnon ja ympäristön kustannuksella. Jokien muokkaus vaikuttaa vesijättömaihin, luonnon monimuotoisuuteen, juomavesihuoltoon ja ympäröivien alankojen tulviin. Vesikuljetukset eivät myöskään ole ihmelääke, joka poistaa kaikki pilaantumisen ja vaarallisten aineiden riskit. Näiden kuljetus aiheuttaa vaaroja joille sekä alavirtaan sijaitseville asuinalueille ja uskomattoman kauniille luontoalueille. Tarvitsemme muutakin kuin pelkästään puhtaampia moottoreita ja rikitöntä polttoainetta. Yhdessä Vihreiden/Euroopan vapaan allianssin ryhmän kanssa haluamme ehdottaa infrastruktuurimaksuja, joilla edistetään tasapuolista kilpailua eri liikennemuotojen kesken, Euroopan unionin kehityssuunnitelmien parempaa ympäristövaikutusten arviointia, vaarallisten aineiden kuljetuksia koskevan lainsäädännön tiukentamista sekä jokilaivojen mukavuusliputuksen ennalta ehkäisemistä, koska tämä heikentää sosiaali-, turvallisuus- ja ympäristönormeja. Vasta kun sisävesikuljetuksemme täyttävät tällaiset laatuvaatimukset, niiden kasvu on askel oikeaan suuntaan.
<SPEAKER ID="392" NAME="Johannes Blokland">
IND/DEM-ryhmän puolesta. - (NL) Arvoisa puhemies, haluan aivan aluksi kiittää esittelijää hänen erittäin kattavasta mietinnöstään ja hyvästä yhteistyöstä. Muiden puheenvuoron käyttäneiden tavoin haluan ilmaista täyden tukeni NAIADES-ohjelmalle. Sisävesiliikenne voi tukevalla politiikalla asianmukaisesti vahvistettuna edistää tuntuvasti liikenneongelmien ratkaisua. Olen tyytyväinen, että tämä viesti välitetään myös kansallisille, alueellisille ja paikallisille viranomaisille. Sekä uusia että vanhoja jäsenvaltioita kehotetaan ottamaan talous- ja kaavoituspolitiikassaan asianmukaisesti huomioon sisävesiväylien mahdollisuudet täyttää yritysten kuljetustarpeet niin suuri- kuin pienikokoistenkin tavaroiden virtojen osalta.
<P>
Lisäksi suositus aluskannan ympäristöominaisuuksien aktiiviseksi parantamiseksi saa minulta varauksettoman tuen. Tieliikenteen tapaan päästöjä vähentävien ja energiaa säästävien toimien käyttöönottoa sisävesiliikenteessä edistävät kannustinjärjestelmät muuttavat aluskantaa myös ympäristölle myönteisemmäksi.
<P>
Esitän lopuksi toiveen, että jäsenvaltiot lähestyvät tätä toimintaohjelmaa omaksuen saman myönteisen asenteen ja sitoutumisasteen, jota parlamentin jäsenet ovat viime viikkoina osoittaneet.
<SPEAKER ID="393" NAME="Stanisław Jałowiecki" AFFILIATION="PPE-DE">
(PL) Arvoisa puhemies, haluan kiinnittää erityistä huomiota kollega Wortmann-Koolin mietinnön otsikkoon. Kyseessä on mietintö sisävesiliikenteen edistämisestä. Sisävesiliikenne tarvitsee apua aivan varmasti. Näin ei ehkä ole Alankomaissa, josta mietinnön laatija on kotoisin, mutta näin on varmasti monissa muissa Euroopan unionin maissa, kuten kotimaassani Puolassa. Muutama vuosi sitten Puolassa hyväksyttiin Oder-ohjelma. Sen alkuperäinen nimi oli Oder 2006 -ohjelma, mutta ohjelmaa jatkettiin myöhemmin aina vuoteen 2015. Kaikki nämä suunnitelmat jäävät kuitenkin tyhjiksi sanoiksi, koska mitään ei tosiasiassa tehdä.
<P>
Nyt keskusteltavana olevan mietinnön hyöty on siinä, että siinä määritellään Euroopan unionin sisävesiväylät autonomiseksi alaksi. Korostan tässä sanaa "autonominen", sillä se tarkoittaa, ettei sisävesiväyliä pidetä maantie- ja rautatieliikennettä täydentävänä liikenneväylänä, näiden merkityksettömänä lisänä. Sisävesiväylät nähdään nyt riippumattomana, autonomisena kokonaisuutena. Tämä on erittäin merkittävää, koska Bulgarian ja Romanian lähestyvä liittyminen tarjoaa ainutlaatuisen mahdollisuuden luoda sisävesiväylien Euroopan laajuinen liikenneverkko.
<P>
Tahdon kertoa parlamentille omista unelmistani. Uskoakseni monet valiokuntani jäsenistä unelmoivat samasta asiasta, ja siihen sisältyy matka pitkin Euroopan vanhoja ja uusia sisävesiväyliä. Matka on kenties vanhanaikainen, mutta se on erittäin kaunis. Jotta se voidaan tehdä, tarvitaan lisää merkittäviä investointeja.
<P>
Mielestäni maksaa vaivan palauttaa mieleen muutama ajatus, jotka ovat kuuluneet vuosisatojen ajan kaukonäköisten poliitikkojen päämääriin. Yksi niistä on suunnitelma Oderin ja Tonavan väliseksi kanavaksi, jolla yhdistetään nämä tärkeät vesialueet.
<P>
Vetoan komissioon, ettei se keskeytä tutkimuksia vaan jatkaa sisävesistöjen Euroopan laajuisia liikenneverkkoja koskevaa työtä. Alan tutkimuksia on jatkettava, ja toivotan hankkeelle paljon menestystä.
<SPEAKER ID="394" NAME="Reinhard Rack" AFFILIATION="PPE-DE">
(DE) Arvoisa puhemies, Itävalta on tunnetusti vuoristojen maa, mutta sen omassa kansallislaulussa - tämä viittaus sallittaneen, koska Itävallan kansallispäivä on huomenna - sitä kuvataan maaksi joen rannalla. Tämä joki on Tonava. Siksi sisävesiväylät ovat meille itävaltalaisille tärkeä aihe, olemmehan me yhteydessä vesistön kautta länteen ja siellä avautuvaan Rein-Main-Maas-reittiin mutta ennen muuta etelään ja itään.
<P>
Itävallassa tiedetään, miten tärkeää - paitsi omalle maallemme mutta myös koko Euroopalle - on saada aikaan parempi eli ennen kaikkea paremmin toimiva sisävesiväyläjärjestelmä. Vaikka täällä on viitattu ympäristöllisiin ja teknisiin ulottuvuuksiin monen muun ohella, me tiedämme myös sen, että juuri uusien ja tulevien EU:n jäsenvaltioiden vuoksi tarvitaan vaihtoehtoja maanteille. Ilman sellaisia me päädymme lopulta liikenteen uhreiksi. Mikä olisikaan parempi vaihtoehto kuin pitkälle kehitetty ja siksi ahkerasti käytetty infrastruktuuri eli Euroopan laajuisten liikenneverkkojen käytävä 7? Olen iloinen, että komissio haluaa kiinnittää huomiota tähän liikennemuotoon, ja voin ainoastaan yhtyä suuren osaan varapuheenjohtaja Barrot'n tämänpäiväisistä viesteistä. Vaikka meidän tehtävämme onkin laatia suunnitelmia ja ohjelmia, ne on myös pantava täytäntöön - ja mahdollisimman nopeasti.
<P>
Toivon, että Itävallan puheenjohtajuuskaudella sisävesiväylistä järjestetyssä Wienin konferenssissa esitetyt puheenvuorot ovat olleet yleishyödyllisiä tämän aiheen suhteen ja että ne osoittautuvat näin muodoin merkityksellisiksi tulevien mahdollisuuksiemme kannalta.
<P>
Haluan erityisesti osoittaa kiitokseni esittelijä Wortmann-Koolille erittäin hyvästä työstä tämän asiakirjan laadinnassa, hyvästä yhteistyöstä ja erityisesti halukkuudesta antautua puhumaan "vanhan Euroopan" painopisteiden lisäksi myös "uuden Euroopan" tarjoamien tilaisuuksien ja mahdollisuuksien puolesta. Saanen toistaa aiemman toteamukseni: meidän on nyt aika hyödyntää näitä mahdollisuuksia.
<SPEAKER ID="395" NAME="Renate Sommer" AFFILIATION="PPE-DE">
(DE) Arvoisa puhemies, arvoisa komission jäsen, hyvät kollegat, EU:ssa on laiminlyöty sisävesiväyliä vuosikausia jopa selkeän rikollisessa määrin. NAIADES on keino, jolla aiomme muuttaa tilanteen. Haluamme sisävesiväylien edistyvän kokonaisuutena työpaikkojen luomisessa, markkinoina, infrastruktuurina ja myös aluskannan suhteen.
<P>
Nämä seikat riippuvat ennen muuta sisävesiväylien luotettavuudesta ja monikäyttöisten sisävesisatamien käytettävyydestä eritoten monimuotoisten kuljetusyhteyksien tapauksessa. Haluan tältä osin seurata komission jäsenen Barrot'n esimerkkiä ja korostaa jokiliikenteen tiedotuspalvelujen merkitystä tärkeänä tekijänä sisävesiväylien käytön edistämisessä, ja väittäisin, että niiden potentiaalia on hyödynnettävä perinpohjaisesti sisällyttämällä ne TEN-ohjelmaan.
<P>
Sitten palaan NAIADES-toimintaohjelmaan. Aihetta koskevassa mietinnössä korostetaan tarvetta tiukentaa päästöraja-arvoja koko yhteisössä erityisesti edistämällä vähärikkisten polttoaineiden käyttöä. Tässä ei ole mitään vikaa, mutta on mielestäni muiden tavoitteiden vastaista pakottaa valtaosin pienistä ja keskisuurista yrityksistä koostuva sisävesiliikenneala noudattamaan tiukempia päästöraja-arvoja ja maksamaan maltaita korjauksista, joihin sillä ei ole varaa. Meidän on siis pyrittävä kohti niin komission kuin jäsenvaltioidenkin maksamia kannustimia, joilla edistetään nopeaa siirtymistä ympäristöystävällisiin laivanmoottoreihin.
<P>
Minusta on tärkeää, että suunniteltu Euroopan vesiliikenteen innovaatiorahasto perustetaan sisävesiliikennealan yritysten kanssa sovituin ehdoin ja että rahasto pystyy auttamaan myös tiedotustoimistojen rahoituksessa.
<P>
Komission aloitetta rahoitusta koskevien tietolähteiden järjestämiseksi esimerkiksi rahoituskäsikirjan muodossa on täydennettävä muun muassa eurooppalaisella kehityssuunnitelmalla, joka sisältää ajantasaisen luettelon ja muuta tarkkaa tietoa Euroopan sisävesiväylistä ja joka perustuu nykyisiin tieteellisten tutkimusten ja raporttien tuloksiin sekä koordinaattorien kokemuksiin. Olisihan toki väärin yrittää keksiä pyörää yhä uudelleen, ja koska toimintasuunnitelmien toteutuksesta halutaan karsia virkavaltaisuutta, meidän on erityisesti tarkattava, että siltä vältytään.
<P>
Päätän puheenvuoroni kiittämällä esittelijä Wortmann-Koolia paneutumisesta ja yhteistyöstä, joka on ollut todellakin hyvää ja rakentavaa.
<SPEAKER ID="396" NAME="Jacques Barrot" AFFILIATION="komission varapuheenjohtaja" LANGUAGE="FR">
Arvoisa puhemies, haluan aluksi kerrata tässä erinomaisessa keskustelussa todettuja asioita ja kiittää kaikkia puhujia. Aivan kuten sanoitte, sisävesiliikenne ei ole ylimääräinen lisä. Se on todellinen vaihtoehto, ja me tarvitsemme nykyisessä Euroopan unionissa muitakin kuljetusmuotoja kuin maantieliikenteen. Olen siksi erittäin periksiantamaton tässä asiassa - yhtä periksiantamaton kuin esittelijänne ja te itse. Olette kuitenkin oikeassa: emme voi tyytyä pelkkiin julistuksiin, vaan meidän on toimittava. Annankin teille seuraavaksi muutamia vastauksia.
<P>
Aloitetaan paneutumalla innovaatiorahastoon: komission yksiköt sekä ammattikunnan ja jäsenvaltioiden edustajat selvittävät parhaillaan mahdollisuutta perustaa sisävesiliikenteen innovaatiorahasto. Rahastosta tulisi tärkeä väline NAIADES-toimintaohjelman toteutukseen. Tarkastelemme eri vaihtoehtoja, esimerkiksi sitä, miten sisävesiliikenneala, Euroopan unioni ja jäsenvaltiot voivat ylläpitää rahastoa. Komissio laatii kertomuksen tilanteesta ja arvioinnin tuloksista vuonna 2007. Jäsen Wortmann-Kool tähdensi innovaatiorahastoa erittäin voimakkaasti.
<P>
Laivojen aiheuttaman pilaantumisen osalta on totta, mitä jäsen Wortmann-Kool totesi: meidän on harkittava rikin määrän vähentämistä sisävesillä käytettävästä polttoaineesta, mutta emme saa mennä liian pitkälle. Ajatuksena on pienentää rikin määrää maantieliikenteen dieselpolttoaineen tasolle. Rikin määrän pienentäminen on avain ilmansaasteiden vähentämiseen. Arvioimme parhaillaan ilmansaasteita koskevia direktiivejä tarkoituksenamme vähentää tuntuvasti rikin määrää. Olen silti pannut tarkkaan merkille, mitä te sanoitte tähän tarvittavista investoinneista.
<P>
Arvoisa jäsen Lichtenberger, tiedustelitte minulta vaarallisten tavaroiden kuljetuksesta. Haluan selventää tältä osin, että yksiköiden välisessä kuulemisessa on parhaillaan ehdotus, joka on tarkoitus hyväksyä ennen vuoden loppua. Arvoisa jäsen Meijer, yleisenä sääntönä on, että infrastruktuurin parantamiseen liittyy vaikutusten arviointeja, jotta infrastruktuurirakentamisen mahdolliset haittavaikutukset jäävät mahdollisimman pieniksi.
<P>
Totean yleisesti kaikille puheenvuoron pitäneille, että infrastruktuuri edellyttää tietysti investointeja. Ne ovat jäsenvaltioiden vastuulla. On totta - osoitan sanani erityisesti jäsen Ayalalle - että olemme ehdottaneet varainhoitoasetuksessa sisävesiliikenteelle ensisijaista asemaa asettamalla sille 30 prosentin ylärajan. Arvoisa puhemies, saanen pyytää parlamentin tukea tämän varainhoitoasetuksen hyväksymiseksi. Olen hyvin tietoinen jäsenvaltioiden epäröinnistä, mutta olen varma, että parlamentti asettaa sisävesiväylät etusijalle.
<P>
Muitakin ratkaisuja voisi epäilemättä ehdottaa, mutta tarkoitukseni oli näiden muutamien vastausten avulla kertoa, että aikomukseni on ilman muuta toimia. Kuten te korostitte, meillä on Euroopassa useita mainioita vesiteitä, esimerkiksi Tonava, ja panin merkille huomautuksenne kaikkien Tonavan varrella asuvien ottamisesta mukaan. Arvoisa jäsen Rack, minun on todettava, että me kaikki ymmärrämme näiden vesiteiden tärkeyden ja niiden entistä suuremman tehtävän tulevaisuudessa.
<P>
Arvoisa puhemies, hyvät parlamentin jäsenet, tämän minä halusin kertoa teille toivoen, että voimme viedä tätä ratkaisevan tärkeää työtä yhdessä eteenpäin ja antaa Euroopan vesiväylille niiden ansaitseman tärkeän aseman.
<SPEAKER ID="397" NAME="Puhemies">
Keskustelu on päättynyt.
<P>
Äänestys toimitetaan huomenna klo 11.30.
