<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(PL) Joudun suureksi surukseni ilmoittamaan teille Euroopan unionin Haitin-edustuston varapäällikön Juarez Boalin traagisesta kuolemasta. Juarez Boal työskenteli Euroopan parlamentissa vuoteen 2002 asti. Hän kuoli Haitia 12. tammikuuta koetelleessa traagisessa maanjäristyksessä. Maanjäristyksessä kuolleiden uhrien kokonaismäärä saattaa olla jopa 200 000. Kuten muistatte, edellisessä istunnossa kuukausi sitten pidimme minuutin pituisen hiljaisen hetken kaikkien maanjäristyksessä kuolleiden puolesta. Silloin emme aavistaneet tai tienneet varmuudella todeksi, että uhrien joukossa oli Euroopan parlamenttiin ja Euroopan unionin työhön niin läheisesti liittyvä henkilö - Juarez Boal.
<P>
Ukrainassa järjestettiin eilen presidentinvaalien toinen kierros. Nyt kun odotamme äänestyksen virallisia tuloksia, haluaisin onnitella ukrainalaisia vapaista ja avoimista vaaleista. Tällainen tieto on saatu raporteista Ukrainasta. En ole vielä saanut virallista tiedonantoa, mutta vaaleja valvoneiden Euroopan parlamentin jäsenten lausuntojen mukaan joitakin valituksia ja vaalisääntöjen ilmeisiä rikkomisia lukuun ottamatta vaalien järjestäjien ehdoton enemmistö toimi menettelyn mukaisesti ja siten, että demokraattisten vaalien vaatimukset täytettiin. Tämä on valtava saavutus Ukrainalta. Kuten muistamme, viisi vuotta sitten tilanne oli aivan toisenlainen. Nyt toivomme, että Ukrainan demokraattisesti ja rauhanomaisesti valittu presidentti toimii maan parhaan edun puolesta. Lisäksi me haluamme solmia parhaat mahdolliset suhteet Ukrainaan. Huolimatta viime vuosien huomattavasta poliittisesta epävakaudesta on selvää, että Ukrainan demokratialla on vankat perustukset.
<P>
Haluan käyttää tämän tilaisuuden hyväkseni vetoamalla kaikkiin Ukrainan poliittisiin tahoihin, jotta ne selvittäisivät erimielisyytensä ja alkaisivat yhdessä edistää sosiaalisia ja taloudellisia uudistuksia sekä oikeuslaitosta ja perustuslakia koskevia uudistuksia ja jotta ne jatkaisivat EU:n toimintasuunnitelman toteuttamista. Toistan: Euroopan unioni haluaa ehdottomasti solmia hyvät ja lämpimät suhteet Ukrainaan. Tämä koskee sekä tulevaa hallitusta että oppositiota. Me toivomme ja odotamme, että Ukraina tekee kanssamme yhteistyötä tässä asiassa. Tämä on yhteinen haasteemme ja vastuumme. Keskiviikkona järjestetään keskustelu Ukrainan tilanteesta vaalien jälkeen. Kuulemme parlamentin jäsenten raportit. Euroopan parlamentin vaalitarkkailuvaltuuskuntaa johti Paweł Kowal. Valtuuskunnan jäsenet olivat paikalla tarkkailemassa sunnuntain äänestystä, ja he antavat meille tietoja siitä.
<P>
Uuden Euroopan komission hyväksymisestä äänestetään huomenna. Se on parlamentin vaalikauden tärkeimpiä hetkiä. Ilmaisemme kansalaisten puolesta tahtomme demokraattisessa äänestyksessä, joten huomenna on erittäin tärkeä päivä.
<P>
Huomisen istunnon aikana me äänestämme lisäksi päätöslauselmasta, jossa käsitellään Euroopan parlamentin ja komission välisiä suhteita koskevaa uutta puitesopimusta. Sopimusteksti on annettu teille nähtäväksi. Se on erittäin tärkeä lainsäädännön osa, jossa määritellään se, kuinka molemmat toimielimet työskentelevät yhdessä seuraavalla vaalikaudella.
<P>
Keskiviikkona järjestämme toisen tärkeän keskustelun maksunvälitystietojen käsittelystä ja luovuttamisesta Yhdysvalloille terrorismin rahoituksen jäljittämisohjelmaa varten. Toimin itse keskustelun puheenjohtajana. Euroopan parlamentti pitää äärimmäisen tärkeänä henkilökohtaisten tietojen asianmukaisen suojelutason takaamista. Kansalaiset ovat valinneet meidän suorilla vaaleilla, joten olemme vastuussa heille. Toisaalta ymmärrämme myös Swift-sopimuksen tärkeyden. Kaikkien parlamentin jäsenten on syytä pitää nämä ensisijaisen tärkeät asiat mielessään tätä merkittävää ja vastuuntuntoista päätöstä tehdessään. Äänestys toimitetaan torstaina. En pääse paikalle äänestykseen, koska osallistun Eurooppa-neuvoston kokoukseen Brysselissä.
<P>
Haluan ilmoittaa teille eräästä toisesta asiasta.
