<CHAPTER ID="008-11">
11. Kuluttajien luottamus digitaaliseen ympäristöön (äänestys) 
<P>
- Roithován mietintö
<SPEAKER ID="092" NAME="Thijs Berman" AFFILIATION="PSE">
(EN) Arvoisa puhemies, lähetin 31. tammikuuta 2007 parlamentin puhemiehelle kirjeen, jossa ehdotin vuotuisen konferenssin järjestämistä venäläisen toimittajan Anna Politkovskajan muistoksi. Politkovskaja-konferenssin järjestäisi toimittaja, joka erottuisi joukosta erinomaisilla ponnisteluillaan demokratian ja ihmisoikeuksien kunnioittamisen puolustajana. Konferenssilla kunnioittaisimme kaikkia toimittajia, sillä heidän tehtävänään on säilyttää yhteiskuntien avoimuus.
<P>
Ehdotukseni ovat allekirjoittaneet myös Bart Staes, Jean-Marie Cavada, Ewa Klamt ja Luisa Morgantini. Työjärjestyksen 28 artiklan mukaan puheenjohtajiston on vastattava 30 päivän kuluessa. Olen saanut vain epämääräisen vastauksen, eikä tällä välin ole tapahtunut mitään. Haluaisimme järjestää tilaisuuden tämän vuoden lokakuussa, jolloin tulee kuluneeksi vuosi arvostetun Anna Politkovskajan murhasta. Tarvitsemme puheenjohtajiston yhteistyötä ja toivomme voivamme luottaa siihen.
<P>
(Suosionosoituksia)
<SPEAKER ID="093" NAME="Puhemies">
Kiitos, jäsen Berman. Uskoakseni lyhyen vastauksen tarkoituksena oli nimenomaan estää määräajan päättyminen. Esitän asian kuitenkin luonnollisesti puhemiehistölle ja puhemiehelle ja tarkistan heiltä, kuinka pyyntönne kanssa toimitaan tästä eteenpäin.
