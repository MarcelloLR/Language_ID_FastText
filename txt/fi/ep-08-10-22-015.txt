<CHAPTER ID="015">
Lentoasemamaksut
<SPEAKER ID="476" NAME="Puhemies">
(EL) Esitylistalla on seuraavana Ulrich Stockmannin liikenne- ja matkailuvaliokunnan puolesta laatima suositus toiseen käsittelyyn lentoasemaksuista (08332/2/2008 - C6-0259/2008 -.
<SPEAKER ID="477" NAME="Ulrich Stockmann">
esittelijä. - (DE) Arvoisa puhemies, arvoisa komission jäsen, hyvät kollegat, tämän hyvin koskettavan aiheen jälkeen siirrymme nyt teknisempiin asioihin. Haluamme hyväksyä direktiivin lentoasemamaksuista huomisen toisessa käsittelyssä ja, liikenne- ja matkailuvaliokunnan selkeän äänestystuloksen jälkeen, olen varma, että pystymme sen tekemään.
<P>
Mistä tässä direktiivissä on kyse? Sillä otetaan käyttöön yhteiset periaatteet ja menettelyt lentoasemamaksujen perimiselle koko EU:ssa. Se tarkoittaa, että avoimet perustat laskennalle, lentoyhtiöiden syrjimättömyys ja kuulemisjärjestelmä ovat joitakin tekijöistä, joita käytetään oikeudenmukaisten lentoasemamaksujen luomiseen. Riippumaton valvontaviranomainen voi ratkaista ilmaantuvat konfliktit selkeiden sääntöjen perusteella. Tällä vahvistetaan lentoasemien ja lentoyhtiöiden järjestelmällistä kumppanuutta ja estetään mahdolliset markkinavoiman väärinkäytöksest.
<P>
Mistä aloitettiin? Viimeisten 15 vuoden aikana olemme kaksi kertaa yrittäneet sovitella lentoasemien ja lentoyhtiöiden vastakkaisia etuja tällä alalla. Yksi niiden epäonnistumisen syy oli se, että jäsenvaltioissa on täysin erilaisia menettelyjä ja rakenteita. Esimerkiksi Yhdistyneessä kuningaskunnassa on tiukka sääntelyviranomainen, joka voi asettaa ylärajoja, viidessä jäsenvaltiossa on lentoasemaverkot ja ristikkäistukea koskeva käytäntö, on parlamentteja, jotka päättävät lentoasemamaksuista, hajautetut toimivaltuudet Saksassa ja lisäksi paljon muuta. Olemme kuitenkin onnistuneet neuvottelemaan neuvoston kanssa kestävän kompromissin.
<P>
Mitkä ovat nyt tämän kompromissin osat? Olemme rajanneet soveltamisalan lentoasemiin, joilla on yli viisi miljoonaa matkustajaa vuodessa sekä kunkin jäsenvaltion suurimpaan lentoasemaan. Tällä hetkellä se tarkoittaa, että direktiiviä sovelletaan 69 lentoasemaan Euroopan unionissa. Olemme ottaneet käyttöön pakollisen menettelyn lentoasemien ja lentoyhtiöiden välisestä säännöllisestä kuulemisesta ja samalla olemme laatineet jäsennellyn välitysmenettelyn määräaikoineen ja tietysti perustaneet valvontaviranomaisen, johon viittasin.
<P>
Mitä me nyt tarkoitamme syrjimättömillä maksuilla? Lentoasemamaksuilla pitäisi tulevaisuudessa olla vahvempi kustannussidonnaisuus, ne on vahvistettava avoimilla laskelmilla ja niiden on liityttävä sovittuun palvelun tasoon. Samalla syrjintä kielletään ankarasti. Periaatteessa tämä tarkoittaa, että meillä on samoista palveluista jokaista lentoyhtiötä varten samalla lentoasemalla samat maksut, joita on mahdollista porrastaa. Minua ilahduttaa, että olemme säätäneet tästä ennen kaikkea melun ja saasteen osalta. Joillakin mailla on edelleen yhteiset maksujärjestelmät edellä mainittuja lentoasemaverkkoja varten ja sitä varten, mitä kutsutaan lentoasemajärjestelmiksi kaupungeissa tai kaupunkiryhmissä, mutta niiden on myös täytettävä direktiivin avoimuutta koskevat vaatimukset.
<P>
Tarjoamalla maksujen avulla infrastruktuurin etukäteisrahoitusta olemme yrittäneet vastata Itä-Euroopan jäsenvaltioiden kollegoidemme tiettyihin huoliin. Se on mahdollista, vaikkakin vaikeaa kansallisten kriteerien mukaisesti, edellyttäen, että Kansainvälisen siviili-ilmailujärjestön normit täytetään.
<P>
Mitä odotamme näiltä vaikutuksilta? Enemmän kilpailua Euroopan lentoasemien välillä, enemmän kilpailua eri lentoyhtiöiden välillä lentoasemalla, ehkä asteittain laskevia lipun hintoja, jos lentoyhtiöt säätävät matkustajille alhaisempia hintoja.
<P>
Direktiivi on pantava täytäntöön kahden vuoden kuluessa.
<P>
Kiitokseni kaikille varjoesittelijöille menestyksekkäistä neuvotteluistamme ja neuvoston puheenjohtavaltiolle Slovenialle ja komissiolle.
<SPEAKER ID="478" NAME="Antonio Tajani">
komission varapuheenjohtaja. - (IT) Arvoisa puhemies, haluaisin onnitella esittelijää, Ulrich Stockmannia, erinomaisesta työstä: hän on kuvaillut oikein hyvin tekstin sisällön, ehdotuksen direktiiviksi, jonka aiomme antaa. Ehdotuksella pyritään sisällyttämään yhteisön lainsäädäntöön tiettyjä periaatteita, joihin kaikki jäsenvaltiot ovat jo sitoutuneet Kansainvälisen siviili-ilmailujärjestön puitteissa: syrjimättömyyteen, avoimuuteen ja kuulemiseen.
<P>
Direktiivillä säädettyjen puitteiden nojalla voimme jäsentää lentoliikenteen harjoittajien ja lentoasemien välistä vuoropuhelua maksujen säätämisestä ja keräämisestä. Direktiivillä esimerkiksi velvoitetaan lentoasemat kuulemaan lentoyhtiöitä ennen lentoasemamaksuja koskevien päätösten tekemistä. Minä etenin myös samalla tavalla, kuulemalla lentoyhtiöitä ja lentoasemia ennen kuin laadin tämän ehdotuksen, jonka molemmat osapuolet ovat periaatteessa hyväksyneet.
<P>
Kuten Ulrich Stockmann mainitsi, direktiivissä esitetään ajatus kansallisista riippumattomista valvontaviranomaisista. Näillä elimillä on vaikutusvaltainen asema, koska ne ovat vastuussa sen varmistamisesta, että laatimiani perusperiaatteita noudatetaan. Nämä ovat yleisesti ottaen ehdotuksen tavoitteet. Haluaisin jälleen kiittää esittelijää työstä, jonka hän teki toisessa käsittelyssä päästäkseen neuvoston kanssa sopimukseen. On totta, että tulos on edellyttänyt paljon työtä, monia kokouksia ja sitoutumista meiltä kaikilta, mutta mielestäni olemme onnistuneet saamaan aikaan hyvän asiakirjan.
<P>
Neuvottelujen tulokset näkyvät monissa tarkistuksissa, joita komissio edellyttää voidakseen tukea sitä täysimääräisesti. Olen hyvin iloinen, että liikenne- ja matkailuvaliokunta on myös tukenut tätä sopimusta yksimielisesti. Minä olen tietysti valmis seuraamaan keskustelua huolellisesti ja panemaan merkille kaikki huomionne.
<SPEAKER ID="479" NAME="Zsolt László Becsey" LANGUAGE="HU">
Kiitos, arvoisa puhemies. Arvoisa komission jäsen, sateesta huolimatta tämä voi olla hieno päivä. Haluaisin onnitella sekä esittelijää että varjoesittelijöitä, koska yhdistämällä voimat komission, puheenjohtajavaltio Slovenian ja puheenjohtajavaltio Ranskan kanssa olemme onnistuneet pitkien keskustelujen jälkeen saamaan aikaan hyvän kompromissin. Myös me harppaamme tuntemattomuuteen, joten pitäisin arvossa sitä, että jäsenvaltiot aloittaisivat tämän direktiivin täytäntöönpanon mahdollisimman pian eikä vasta neuvotellun kahden vuoden jälkeen. Silloin voisimme arvioida tehokkaasti, minkä arvoinen lainsäädäntötyömme on, ja tehdä tarvittavat mukautukset neljävuotistarkastukseen mennessä.
<P>
Toivon, että jäsenvaltiot ymmärtävät tämän ja saattavat tarvittaessa nopeasti loppuun tarvittavan institutionaalisen kehityksen. Luotan myös siihen, että direktiivistä seuraa avoimia maksuja ja maltillisia hinnankorotuksia, jotta voimme estää riistäviä lentoyhtiöitä käyttämästä ylivertaista voimaansa väärin saadakseen etua kilpailijoihinsa nähden tarjoamalla samoja palveluja alhaisempaan hintaan lentoasemilla, joilla kaivataan asiakkaita. Voisimme samalla myös varmistaa, että lentoasemat eivät nosta mielivaltaisesti maksujaan tavalla, joka ei ole avoin, ja kuten usein tehdään, suurin harppauksin. Molemmissa tapauksissa tavoitteena on varmistaa, että eurooppalaiset kuluttajat maksavat vain siitä, mitä he todella käyttävät. Se on toinen syy siihen, miksi emme ole sallineet turvallisuuskustannusten tai vammaisten matkustajien avustamista koskevien kustannusten sisällyttämistä maksuihin. Pidän hyvänä kompromissina sitä, että asianomaisen jäsenvaltion harkintavaltaan on jätetty se, otetaanko lentoaseman kaupallisesta toiminnasta peräisin olevat tulot huomioon vai ei. Samoin saavutettiin hyvä tulos lentoasemaverkkojen osalta aikaansaadussa sopimuksessa, jonka mukaan voidaan hyväksyä yhteinen lentoaseman pitäjä, mutta osallistujiin sovelletaan - kuten komissio lupasi - kilpailusääntöjä maksujen säätämisen osalta, vaikka markkinoiden vääristymisestä muiden maiden lähellä sijaitsevien lentoasemien osalta olisikin vaara. Viranomaisten toimivaltaa koskeva kompromissi on myös hyvä.
<P>
Sen lisäksi, että direktiiviä sovelletaan lentoasemiin, joiden vuotuinen matkustajamäärä on yli viisi miljoonaa, ja kunkin jäsenvaltion suurimpaan lentoasemaan, minä olisin kannattanut sitä, että myös lähellä sijaitsevat pienemmät ja mahdollisesti kilpailevat lentoasemat otetaan mukaan. Hylkäsin kuitenkin tämän kannan sopimuksen saavuttamiseksi, vaikka seuraavassa arvioinnissa haluaisin tutkia myös tätä näkökulmaa. En ole kovin tyytyväinen, mutta hyväksyn kuitenkin sen, että olemme johdanto-osassa vahvistaneet etukäteisrahoituksen mahdollisuuden viittaamalla Kansainvälisen siviili-ilmailujärjestön politiikkaan, vaikka olisin ollut sitä mieltä, että sen olisi pitänyt olla varsinaisessa tekstissä. Toivon, että matkustajat suhtautuvat suopeammin maksujen asteittaiseen nousuun äkillisen nousun sijasta, mutta tätä on myös tarkasteltava arvioinnissa. Tuloksena on valtion tai muiden julkisten viranomaisten rahoituksen avoimuus. Se on merkittävä tekijä lentoasemien välisessä kilpailussa, ja niin on myös ympäristönsuojelua koskevan näkökulman huomioon ottaminen. Mielestäni merkittävin tulos on se, että kunkin jäsenvaltion on perustettava vahva, riippumaton kansallinen viranomainen, jolla on huomattavat valtuudet. Olen ylpeä siitä, että periaate, jonka mukaan maksujen säätämistä koskevissa kiistoissa ei pitäisi soveltaa loputonta sovitteluprosessia, hyväksyttiin ja sisällytettiin mietintöön. Sen sijaan pitäisi tehdä väliaikainen päätös, joka voi panna sovitteluprosessin liikkeeseen. Kiitos hyvin paljon, arvoisa puhemies.
<SPEAKER ID="480" NAME="Brian Simpson" LANGUAGE="EN">
Arvoisa puhemies, pidän kollegani, Ulrich Stockmannin mietintöä myönteisenä, ja kiitän häntä hänen kovasta työstään tämän vaikean asiakirjan osalta.
<P>
Koko tätä mietintöä koskevan prosessin aikana ryhmäni pyrkimyksenä on ollut varmistaa, että lentoasemamaksuja koskeva järjestelmä on koko EU:ssa sekä syrjimätön että avoin ja että kiistojen varalta on käytössä perusteellinen vetoomusmenettely. Ihmiset ajattelevat usein, että ilmailu on yhtenäinen ala, mutta kun käsitellään lentoasemamaksujen kaltaisia asioita, käy pian selväksi, että lentoasemia ja lentoyhtiöitä koskevilla aloilla on erilaiset näkemykset ja pyrkimykset.
<P>
Käsiteltävänämme oleva mietintö tarjoaa tasapainoisen ratkaisun, jossa ei suosita lentoyhtiöitä eikä lentoasemia. Vaikka itse olisin halunnut, että soveltamisala perustuu summittaisen luvun sijasta kansallisten matkustajien prosenttiosuuteen, esittelijä on mietinnössään varmistanut, että luku on viiden miljoonan matkustajan järkevä luku - ei komission naurettavan alhainen yksi miljoona - ja että kunkin jäsenvaltion suurin lentoasema on otettava mukaan.
<P>
Tärkein osa koko keskustelujamme on ollut se, onko tietyillä lentoasemilla määräävä markkina-asema. Ryhmäni katsoo, että kun näin on, lentoasemamaksuja on säänneltävä. Monet lentoasemat ovat kuitenkin kilpailutilanteessa, ja lentoyhtiöt voivat vapaasti valita, minne ne lentävät. Minun alueellani Manchesterin lentoasemalla on 22 miljoonaa matkustajaa vuodessa, mutta sillä on kilpailijoina kahdeksan lentokenttää, jotka kaikki sijaitsevat 150 kilometrin säteellä. Näissä olosuhteissa itse markkinat ovat tietysti hyvä sääntelijä.
<P>
Siksi pidän myönteisenä, että Yhdistyneessä kuningaskunnassa voidaan säilyttää sen nykyinen lentoasemamaksujen valvontaa koskeva järjestelmä, koska siinä on käytössä sääntelykehys, jolla rohkaistaan kilpailua ja säännellään maksuja sen oman valvontaelimen avulla vain niillä lentoasemilla, joilla on määräävä asema. Voi olla, että muut maat voisivat noudattaa tätä sääntelykehystä tapana säätää syrjimättömästä ja avoimesta lentoasemamaksuja koskevasta järjestelmästä.
<P>
Toivon nyt, että voimme sopia tästä direktiivistä sen käsittelyn toisessa vaiheessa. Se auttaisi meitä antamaan direktiivin, jolla lopetetaan salaiset kokoukset, joissa säädetään maksuista lentoasemille, joilla on monopoliasema tai määräävä markkina-asema. Toivon todella, että myös lentoyhtiöt tunnustavat, että meillä on nyt avoin järjestelmä, jossa on perusteellinen vetoomusmenettely ja täysimääräinen kuulemisjärjestelmä, jotta voidaan lopettaa jatkuva valitus lentoasemamaksuista ja tehdä lentoasemien kanssa yhteistyötä kustannustehokkaan, taloudellisesti edullisen palvelun tarjoamiseksi käyttäjille ja matkustajille.
<SPEAKER ID="481" NAME="Arūnas Degutis">
ALDE-ryhmän puolesta. - (LT) Arvoisa komission jäsen, hyvät kollegat, uskon, että kukaan ei kyseenalaista sitä, että Euroopan yhteisön lentoasemamaksuihin ja -kustannuksiin tarvitaan avoimuutta ja ymmärrettävyyttä, jos ei muuten niin siksi, että joillakin yhteisön lentoasemilla on luonnollinen monopoliasema. Siitä alkaen, kun asiakirjaa käsiteltiin ensimmäisen kerran, Euroopan parlamentti on kuitenkin harkinnut hyvin huolellisesti komission ehdotuksia, ja se toivoo, että valvontaa olisi useammalla kuin 150:llä yhteisön lentoasemalla.
<P>
Kun Euroopan parlamentin jäsenet osallistuvat eri asiakirjojen laatimiseen, he kohtaavat usein ongelman, että on päätettävä, kuinka paljon valvontaa ja sääntelyä tarvitaan ennen kuin niistä itsestään tulee tarkoitus, ja ne halvaannuttavat todelliset valvontatoimet.
<P>
Tämä on erityisen olennaista nykyisessä kriisissä, kun herkkyys liiketoiminnalle tärkeiden kysymysten käsittelyssä on todellinen välttämättömyys.
<P>
Mielestäni tässä asiakirjassa, josta on määrä äänestää huomenna, Euroopan parlamentti on onnistunut löytämään kultaisen keskitien ja puolustamaan sitä säätämällä niiden lentoasemien määrästä, joita on valvottava. Olen iloinen, että neuvosto oli myös samaa mieltä ja että komissio osoitti tarvittavaa joustavuutta rakentavan kompromissin saavuttamiseksi.
<P>
Toinen yhtä tärkeä asia oli tasapainon aikaansaaminen tällä alalla toimivien tärkeimpien toimijoiden kesken eli lentoasemien ja lentoyhtiöiden etujen välillä. Mielestäni olemme tässäkin osoittaneet pystyvämme täyttämään molempien osapuolten odotukset. Etenkin siksi, että yksipuolinen, tasapainoton ehdotus vaikuttaisi tavalla tai toisella EU:n kuluttajien mahdollisuuksiin käyttää turvallisinta liikennemuotoa.
<P>
Kaikki tämä saatiin aikaan esittelijän ammattimaisten ponnistusten ansiosta. Ulrich Stockmann on aina tehnyt vaikutuksen puolueettomana poliitikkona, joka kuuntelee kaikkia osapuolia. Tämä on neljäs kerta, kun olemme työskennelleet yhdessä ilmaliikenteen sääntelyä koskevan asiakirjan laatimisessa. Tälläkään kerralla hän ei pettänyt vaan rikastutti minua jälleen uudella kokemuksella. Haluaisin kiittää ja onnitella Ulrich Stockmannia ja muita kollegoitani, kun päätämme keskustelun tästä asiakirjasta Euroopan parlamentissa. Haluaisin myös toivottaa Euroopan komissiolle menestystä, koska sillä on nyt edessään vaikea tehtävä panna täytäntöön ja valvoa tämän direktiivin tehokkuutta, ja haluaisin toivottaa menestystä kaikille edustajille.
<SPEAKER ID="482" NAME="Roberts Zīle" LANGUAGE="LV">
Kiitos, arvoisa puhemies, arvoisa komission jäsen Tajani, haluaisin ensiksi onnitella esittelijää, Ulrich Stockmannia, ja kaikkia varjoesittelijöitä neuvoston kanssa toisessa käsittelyssä aikaansaadusta kompromissista. Mielestäni direktiivin soveltamisalaa koskevaa sopimusta on myös pidettävä myönteisenä, koska se vaikuttaa kaikkiin jäsenvaltioihin sääntelemällä ainakin niiden tärkeimpiä lentokenttiä. Toivon, että kahden vuoden päästä, kun tämä direktiivi tulee voimaan, ei ole enää mahdollista, että Euroopan unionilla on maine sellaisten oikeudellisesti käsittämättömien tuomioistuinten päätösten antamisesta kuin äskettäin Liettuan alueellinen tuomioistuin antoi latvialaista lentoyhtiötä ja sen tärkeintä lentoasemaa vastaan. Tämän päätöksen nojalla yhden jäsenvaltion tuomioistuin takavarikoi omaisuutta, joka ei kuulu pelkästään toisen maan lentoasemalle vaan myös toisen maan lentoyhtiölle toisessa jäsenvaltiossa. Tuomioistuimen päätös perustui tavattomaan lentoasemamaksuja koskevaan syrjintään Latvian tärkeimmällä entoasemalla. Toivon todella, että tällä direktiivillä tehdään tällaisten oikeudellisesti epäselvien tulkintojen tekeminen mahdottomaksi tulevaisuudessa, sillä ne vaikuttavat haitallisesti ilmailualaan. Kiitos.
<SPEAKER ID="483" NAME="Gerard Batten" LANGUAGE="EN">
Arvoisa puhemies, tämän mietinnön tarkoituksena on estää yksittäisiä lentoasemia käyttämästä väärin määräävää markkina-asemaansa ja luoda tasapuoliset toimintaedellytykset toimijoille ja turvata kuluttajien edut.
<P>
Kuinkahan monta kertaa aiemmin olen kuullut tuollaisia perusteita? Jos tämä lentoasemamaksujen yhtenäistäminen pannaan täytäntöön, se on luultavasti yhtä menestyksekäs kuin yhtenäistäminen, jonka nojalla saimme yhteisen maatalouspolitiikan, yhteisen kalastuspolitiikan ja EU:n sääntelystä johtuvan koko ajan lisääntyvän rasituksen liikeyrityksille, mikä maksaa Yhdistyneelle kuningaskunnalle vähintään 26 miljardia Englannin puntaa vuodessa.
<P>
Sillä edellytetään täysin tarpeetonta muutosta lentoasemamaksuja ja liikenteeseen liittyviä asioita koskevaan Yhdistyneen kuningaskunnan lainsäädäntöön. Sillä edellytetään sellaisen oletettavasti riippumattoman valvontaviranomaisen perustamista, joka tuo vielä yhden tason byrokratiaa lisää sekä siitä väistämättä seuraavat lisääntyneet kustannukset.
<P>
Yhdistyneessä kuningaskunnassa on tietenkin voimassa hintojen ylärajaa koskeva sääntely, jolla pyritään kannustamaan lentoasemien toimijoita saamaan aikaan kustannustehokkuutta. Tämän lainsäädännön jatkuvan tulvan tarkoituksena on yhtenäistää kaikki elämän osat Euroopan unionissa ja saattaa ne Euroopan unionin välittömään valvontaan. Muunlainen ajattelu on toissijaista tai merkityksetöntä. Ehdottoman varmaa on se, että nämä toimenpiteet merkitsevät lisääntyneitä kustannuksia lentomatkustajille.
<SPEAKER ID="484" NAME="Georg Jarzembowski" AFFILIATION="PPE-DE">
(DE) Arvoisa puhemies, arvoisa komission varapuheenjohtaja, hyvät kollegat, mielestäni edellinen puhuja ei vain ole ymmärtänyt asiakirjaa. Se, mitä täällä teemme, on lentoasemamaksujen perimistä koskevien avointen säännösten säätäminen, ja koko toimenpiteen tarkoituksena on varmistaa, että lentoasemamaksuista säädetään puolueettomasti ja niitä vähennetään käyttäjien eduksi. Se on meidän työmme.
<P>
Tässä on itse asiassa kaksi erilaista tilannetta. Joillakin lentoasemilla on niin määräävä asema, että lentoyhtiöt periaatteessa kohtaavat monopolitilanteen ja maksavat mahdollisesti liiallisen korkeita lentoasemamaksuja. Toisilla, mahdollisesti pienillä lentoasemilla lentoyhtiö voi päättää, käyttääkö se lentoasemaa, sen perusteella, miten matalia lentoasemamaksut ovat, mikä on täysin erilainen tilanne.
<P>
Siksi minun on sanottava, että se, mitä Ulrich Stockmanna on tässä mietinnössään saanut aikaan - ja kiitokseni hänelle - on oiva luettelo kriteereistä, joiden perusteella voidaan säätää asianmukaisista, oikein painotetuista lentoasemamaksuista, jotka koituvat myös matkustajille, ja kansallisesta valvontaviranomaisesta, joka toimii valvontaelimenä.
<P>
Arvoisa varapuheenjohtaja, te tietysti varmistatte kahden seuraavan vuoden aikana, että kansalliset valvontaviranomaiset todella ovat riippumattomia. Se tarkoittaa, että kansallisilla valvontaviranomaisilla ei saa olla yhteyksiä lentoasemiin ja lentoyhtiöihin. Vaadimme, että valvontaviranomaiset saavat aikaan syrjimättömän tasapainon lentoyhtiöiden ja lentoasemien välillä käyttäjien hyödyksi.
<P>
Toiseksi, näitä uusia kriteereitä käyttämällä haluamme myös edistää oikeudenmukaisempaa kilpailua lentoasemien välillä. Joissakin tapauksissa kahdessa eri jäsenvaltiossa on lentoasemia vain muutaman kilometrin päässä niiden väliseltä rajalta. Haluamme olla varmoja, että tässä ei ole epäoikeudenmukaista kilpailua. Mielestäni uudet kriteerit ovat asianmukaisia.
<P>
Haluaisin päättää puheenvuoroni kysymyksellä teille, arvoisa varapuheenjohtaja. Luulen, että siitä on miltei kaksi vuotta, kun komissio antoi suuntaviivat alueellisille lentoasemille. Muutaman viime kuukauden aikana olette tutkineet, onko joillakin lentoasemilla ollut laittomia tukia, joilla tarkoitan valtiontukea tietyille kilpailua vääristäville lentoasemille. Haluaisimme tietää, mitkä johtopäätöksenne olivat. Toivomme, että voitte luvata meille tänään, että esitätte pian tutkimuksen laittomasta ja laillisesta alueellisesta tuesta, koska tässä on yksi ensisijainen asia: haluamme lentoasemien välille oikeudenmukaista kilpailua matkustajien hyödyksi.
<SPEAKER ID="485" NAME="Silvia-Adriana Ţicău" AFFILIATION="PSE">
(RO) Haluaisin onnitella Ulrich Stockmannia hänen ponnisteluistaan yhteisen kannan saavuttamiseksi neuvoston kanssa, jotta voidaan antaa direktiivi, jolla säädetään yhteisistä periaatteista lentoasemaksujen keräämiselle yhteisön lentoasemilla. Ehdotetulla lainsäädännöllä annetaan nyt lentoasemien käyttäjille maksujen säätämistä koskevat puitteet, jotka koskevat sellaisten päätösten tekemistä, jotka ovat avoimia ja jotka sallivat vetoomukset.
<P>
Neuvosto hyväksyi parlamentin ehdotuksen rajoittaa soveltamisalaa lentoasemiin, joiden vuotuinen matkustajamäärä on yli viisi miljoonaa, ja kunkin jäsenvaltion suurimpaan lentoasemaan. Lentoasemamaksujen porrastamisen on perustuttava avoimiin, puolueettomiin ja selkeisiin perusteisiin. Lentoasemien on yhteisen kannan mukaisesti toimittava kustannustehokkaasti, ja kannustimet sallitaan uusille reiteille muita heikommassa asemassa oleville ja syrjäisille alueille. Nämä kannustimet on kuitenkin osoitettava avointen kriteerien mukaisesti.
<P>
Tuemme ajatusta siitä, että komissiolta saadun tiedon mukaan yhteisön lainsäädännön mukaisesti jäsenvaltiot voivat valtuuttaa lentoaseman pitäjän soveltamaan yhteistä, avointa maksujärjestelmää lentokentillä, jotka palvelevat samaa kaupunkia tai kaupunkiryhmää edellyttäen, että kaikki lentoasemat täyttävät täysimääräisesti direktiivillä avoimuudesta säädetyt vaatimukset. Ympäristökriteereistä tulee lisäksi perusta lentoasemamaksujen hyväksymiselle. Lentoaseman pitäjä julkaisee päätökset maksujärjestelmän muokkaamisesta vähintään kaksi kuukautta ennen niiden voimaantuloa.
<P>
Lentoasemien investointien etukäteisrahoituksen osalta jäsenvaltioiden pitäisi noudattaa Kansainvälisen siviili-ilmailujärjestön menettelyjä tai ottaa käyttöön omat suojatoimensa. Parlamentti katsoo, että riippumattoman valvontaviranomaisen on välttämättä pystyttävä valtuuttamaan toiset riippumattomat valvontaviranomaiset koko vastuualueen osalta soveltamaan direktiivin säännöksiä, missä on noudatettava samoja normeja.
<SPEAKER ID="486" NAME="Paweł Bartłomiej Piskorski" AFFILIATION="ALDE">
(PL) Arvoisa puhemies, arvoisa komission jäsen, haluaisin myös liittyä niihin, jotka onnittelevat Ulrich Stockmannia hänen työnsä tuloksista. Käsittelemämme asia vaatii sääntelyä, ja sellainen sääntely ei häiritse liberaalia mieltäni, eivät myöskään sääntelylaitokset. Voimme nyt rahoituskriisin jälkeen nähdä, että vapaiden markkinoiden pitäisi toimia ja ne toimivat, mutta meidän on luotava järjestelmiä, joilla voidaan nykyaikaisessa taloudessa säännellä mekanismeja, jotka joskus jäävät jumiin tai menevät pidemmälle kuin tavalliset taloudellisen kilpailun, vapaiden markkinoiden kilpailun, mekanismit.
<P>
Keskustelemme nyt tietyn asiakirjan lopullisesta luonnoksesta, työstä, josta me kaikki tajusimme heti alusta alkaen, että matka olisi pitkä, koska minkä tahansa luonnollisen monopolin - ja lentoasemiin sovelletaan ilmeisistä syistä tavallisesti luonnollisen monopolin sääntöjä - sääntely on vaikeaa. Se on edistysaskel kansalaistemme etujen osalta, Euroopan unionin kansalaisten etujen osalta, sillä he saavat jälleen kerran tästä parlamentista ja Euroopan komission työstä jotakin käsinkosketeltavaa, joka vaikuttaa heidän elämäänsä. Onnittelen niitä, jotka osallistuivat tähän työhön, ja toivottavasti niiden kahden vuoden aikana, jolloin järjestelmää pannaan täytäntöön, jäsenvaltiot osoittautuvat tehtävän mittaisiksi.
<SPEAKER ID="487" NAME="Luís Queiró" AFFILIATION="PPE-DE">
(PT) Monet meistä täällä parlamentissa käyttävät internetiä lentojen varaamiseen ja lippujen ostamiseen. Luulen kuitenkin, että useimmat meistä eivät tiedä, miten lippujen yhteydessä maksettavista lentoasemamaksuista säädetään.
<P>
Koska kuitenkin tiedän, että kaikki lipussa mainitut maksut eivät ole lentoasemamaksuja, pyytäisin teitä seuraamaan mielikseni pientä harjoitusta: jos matkustaja lentää Lissabonista Brysseliin esimerkiksi Brussels Airlines -yhtiöllä, lipussa mainittu maksu on 48 euroa, jos hän matkustaa portugalilaisella TAP-yhtiöllä, maksu on kaksi euroa vähemmän. Toiseen suuntaan lennettäessä ero kuitenkin katoaa, ja matkustajan on maksettava 15 euroa lisämaksuja matkaa kohti. Miksi?
<P>
Jos kuvitteellinen matkustajamme kuitenkin matkustaa Lontooseen Brussels Airlines -yhtiöllä ja lentää Brysselistä Gatwickin lentokentälle, paluumatkan maksut ovat 124 euroa, mutta jos hän käyttää BMI:tä ja lentää Heathrow:lle, hän maksaa maksuja vain 65 euroa. Jos hän matkustaa Heathrow:lle BMI:llä ja palaa Lufthansalla, hän maksaa silloin 70 euroa maksuja. Miksi tällaiset erot? Joskus hän maksaa yhden määrän menomatkasta ja toisen määrän paluumatkasta. Joskus kaikki lentoyhtiöt perivät saman määrän samasta lentoasemasta ja joskus eivät. Joissakin tapauksissa ette saata edes tietää, miten paljon maksatte.
<P>
Erilaiset lentoasemamaksut eivät kuitenkaan ole huono asia. Erilaisista palveluista on oltava erilaiset maksut. Toivottavaa ei kuitenkaan ole, että samoja maksuja sovelletaan eri palveluihin ja, päinvastoin, aivan samanlaisilta näyttäviin palveluihin sovelletaan erilaisia maksuja.
<P>
Se, mitä erityisesti haluamme, on se, että nämä maksut olisivat kattavia ja että niistä säädettäisiin selkeiden ja avointen kriteerien mukaan. Se on perimmäinen tavoitteemme. Haluamme varmistaa syrjimättömän ja avoimen kilpailun Euroopan tärkeimpien lentoasemien välillä ja siten sisämarkkinoiden parantamisen tukemisen lisäksi vähentää matkustajille lippua ostaessa koituvia kustannuksia. Siksi olemme toiveikkaita ja tuemme tätä ehdotusta direktiiviksi.
<SPEAKER ID="488" NAME="Inés Ayala Sender" AFFILIATION="PSE">
(ES) Arvoisa puhemies, minun on ensin onniteltava kollegaani, Ulrich Stockmannia, hänen loistavasta mietinnöstään ja erityisesti hänen kärsivällisyydestään ja sitkeydestään tämän viemisessä eteenpäin.
<P>
Se on teksti, jonka avulla voimme luoda yhteisen ilmatilan ja valmistautua erityisesti avoimuutta ja syrjimättömyyttä korostaen siihen, mikä on oleva suuri harppaus yhtenäiseen eurooppalaiseen ilmatilaan.
<P>
Tämän käyttäjämaksujen keräämistä koskevan yhteisen järjestelmän avulla voimme pitää yllä tarvittavia olosuhteita syrjimätöntä ja avointa kilpailua varten. Valmistaudumme tulevaisuutta varten myös ottamalla huomioon ympäristökriteerin maksujen mukauttamisperusteeksi ja jättämällä pois vammaisille matkustajille tarjottavaa apua koskevat maksut. Myös tässä suhteessa valmistaudumme tulevaisuuteen.
<P>
Minun on myös korostettava huomiota, jota kiinnitetään tarpeeseen välttää pienten lentoasemien liiallista rasitusta säätämällä viiden miljoonan vuotuisen matkustajan alarajasta.
<P>
Lopuksi, olemme tyytyväisiä, että lentoasemaverkon hallinnointi yhden elimen nojalla on tunnustettu, koska se on osoittautunut toimivan hyvin - esimerkiksi Espanjan lentokenttäviranomaisen, AENA, tapauksessa - ja että on otettu huomioon muita valvontaa ja maksujen määräämistä koskevia tapoja, joihin sovelletetaan lainsäädännöllistä valvontaa - kuten on myös minun kotimaassani - riippumattomien valvontaviranomaisten lisäksi. Siksi olen iloinen, että nämä ehdotukset on otettu huomioon.
<P>
Minun on myös onniteltava esittelijää kiinteiden määräaikojen asettamisesta päätösten julkaisua varten. Sillä vältetään oikeudellista epävarmuutta ja tarjotaan käyttäjille takuut siitä, milloin kyseiset päätökset pannaan täytäntöön. Tämä on myös myönteistä, koska parlamentin valvonta otetaan huomioon näissä määräajoissa ja päätöksissä.
<SPEAKER ID="489" NAME="Fiona Hall" AFFILIATION="ALDE">
(EN) Arvoisa puhemies, pidän myönteisenä näillä lentoasemamaksuja koskevilla uusilla säännöillä käyttöön otettua lisääntynyttä avoimuutta. Lentoasemat salailevat liian usein tekemiään sopimuksia, vaikka julkiset viranomaiset omistaisivat tai osaomistaisivat ne. Yleisöllä on oikeus tietää, miten kyseiset lentoasemat keräävät ja käyttävät rahansa. Olen kuitenkin pettynyt siihen, että laajempaa tiedottamista koskeva raja on asetettu viiteen miljoonaan eikä kansallisten markkinoiden prosenttiosuuteen ole viitattu.
<P>
Tämä raja vaikuttaa erityisen ankarasti Newcastlen kaltaisiin alueellisiin lentoasemiin. Newcastle nousee rajan yläpuolelle kuudella miljoonalla vuotuisella matkustajallaan, mutta se on kuitenkin pikkukala verrattuna Heathrow:n ja Gatwickin kaltaisiin jättiläisiin. Koska alueelliset lentokentät kilpailevat pääasiassa lähimpien naapureidensa kanssa, olisi ollut oikeudenmukaisempaa säätää järjestelmästä, jossa kaikkia pieniä ja keskisuuria lentoasemia kohdellaan samalla tavalla.
<P>
Siksi pidän valitettavana, että neuvosto ei seurannut vaihtoehtoa, jonka mukaan direktiivin soveltamisalaksi määritellään lentoasemat, joissa on yli viisi miljoonaa matkustajaa vuosittain ja yli 15 prosenttia kansallisia matkustajia. Kyseisellä rajalla olisi edelleen varmistettu, että Euroopan suurimmat lentoasemat eivät voi sanella lentoasemamaksuja suljettujen ovien takana. Toivon, että kun komissio tarkastaa direktiiviä, se tarkastelee huolellisesti, kärsivätkö Newcastlen kaltaiset alueelliset lentoasemat markkinoiden vääristymisestä.
<SPEAKER ID="490" NAME="Emanuel Jardim Fernandes" AFFILIATION="PSE">
(PT) Arvoisa puhemies, arvoisa komission jäsen, hyvät kollegat, haluaisin aloittaa onnittelemalla Ulrich Stockmannia hänen avoimuudestaan ja valmiudestaan tehdä kompromisseja laadittaessa tätä erinomaista mietintöä, jota sovelletaan suoraan lentoasemiin, joilla on yli viisi miljoonaa matkustajaa ja erityisesti kotimaassani Faron ja Lissabonin lentoasemiin.
<P>
Parlamentin ja neuvoston on hyväksyttävä tämä ehdotus, koska sillä taataan lentoasemamaksujen syrjimättömyys, paitsi tarvittaessa ja perustamissopimuksen mukaisesti. Lentoaseman pitäjien ja lentoaseman käyttäjien välinen pakollinen kuulemisjärjestelmä on otettava käyttöön. Kaikki maksujen erot ovat avoimia ja ne perustuvat selkeisiin kriteereihin. Lentoasemat perivät saman maksun samasta palvelusta, vaikka lentoaseman käyttäjille voidaankin myöntää käytetyn palvelun laatuun perustuvia alennuksia edellyttäen, että kaikki lentoaseman käyttäjät voivat hyötyä tästä alennuksesta julkisten, avointen ja puolueettomien ehtojen mukaisesti. Alennuksia voidaan myöntää myös käyttäjille, jotka avaavat uusia reittejä, kilpailulainsäädännön mukaisesti. Olisi perustettava kansallinen riippumaton valvontaviranomainen, joka puuttuu asiaan maksupäätöstä koskevassa erimielisyydessä. Kannustimet pitäisi sallia myös uusien reittien avaamiseksi muita huonommassa asemassa oleville ja kaikkein syrjäisimmille alueille. Lopuksi, jäsenvaltioiden pitäisi voida valtuuttaa lentoasemaverkosta vastaava lentoaseman pitäjä ottamaan käyttöön kyseisen verkon yhteisen maksujärjestelmän.
<P>
Arvoisa puhemies, tämän uuden direktiivin nojalla lentoasemillamme, jopa sellaisilla kaikkein syrjäisimmillä alueilla, josta minä tulen, kerätyillä lentoasemamaksuilla taataan lentoliikenteen yleinen saatavuus kaikille. Tämä on erityisen tärkeää sellaisella alueella kuin minun, jossa lentoliikenne on ainoa tapa saapua tai lähteä. Siksi toivon, että tämä ehdotus hyväksytään huomenna ja että komissio ja neuvosto hyväksyvät sen asianmukaisesti.
<SPEAKER ID="491" NAME="Robert Evans" AFFILIATION="PSE">
(EN) Arvoisa puhemies, toistan kollegoideni kiitokset Ulrich Stockmannille sen johdosta, mitä hän kuvaili käyttökelpoiseksi kompromissiksi 69 eurooppalaisen lentoaseman hyödyksi.
<P>
Jaan myös Zsolt László Becseyn ja todellakin kollegani Brian Simpsonin näkemyksen syrjimättömästä ja avoimesta kilpailusta. Olen tyytyväinen, että tämä mietintö on näin esitettynä hyvä sopimus ei vain Lontoon kolmen lentoaseman, Heathrow:n, Stanstedin ja Gatwickin osalta vaan myös muun Euroopan osalta, olipa se sitten Roberts Zīlen Latvia, Silvia-Adriana Ţicăun Romania tai Portugali, ja todellakin komission jäsenen osalta - Italian lentoasemat, ja uskon, että Saksassakin on lentoasemia, vaikka monet ihmiset eivät niille menekään.
<P>
Mutta mielestäni se on hyvä sopimus myös Euroopan matkustajien kannalta ja tietysti lentoasemat eivät ole mitään ilman kansalaisia, ilman matkustajia. He ovat meidän painopistealamme, kuten on myös ympäristö, mistä mielestäni on huolehdittu tässä mietinnössä.
<P>
Gerard Batten, kollegani Lontoosta, väitti siinä, mitä voitaisiin parhaiten kuvailla hänen ylläkköosuudekseen (koska hän on lähtenyt pois), että olemme perustamassa uusia elimiä ja esitti kaikenlaisia muita kauhujuttuja. Mutta nuo elimet - siviili-ilmailuviranomainen - ovat jo olemassa. Joten luulen, että se oli väärinymmärrys hänen taholtaan - ollakseni hänelle kohtelias.
<P>
Ja Fiona Hallille haluaisin sanoa, että en ole varma, että Newcastle kilpailee suoraan Lontoon kanssa. Niiden välillä on kunnollinen välimatka, ja kellä tahansa, joka päättää mennä Lontooseen Newcastlen sijasta, on edelleen pitkä matka edessään. Joten mielestäni ette nyt vertaile vertailukelpoisia asioita.
<P>
Mielestäni tämä on hyvä, käyttökelpoinen kompromissi. Mielestäni siinä on katettu kaikki ne alkuperäiset huolet, joita halusimme käsitellä, ja pakettina siinä tarjotaan tasapaino - lentoyhtiöiden etujen ja matkustajien etujen osalta - jota etsimme ja annetaan samalla lentoyhtiöille riittävästi vapautta toimia kilpailutilanteessa.
<P>
Elän toivossa, että tämän tuloksena voisimme jonakin päivänä - sitä ei ikinä tiedä, hyvät kollegat, sitä ei ikinä tiedä - voisimme saada kunnollisen palvelun Strasbourgiin. Se on pitkän aikavälin tavoite, mutta ei sitä ikinä tiedä - ja sen eteen kannatta tehdä työtä.
<SPEAKER ID="492" NAME="Bogusław Liberadzki" AFFILIATION="PSE">
(PL) Arvoisa puhemies, haluaisin aloittaa ilmaisemalla kiitokseni Ulrich Stockmannille, esittelijällemme. Hän on tehnyt paljon työtä aloittamalla direktiiviluonnoksesta, jota hän lähestyi innovatiivisella tavalla, koska hän halusi laatia mietinnön asianmukaisesti yhteistyössä komission ja neuvoston kanssa, missä hän onnistuikin. Ennen kaikkea haluan korostaa hänen aloitteellisuuttaan hiottaessa määritelmää, joka koskee lentoasemamaksuja ja toiseksi lentoasemia, jotka katamme, ja lentoasemien palvelutasoa ja niiden yhteyttä lentoasemien pitäjien velvoitteisiin. Yhtä tärkeää, erityisesti uusille jäsenvaltioille, on uusien infrastruktuurihankkeiden rahoitus. Olemme antamassa direktiiviluonnosta, jonka nojalla, matkustajan näkökulmasta, me, jotka Euroopassa käytämme palveluja, matkustamme tai maksamme palveluista, voimme tietää, miten paljon meidän on maksettava ja minne rahat menevät. Tämä on merkittävä askel todellisen eurooppalaisen järjestelmän ja Euroopan lentoasemaverkon luomisessa. Kiitän teitä tästä ja uskon lujasti, että tämä direktiiviluonnos palvelee siviili-ilmailua hyvin.
<SPEAKER ID="493" NAME="Zuzana Roithová" AFFILIATION="PPE-DE">
(CS) Sujuvasti toimivat lentoasemapalvelut ovat tärkeät Euroopan unionin sisämarkkinoiden toiminnalle. Sekä matkustajat että lentoyhtiöt arvostelevat avoimuuden puutetta ja joskus myös liiallisen korkeita lentoasemaveroja, jotka nostavat matkan hintaa perusteettoman paljon. Vastaamme viimeinkin tähän hyväksymällä tämän direktiivin sen toisessa käsittelyssä. Säännöksillä velvoitetaan ne lentoasemat, joilla on yli viisi miljoonaa matkustajaa, tekemään maksuistaan avoimia ja perustelemaan kustannuksensa. Sillä myös yksinkertaistetaan kiistoja lentoaseman käyttäjien ja lentoaseman pitäjien välillä. Uskon lujasti, että tämä johtaa maksujen vähenemiseen ja että sillä parannetaan kilpailutilannetta. Olen iloinen, että neuvosto on myös tunnustanut tarjousprosessin avaamisen, koska sillä edistetään uusien reittien avaamista epäsuotuisiin ja syrjäisimpiin kohteisiin, ja että on ollut mahdollista saada aikaan yhteinen määritelmä lentoasemaverkosta, jota samat lentoaseman pitäjät hallinnoivat. Onnittelen esittelijöitä näistä tuloksista.
<SPEAKER ID="494" NAME="Mieczysław Edmund Janowski" AFFILIATION="UEN">
(PL) Arvoisa puhemies, arvoisa komission jäsen, Ulrich Stockmann ansaitsee kiitollisuutemme. Tämä on todella hyvä kompromissi. Onnittelen häntä.
<P>
Olemme tänään viimeistelemässä työtämme lentoasemamaksuista. Lyhyesti, kahden vuoden kuluttua meillä on vakiintunut järjestelmä näiden maksujen keräämiselle koko Euroopan unionissa. Se vaikuttaa lentoasemiin, joilla on yli viisi miljoonaa matkustajaa vuodessa, ja kunkin maan suurimpaan lentoasemaan. Luvuista voidaan vielä keskustella, mutta mielestäni ne ovat hyviä. Minun tietojeni mukaan tämä vaikuttaa noin 80 lentoasemaan Euroopan unionissa.
<P>
Annettavien säännösten erityinen hyve on niiden avoimuus, joka auttaa valvontaviranomaisia. Epäsuotuisten alueiden lentoasemiin voidaan soveltaa asianmukaista suosituimmuuskohtelua. Se koski myös ympäristönäkökohtia ja vammaisten tilannetta. Toivon, että tällä direktiivillä tarjotaan lentoasemien syrjimättömän kilpailun lisäksi myös parantunutta matkustajien turvallisuutta ja suojellaan matkustajia liiallisilta lähtö- tai laskeutumismaksuilta.
<SPEAKER ID="495" NAME="Antonio Tajani">
komission varapuheenjohtaja. - (IT) Arvoisa puhemies, uskon, että tämä keskustelu on osoittanut, että parlamentti ja komissio ovat tehneet hyvää työtä, ja Ulrich Stockmannille osoitettu ylistys vain vahvistaa, että hän on valinnut oikean suunnan. Haluaisin kiittää häntä julkisesti jälleen kerran hänen työstään ja yhteistyöstä komission kanssa etsittäessä onnistunutta kompromissiratkaisua, jota minun nähdäkseni kaikki puheenvuoron käyttäneet ovat arvostaneet.
<P>
Mielestäni tämä käsittelemämme direktiiviehdotus, jonka toivon tämän parlamentin hyväksyvän, ei ole vähempää kuin, kuten Inés Ayala Sender sanoi, askel kohti yhtenäisen ilmatilan aikaansaamista, tavoitetta, johon mielestäni komission on parlamentin tukemana ja sitten neuvoston tuella pyrittävä, jotta ennen tämän parlamentin vaalikauden loppua voidaan antaa vahva viesti. Tuen kaikkia valintoja ja päätöksiä jo monessa unionin jäsenvaltiossa olemassa olevan riippumattoman viranomaisen perustamisesta. Mielestäni meidän on pyrittävä siihen, se on yhdessä tekemämme myönteinen päätös.
<P>
Ennen kuin lopetan, haluaisin jälleen kiittää kaikki keskusteluun osallistuneita jäseniä ja vastata Georg Jarzembowskin esittämään kysymykseen. Käsiteltävänä on seitsemän alueellista lentoasemaa. Menettelyt, jotka kestävät 18 kuukautta, käynnistettiin heinäkuussa 2007. Siksi en odota tulosten saapuvan ennen tämän vuoden loppua tai ensi vuoden alkua.
<P>
Luonnollisesti tulokset julkaistaan, mutta olisi epäoikeudenmukaista ja epäasianmukaista tehdä mitään huomautuksia ennen kuin työ on saatettu loppuun. Heti kun se on saatettu loppuun ja heti kun komissio on tehnyt päätöksen, parlamentille kuitenkin tiedotetaan, ja sitten Georg Jarzembowski saa täydellisen vastauksen, sen tiedon lisäksi, mitä minä olen voinut antaa, joka liittyy komission ehdotuksiin seitsemästä - korostan tätä, seitsemästä - käsiteltävänä olevasta tapauksesta.
<SPEAKER ID="496" NAME="Ulrich Stockmann">
esittelijä. - (DE) Arvoisa puhemies, haluaisin jälleen kerran kiittää kollegoitani heidän todella rakentavasta yhteistyöstään ja jännittävästä keskustelustamme. Luotan suureen tukeen huomenna. On myöhä ja on keskusteltu tarpeeksi. Huomenna on toimien vuoro. Olisin iloinen, jos voisimme saattaa tämän lainsäädäntömenettelyn päätökseen toisessa käsittelyssä.
<P>
(Suosionosoituksia)
<SPEAKER ID="497" NAME="Puhemies">
- (EL) Keskustelu on päättynyt.
<P>
Äänestys toimitetaan huomenna torstaina 23. lokakuuta.
<P>
Kirjalliset lausumat (142 artikla)
<SPEAKER ID="963" NAME="Corina Creţu  " AFFILIATION="PSE">
kirjallinen. - (RO) Lentoasemamaksujen sääntelyn eurooppalainen kehys on hyvin tärkeä Euroopan unionissa matkustavien ihmisten kustannusten vähentämisen kannalta ja siten työntekijöiden, erityisesti korkeasti koulutettujen, liikkuvuuden parantamisen kannalta.
<P>
Työntekijöiden liikkuvuus on itse asiassa tehokkaiden työmarkkinoiden tärkein osa Lissabonin sopimuksen asiaankuuluvassa luvussa asetetuissa puitteissa, koska sillä pyritään taloudelliseen kasvuun ja työpaikkojen määrän lisäämiseen. Lisäksi korkeasti koulutettujen työntekijöiden liikkuvuuden edistäminen johtaisi tietovirran ja hyödyllisen tiedon lisääntymiseen niillä tuotantoaloilla, joilla on paljon lisäarvoa, noudattaen Lissabonin strategian tavoitetta tehdä EU:n taloudesta dynaamisin tietoon perustuva talous maailmassa.
<SPEAKER ID="498" NAME="Christine De Veyrac  " LANGUAGE="FR">
Hyvät kollegat, neuvosto ja toimielimemme ovat saaneet aikaan kompromissin ja mahdollistaneet siten tämän asian käsittelyn päättämisen toisessa käsittelyssä.
<P>
Olen iloinen tästä sopimuksesta, jonka pitäisi erityisesti estää määräävän aseman väärinkäytöt ja edistää Euroopan lentoasema-alan tasapainoista kehitystä.
<P>
Tämä direktiivi lentoasemamaksuista on todellinen edistysaskel: tekemällä lentoasemien ja lentoyhtiöiden välisistä suhteista avoimempia se mahdollistaa nykyään usein vaikeaselkoisten ja ristiriitaisten suhteiden edistämisen ja parantamisen.
<P>
Riippumattoman viranomaisen käyttöönotolla mahdollistetaan lisäksi kumppanien kaikkien ristiriitojen puolueeton ratkaisu.
<P>
Loppujen lopuksi näiden uusien sääntöjen pitäisi hyödyttää lentoliikenteen käyttäjiä, ja siitä olen iloinen.
<P>
Kiitos huomiostanne.
