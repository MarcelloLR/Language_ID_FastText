<CHAPTER ID="025">
Sisämarkkinoiden tulostaulu (lyhyt esittely) 
<SPEAKER ID="179" NAME="Puhemies">
(ES) Esityslistalla on seuraavana Charlotte Cederschiöldin sisämarkkina- ja kuluttajansuojavaliokunnan puolesta laatima mietintö sisämarkkinoiden tulostaulusta.
<SPEAKER ID="180" NAME="Charlotte Cederschiöld">
esittelijä. - (SV) Arvoisa puhemies, olen erittäin iloinen huomatessani, että suurta edistystä on tapahtunut sen jälkeen, kun hyväksyimme sisämarkkinoita käsittelevän mietintömme valiokunnassa. Heinäkuussa esitelty uusi sisämarkkinoiden tulostaulu osoitti, että jäsenvaltiot olivat saavuttaneet toistaiseksi parhaan tuloksensa sisämarkkinasääntöjen saattamisessa osaksi kansallista lainsäädäntöä. Valtion- ja hallituksenpäämiesten asettama tavoite, keskimäärin 1 prosentin täytäntöönpanovaje, on saavutettu, ja parhaiten suoriutui Bulgaria, jonka täytäntöönpanovaje oli 0 prosenttia. Se on hatunnoston paikka! Toivokaamme, että tämä myönteinen suuntaus jatkuu ja että kansalaiset pääsevät tulevaisuudessa hyötymään täysimääräisesti sisämarkkinoistamme.
<P>
Meidän on painotettava nykyistä enemmän asianmukaista täytäntöönpanoa. Mietinnössämme kehotamme Euroopan parlamentin jäseniä ja komissiota sisällyttämään tulostauluun uusia ja pitemmälle kehitettyjä välineitä ja indikaattoreita, jotka antavat enemmän seikkaperäistä tietoa. Tarkoituksena on antaa kansalaisille keinot arvioida ja korvata menetykset, joita heille ja teollisuudelle aiheutuu sen vuoksi, etteivät jäsenvaltioiden hallitukset aina tee sitä, mitä niiden pitäisi tehdä, oikea-aikaisesti tai asianmukaisesti.
<P>
Meidän on erityisesti kehitettävä täytäntöönpanon seurantaa ja arviointia, joita tehdään samanaikaisesti kansallisen täytäntöönpanoprosessin kanssa. Kaikki nimittäin hyötyvät siitä, jos oikeudenkäyntejä voidaan välttää tällä tavoin. Meidän on löydettävä keinoja välttää rikkomismenettelyjä, ja jos asia menee tuomioistuimen käsittelyyn saakka, nopeuttaa niitä. Täytäntöönpanoa käsittelevien työryhmien ja verkostojen avulla voidaan välttää eroavuuksia täytäntöönpanossa ja tarpeetonta kansallisten vaatimusten lisäämistä (gold plating). Toimivan SOLVIT-verkoston ja komission laatimien alakohtaisten katsausten avulla mahdolliset ongelmat voidaan havaita jo varhaisessa vaiheessa. SOLVIT-verkosto on väline, jota pitäisi vahvistaa ja joka vahvistuu tulevaisuudessa.
<P>
Yksi tärkeimmistä täällä parlamentissa keskustelluista kysymyksistä on ollut yhteys kuluttajamarkkinoiden tulostauluun. Haluan käyttää tätä tilaisuutta tähdentääkseni tässä ja nyt, ettei meidän pitäisi tehdä tässä vaiheessa päätöstä suuntaan tai toiseen. Kuten olemme panneet merkille, sisämarkkinoiden tulostaulu toimii painostuskeinona, ja siinä piilee vielä huomattavia kehittämismahdollisuuksia. Lisäksi on tarkoituksenmukaista antaa näiden kahden tulostaulun kehittyä erikseen, jotta kummallekin muotoutuvat omat ominaisuudet. Sen jälkeen voimme tutkia, kannattaisiko ne sulauttaa toisiinsa, mikä saattaa hyvinkin osoittautua järkeväksi. Kuluttajamarkkinoiden tulostauluhan on vielä raakile, kun taas sisämarkkinoiden tulostaululla on jo merkittävä rooli yhdenmukaisen EY:n lainsäädännön edistämisessä. Vaikka se onkin tehokas tässä suhteessa, jäsenvaltiot suhtautuvat siihen hyvin myönteisesti. Se on toisin sanoen äärimmäisen tehokas väline, joka meidän on säilytettävä mutta jota on ehkä myös sovellettava muillakin aloilla.
<P>
Minun on myös mainittava alat, joilla ongelmat ovat pahimpia. Näitä ovat ympäristö, verotus, tullit, energia ja liikenne. Näillä aloilla meidän pitäisi uskoakseni kokeilla uusia malleja ja ehkä ottaa mallia palveludirektiivistä, jonka täytäntöönpano edellyttää erittäin tiivistä yhteistyötä komission kanssa. Se on suositeltavaa. Toivon, että meillä on jatkossa enemmän mahdollisuuksia keskustella tästä suunnattoman tärkeästä aiheesta vuosittaisen sisämarkkinafoorumin, vahvistettujen verkostojen, hallinnollisen yhteistyön ja ehkäpä ministerineuvoston uuden sisämarkkinaneuvoston yhteydessä. Arvostaisin sitä. Säännöllinen ajantasaistaminen on menetelmä, joka auttaa kehittämään tätä alaa. Haluan kiittää kaikkia niitä, jotka ovat osallistuneet sisämarkkinoiden tulostaulua käsittelevään työhön, sillä olen vakuuttunut, että työmme luo perustan EU:n tulevalle yhteistyölle.
<SPEAKER ID="181" NAME="Ján Figeľ">
komission jäsen. - (EN) Arvoisa puhemies, tässä uudessa järjestelmässä on laadittu useita mietintöjä, ja olen tyytyväinen voidessani onnitella Charlotte Cederschiöldiä hänen mietinnöstään, koska tämä on ala, jota ei ole kovinkaan helppo arvioida. Mietintö on hyvin tärkeä perinpohjaisuutensa ja myös siinä ehdotettujen tulevien toimien vuoksi. Kyseessä on mietintö sisämarkkinoiden tulostaulusta, vaikka jäsen Cederschiöld puhuikin äsken muista aloista, ja siihen sisältyy monia erittäin kiinnostavia ja hyödyllisiä ajatuksia tulostaulun sisällöstä ja painopisteestä tulevina vuosina.
<P>
EU:n lainsäädännön myöhäinen tai virheellinen täytäntöönpano jäsenvaltioissa vähentää kansalaistemme ja yritysten mahdollisuuksia käyttää yhteisön oikeuden mukaisia oikeuksiaan. Se myös heikentää EU:n uskottavuutta oikeusvaltioperiaatteeseen perustuvana yhteisönä ja luottamusta sitä kohtaan. EU:n lainsäädännön oikea-aikainen ja asianmukainen täytäntöönpano ja soveltaminen jäsenvaltioissamme ovat siten hyvin tärkeitä. Mietinnössä vahvistetaan ja tähdennetään tämän kysymyksen merkitystä, mitä komissio pitää erittäin myönteisenä.
<P>
Jäsenvaltioiden saavutukset EU:n lainsäädännön oikea-aikaisessa ja asianmukaisessa täytäntöönpanossa ovat parantuneet huomattavasti viime vuosina, mikä on hyvä uutinen. Tällä hetkellä 18 jäsenvaltiota on jo saavuttanut vuodelle 2009 asetetun täytäntöönpanovajetta koskevan 1 prosentin tavoitteen, josta valtion- ja hallituksenpäämiehet sopivat maaliskuussa 2007. Muut jäsenvaltiot ovat hyvin lähellä tätä enintään 1 prosentin tavoitetta. Keskimääräinen täytäntöönpanovaje on siten 1 prosentti jo nyt eli hyvissä ajoin ennen vuoden 2009 määräaikaa. Tämä kehitys on hyvin myönteistä, ja komissio toivoo suuntauksen vahvistuvan entisestään vuonna 2009.
<P>
Sisämarkkinoiden tulostaululla on jo ollut ja on myös tulevaisuudessa hyvin tärkeä rooli jäsenvaltioiden pyrkimysten tukemisessa. Täytäntöönpanossa on päästy vauhtiin, ja tulostaulu luo jäsenvaltioiden välille paineita suorituksen parantamiseen.
<P>
Kuten esittelijä totesi, EU:n lainsäädännön hyvä täytäntöönpano ei pääty direktiivien oikea-aikaiseen ja asianmukaiseen saattamiseen osaksi kansallista lainsäädäntöä. Jäsenvaltioiden viranomaisten on sovellettava direktiivejä tehokkaasti. Lisäksi kansallisten viranomaisten on varmistettava, että kansalaiset ja yritykset voivat todellakin käyttää tehokkaasti perustamissopimuksessa vahvistettuja oikeuksiaan.
<P>
Olen samaa mieltä jäsen Cederschiöldin kanssa siitä, että nyt on aika tutkia, voitaisiinko tulostaulun soveltamisalaa laajentaa, ja tarkastella muitakin EU:n lainsäädännön soveltamiseen liittyviä näkökohtia kuin pelkästään täytäntöönpanoa.
<P>
Viimeisimmässä, heinäkuussa 2008 esitellyssä tulostaulussa keskityttiin aiempaa enemmän muihin yhteisön lainsäädännön rikkomuksiin kuin myöhäiseen täytäntöönpanoon, ja siihen sisältyi enemmän tietoa yksittäisiltä aloilta. Kyseinen tulostaulu on ensimmäinen askel tähän suuntaan, ja olemme omaksumassa laajemman tarkastelutavan. Komissio tutkii parhaillaan, voidaanko EU:n lainsäädännön soveltamisesta esittää enemmän laadullisia tietoja, joissa keskityttäisiin mahdollisesti erityisesti aloihin, joilla EU:n lainsäädännön moitteettomaan soveltamiseen liittyvät ongelmat vaikuttavat olevan kaikkein pahimpia, kuten esittelijän mainitsemilla energian ja liikenteen aloilla.
<P>
Tavoitteena on julkaista kattavampi tulostaulu vuoden 2009 ensimmäisellä neljänneksellä. Tämä vastaa nähdäkseni erittäin pitkälti jäsen Cederschiöldin mietinnössään esittämiä ehdotuksia.
<P>
Panen myös merkille linjan, joka mietinnössä on omaksuttu ja esitetty sisämarkkinoiden tulostaulun ja kuluttajamarkkinoiden tulostaulun välisestä suhteesta ja jonka mukaan nämä kaksi tulostaulua olisi säilytettävä erillisinä.
<P>
Kiitos vielä kerran mietinnöstä ja tarkkaavaisuudestanne.
<SPEAKER ID="182" NAME="Puhemies">
(ES) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 142 artikla)
<SPEAKER ID="183" NAME="Zita Pleštinská  " AFFILIATION="PPE-DE">
kirjallinen. - (SK) Yhteisön säädösten laatu ja niiden oikea-aikainen täytäntöönpano ovat erittäin tärkeitä sisämarkkinoiden toimivuuden kannalta. Sisämarkkinadirektiivien asianmukainen saattaminen osaksi kansallista lainsäädäntöä ja niiden oikea soveltaminen vaikuttavat EU:n kilpailukykyyn sekä taloudelliseen ja yhteiskunnalliseen tasapainoon.
<P>
Esimerkiksi rakennustuotedirektiivi, joka meidän on määrä korvata asetuksella, jonka varjoesittelijänä parhaillaan toimin PPE-DE-ryhmässä, saatettiin osaksi kansallista lainsäädäntöä siten, että CE-merkintä on vapaaehtoinen neljässä jäsenvaltiossa ja pakollinen muissa. Tämä tilanne aiheuttaa valtavia ongelmia tuotannolle.
<P>
Säännösten epäselvyys ja johdetun oikeuden epäasianmukainen täytäntöönpano johtavat usein oikeudenkäynteihin Euroopan yhteisöjen tuomioistuimessa.
<P>
Mielestäni on hyvin tärkeää perustaa keskitettyjä palvelupisteitä, jotka voivat auttaa kansalaisia kaikissa sisämarkkinoilla liikkumiseen liittyvissä oikeudellisissa ja käytännön asioissa.
<P>
Avoimilla ja kilpailukykyisillä sisämarkkinoilla tarvitaan kohdennetumpia ja tiukempia välineitä, joilla väärennöksiä ja jäljennöksiä voidaan torjua tehokkaammin. Huomaattehan, että olen laatinut kollegoideni kanssa kirjallisen kannanoton 67/2008 tarkoituksenamme kiinnittää huomiota tuotteiden väärentämiseen ja luvattomaan jäljentämiseen, jotka ovat kasvava uhka EU:n taloudelle, työllisyydelle ja luovuudelle.
<P>
Meidän on ensisijaisesti pyrittävä suojelemaan kuluttajia, jotka usein tietämättään ostavat väärennetyn tuotteen pitäen sitä aitona ja saattavat näin vaarantaa terveytensä ja turvallisuutensa.
<SPEAKER ID="184" NAME="Rovana Plumb  " AFFILIATION="PSE">
kirjallinen. - (RO) Sisämarkkinadirektiivien oikea-aikainen täytäntöönpano, täsmällinen saattaminen osaksi kansallista lainsäädäntöä ja niiden täytäntöönpanon asianmukainen valvonta ovat ehdottomia edellytyksiä sisämarkkinoiden tehokkaalle toiminnalle ja kuluttajansuojalle. Ne myös vaikuttavat EU:n kilpailukykyyn sekä taloudelliseen ja yhteiskunnalliseen tasapainoon.
<P>
Tulostaulu on tärkeä poliittisen suunnittelun väline. Pyydämmekin komissiota laajentamaan siihen sisältyviä tietoja ja indikaattoreita siten, että ne käsittävät muun muassa laadun, työntekijöiden sosiaaliolot sekä ympäristövaikutukset ja ilmastonmuutoksen.
<P>
Romania on seitsemäntenä jäsenvaltioiden vertailussa, joka koskee sisämarkkinadirektiivien saattamista osaksi kansallista lainsäädäntöä. Sen keskimääräinen täytäntöönpanovaje oli 0,8 prosenttia joulukuussa 2007, kun valtion- ja hallitustenpäämiesten vuodelle 2009 asettama tavoite on 1 prosentti. Mietinnössä myös korostetaan, että täytäntöönpanoviiveet tai EU:n säännösten virheellinen täytäntöönpano vaikuttaa kuluttajiin ja yrityksiin. Siinä vaaditaan jäsenvaltioita tehostamaan pyrkimyksiään SOLVIT-verkoston tukemiseksi (ongelmanratkaisuverkosto, jota jäsenvaltiot käyttävät ratkaistakseen ongelmia, joita saattaa syntyä sisämarkkinalainsäädännön epäasianmukaisen täytäntöönpanon vuoksi, viemättä asiaa tuomioistuinten käsiteltäväksi).
<P>
Haluan myös onnitella esittelijää hänen työstään.
