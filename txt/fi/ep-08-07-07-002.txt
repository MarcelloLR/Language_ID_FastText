<CHAPTER ID="002">
Puhemiehen julkilausuma
<SPEAKER ID="006" NAME="Puhemies">
(DE) Hyvät kollegat, lukuisten pyyntöjen johdosta haluan antaa lyhyen julkilausuman Ingrid Betancourtin ja muiden panttivankien vapauttamisesta.
<P>
Kolumbialainen terroristijärjestö FARC kidnappasi Ingrid Betancourtin, Keith Stansellin, Thomas Howesin, Marc Gonsalvesin, Juan Carlos Bermeon, Raimundo Malagónin, José Ricardo Marulandan, William Pérezin, Erasmo Romeron, José Miguel Arteagan, Armando Florezin, Julio Buitragon, Armando Castellanosin, Vianey Rodríguezin ja John Jairo Duranin ja piti heitä panttivankeina useita vuosia. Heidän vapautettiin lopulta perjantaina 2. heinäkuuta 2008 Kolumbian armeijan onnistuneen sotilasoperaation ansiosta.
<P>
Euroopan parlamentti on iloinen Betancourtin ja muiden vapautettujen sekä heidän perheittensä puolesta. Vapauttaminen merkitsee erittäin raastavan ajanjakson päättymistä ja muistuttaa, ettei koskaan saa luopua toivosta.
<P>
Puhuin presidentti Uriben kanssa viime torstaina ja onnittelin Kolumbian hallitusta ja armeijaa sekä Kolumbian kansaa tästä onnistuneesta operaatiosta. Haluan vielä korostaa, että demokratia ei saa koskaan antaa periksi terrorismille ja että lainsäädännön täytäntöönpano on poliittinen ja moraalinen velvoite.
<P>
Meidän on jatkossakin tehtävä kaikkemme kaikkien panttivankien vapauttamisen turvaamiseksi. Ingrid Betancourt kaapattiin 23. huhtikuuta 2002. Euroopan parlamentti on siitä lähtien ollut useaan kertaan mukana yrityksissä vapauttaa hänet. Hän oli vuonna 2006 yhdessä País Libre -säätiön kanssa yksi kolmesta finalistiehdokkaasta mielipiteenvapauden Saharov-palkinnon saajaksi.
<P>
Hyvät kollegat, Euroopan parlamentin mielestä Ingrid Betancourtin sitoutuminen on ollut ja on edelleen ensiarvoisen tärkeää kestävän rauhan saavuttamiseksi Kolumbiassa. Meidän velvollisuutemme on nyt tiedottaa jatkuvasti suurelle yleisölle Kolumbiassa yhä panttivankeina olevien dramaattisesta tilanteesta ja työskennellä heidän vapauttamisekseen.
<P>
Esitin viime viikolla Ingrid Betancourtille kutsun saapua vierailemaan Euroopan parlamenttiin hänelle sopivana ajankohtana heti, kun hän on toipunut panttivankeudesta. Haluan tässä tilaisuudessa kehottaa FARCia ja kaikkia muita terroristijärjestöjä luopumaan aseista ja lopettamaan järjenvastaisen ja mielettömän väkivallan. Me emme koskaan anna periksi terrorismille! Vaadin, että kaikki panttivangit vapautetaan ja että asianosaiset hyväksyvät Kolumbian hallituksen yhteistyötarjouksen rauhanomaisen ratkaisun saavuttamiseksi.
<P>
(Suosionosoituksia)
<P>
Hyvät kollegat, haluan toivottaa lämpimästi tervetulleeksi parlamenttiin Ranskan Eurooppa-asioista vastaavan valtiosihteerin ja uuden puheenjohtajavaltion edustajan Jean-Pierre Jouyet'n. Kyseessä on ensimmäinen kerta, kun hallituksen edustaja on läsnä heti parlamentin työn alkaessa. Toivon, että poikkeuksellisen hyvin alkanut työmme jatkuu yhtä menestyksekkäästi.
<P>
(Suosionosoituksia)
