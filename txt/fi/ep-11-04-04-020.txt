<CHAPTER ID="020">
Minuutin puheenvuorot (työjärjestyksen 150 artikla) 
<SPEAKER ID="220" NAME="Puhemies">
(IT) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="221" NAME="Jim Higgins" AFFILIATION="PPE">
(GA) Arvoisa puhemies, Euroopan unionin pitäisi pyrkiä vähentämään merkittävästi kuolonuhrien ja vakavien loukkaantumisten määrää ja parantamaan tieturvallisuutta.
<P>
En hyväksy sitä, että on odotettava vuoteen 2033 asti, jotta eurooppalainen ajokortti otetaan käyttöön. Tällä hetkellä on olemassa vain eurooppalainen ajokorttimalli, mutta mitä sillä oikeasti tarkoitetaan?
<P>
Tienkäyttäjiä halutaan suojella, jos siihen on poliittista tahtoa, ja uskon vakaasti, että nyt käytettävissä olevan uudenaikaisen tekniikan avulla voidaan lyhentää direktiivin 2006/126/EY täytäntöönpanoaikaa. Emme voi odottaa pidempään - se on erittäin tärkeää. Komission on tehtävä jotain konkreettista tälle asialle.
<SPEAKER ID="222" NAME="Alajos Mészáros" AFFILIATION="PPE">
(HU) Arvoisa puhemies, demokratia, vapaus, solidaarisuus ja kristilliset ihanteet ovat yleisiä eurooppalaisia arvoja, joihin minä uskon. Näitä arvoja tunnusti myös kreivi János Eszterházy, Slovakian unkarilainen poliitikko, joka tuomittiin kommunistien tekaisemien syytteiden perusteella vuonna 1947 ja joka kuoli marttyyrina Mírovin vankilassa vuonna 1957. Hänen lukemattomiin ansioihinsa kuuluu se, että hän oli ainoa poliitikko, joka tuomitsi parlamentin jäsenenä juutalaisten karkottamisen ja äänesti sitä vastaan Slovakian fasistisen valtion parlamentissa vuonna 1942. Hänen ainoa rikoksensa oli puolustaa poikkeuksetta Slovakian unkarilaisia, joita mustamaalattiin yhtenä joukkona yhdessä saksaa puhuvien kansalaisten kanssa. Heiltä vietiin myös kansalaisuus ja heidät ajettiin maanpakoon häpeällisten Benešin asetusten nojalla. EU:n pitäisi hävetä, että nämä valtion terrorin oikeuttavat epäinhimilliset asetukset ovat edelleen voimassa ja että János Eszterházyn sekä satojen tuhansien kansalaisten, joilta riistettiin heidän ihmisarvonsa, maineenpalautusta odotetaan yhä. Kehotan arvoisia kollegoitani huolehtimaan enemmän yhteisten eurooppalaisten arvojen suojaamisesta.
<SPEAKER ID="223" NAME="George Sabin Cutaş" AFFILIATION="S&amp;D">
(RO) Arvoisa puheenjohtaja, unkarilaisten ääriliikkeiden jäsenet järjestivät tänä vuonna Unkarin kansallispäivän kunniaksi Transylvaniassa separatistisia mielenosoituksia. Niissä nähtiin huolestuttavasti radikalismia erityisesti Unkarin hallituksen korkea-arvoisten edustajien ja yhden Euroopan parlamentin varapuhemiehen tuen ja lausuntojen vuoksi.
<P>
Unkarilaisten juhlinta 15. maaliskuuta vaarantaa vuosi toisensa jälkeen hyvän yhteisymmärryksen romanialaisten ja unkarilaisten välillä. Unkarilaisten ääriliikkeiden jäsenet hirttivät hiljattain symbolisesti Transsylvanian romanialaisten kansallisoikeuksien puolesta vuonna 1848 käydyn kamppailun sankarin. Nykyisessä tilanteessa tällaiset provosoivat teot ainoastaan uhkaavat rauhanomaista rinnakkaiseloa.
<P>
Tuomitsen jyrkästi kyseisen ääriliikkeiden toiminnan. Kehotan Romanian viranomaisia vaihtamaan poliittisen osallisuuden oikeudellisiin toimenpiteisiin. Vetoan myös eurooppalaisiin foorumeihin, että ne ryhtyisivät toimiin pysäyttääkseen etnisen vihan ja alueellisen separatismin leviämisen alueella, jossa on ainutlaatuiset mahdollisuudet sulkea menneisyyden haavat eurooppalaisten arvojen avulla.
<SPEAKER ID="224" NAME="Alexander Mirsky" AFFILIATION="S&amp;D">
(LV) Arvoisa puhemies, haluaisin esittää teille kysymyksen. Onko mielestänne mahdollista sulkea ranskankieliset koulut Belgiassa? Tai esimerkiksi saksankieliset koulut Ranskassa? Olette oikeassa: se ei ole mahdollista. Kuitenkin Latviassa, jossa yli 40 prosenttia väestöstä on venäjänkielisiä, se on mahdollista. Tänään Latvian parlamentin kansallismieliset ja natsijäsenet haluavat järjestää kansanäänestyksen venäjänkielisten koulujen sulkemisesta Latviassa. Samaan aikaan Etyjin vähemmistövaltuutettu Knut Vollebaek saapuu Latviaan ja ilmoittaa, että hän voi olla ylpeä yhdentymisestä Latviassa. Luuletteko, että lasken leikkiä? Olette väärässä. Mitä luulette lisäksi tapahtuvan, jos venäjänkieliset koulut suljetaan Latviassa? Minä kerron teille - Latviassa syttyy sisällissota. Jos Euroopan parlamentti ei reagoi tänään tähän avoimen radikaaliin aloitteeseen, huomenna se on jo liian myöhäistä. Kiitos.
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Arvoisa puhemies, Japanin ydinonnettomuutta ei saa käyttää manipulointitarkoituksiin: kansalaiset odottavat meiltä vastauksia ja toimia. Ensimmäiseksi on toteutettava nopeasti ja avoimesti ilmoitetut turvallisuustestit ja valtioita on vaadittava sulkemaan vanhentuneet tai vaaralliset laitokset. Ensimmäiset testit pitäisi tehdä ensimmäisen sukupolven laitoksissa, joissa käytetään samaa tekniikkaa kuin Fukushimassa. Niiden käyttöikä on loppumassa ja tekniikka on vanhentunut.
<P>
Tämän vuoksi pyydän teitä tukemaan kaikkien Baskimaan toimielinten esittämää pyyntöä, että eräs tällainen voimala suljetaan kiireellisesti Santa María de Garoñassa. Yli kaksi miljoonaa ihmistä elää 80 kilometrin säteellä laitoksesta. Lisäksi on parannettava onnettomuuksien ehkäisemistä kaupunkisuunnittelussa ja pelastuspalvelussa, on tehostettava turvallisuutta, kun päätetään tällaisten laitosten sijoituspaikoista, sekä on parannettava EU:n käytännön laatimista. Siten voimme ryhtyä tehokkaisiin, hyvin järjestettyihin ja nopeisiin yhteisiin toimiin suurien katastrofien käsittelemiseksi.
<SPEAKER ID="226" NAME="Marian Harkin" AFFILIATION="ALDE">
(EN) Arvoisa puhemies, komission pääjohtaja Catherine Day kuvaili hiljattain, että Irlannin pankkien pelastaminen on "vaikeaa mutta kestävää". Kyse ei ole pelastamisesta vaan petoksesta: se on petos joukkovelkakirjojen haltijoita kohtaan - pääomalainan, kiinnitetyn tai vakuudettoman lainan haltijoita - kaikkien joukkovelkakirjatyyppien, ja -luokkien haltijoita kohtaan EU:n vaatimuksesta, kun taas irlantilaiset veronmaksajat joutuvat ottamaan harteilleen sietämättömän velan.
<P>
Pankkien pelastamisen hinta on 70 miljardia euroa puhumattakaan EKP:n myöntämästä 200 miljardin euron hätärahoituksesta. Miten 4,4 miljoonan asukkaan pienen saaren oletetaan selviytyvän tästä hulluudesta? Jokaisen irlantilaisen miehen, naisen ja lapsen velkataakka on noin 160 000 euroa pelkästään pankkien pelastamisen osalta, eikä luvussa ole mukana korkoa. Esitän pienen vertauksen: Jos Ranska - jossa on 62 miljoonaa asukasta - joutuisi vastaavaan pankkikriisiin, Ranskan kansalaisten velka olisi biljoona euroa. Kuvailisiko komissio sitä "vaikeaksi mutta kestäväksi"?
<P>
Catherine Day on myös väärässä sanoessaan, ettei ole kyse euron kriisistä. Jos Euroopan komissio ei myönnä tätä ja ryhdy toimiin, ei ainoastaan Irlannin vaan koko euroalueen tulevaisuus on synkkä.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Arvoisa puhemies, hyvät kollegat, nykyisessä kansainvälisessä talouskriisissä Kataloniassa on näkyvissä erittäin myönteisiä merkkejä, joihin kuuluu viennin 16 prosentin kasvu viime vuonna, mutta myös erittäin kielteisiä merkkejä kuten yli 40 prosentin nuorisotyöttömyys.
<P>
Yksi merkittävimmistä syistä vaikeuksiin on maamme vuosittain menettämät verotulot, jotka vastaavat yli kymmentä prosenttia bruttokansantuotteesta. Luku on paljon suurempi kuin vauraimman osavaltion rahoitusosuus koko Saksan liittotasavallalle.
<P>
Katalonian taloudellinen kuristuminen iskee yhteen Etelä-Euroopan merkittävämpään taloudelliseen moottoriin, minkä vuoksi Katalonian ahdinko on koko Euroopan unionin ongelma.
<SPEAKER ID="228" NAME="Janusz Wojciechowski" AFFILIATION="ECR">
(PL) Arvoisa puhemies, Liettuan tasavalta hyväksyi hiljattain opetuslain, jolla muutetaan koulutusjärjestelmää siten, että on pelättävissä, että huomattava määrä - ainakin puolet tai kenties useampi - Liettuan puolankielisistä kouluista voidaan sulkea. Tämä on uusi esimerkki syrjinnästä Puolan kansallista vähemmistöä kohtaan, joka on asunut maassa vuosisatoja, monen sukupolven ajan. Sen jälkeen kun kiellettiin kirjoittamasta puolalaisia nimiä puolalaisen kirjoitusasun mukaan ja käyttämästä puolalaisia paikannimiä ja kun jopa puolalaisia on rangaistu heidän oman kielensä käyttämisestä, kyseessä on uusi syrjimistapaus, joka koskee tällä kertaa opetusta.
<P>
Tämä on sitäkin valitettavampaa, sillä kahden valtion kansalaisten välillä ei ole kiistaa ja silti Liettuan viranomaiset ovat vastuuttomasti sytyttämässä ja lietsomassa sellaista konfliktia, jolla voi olla hyvin kielteisiä vaikutuksia. Olemme huolissamme ihmisoikeusloukkauksista eri puolilla maailmaa, ja kuitenkin samanlaisia valitettavia tapahtumia esiintyy Euroopan unionissa. Euroopan unionin on jo korkea aika käsitellä tätä asiaa. Tämä on häpeällistä Liettuan lisäksi myös koko Euroopan unionille. Kiitos.
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, Turkin pääministeri kommentoi Oomen-Ruijtenin mietintöä Turkin liittymisvalmistelujen edistymisestä ja totesi, että mietintö on puolueellinen ja hänen mielestään sen laatijat ovat puolueellisia.
<P>
Muutama päivä myöhemmin Euroopan parlamentin ulkopuolelle Brysselissä kokoontuneet kyproksenturkkilaiset ammattiliittojen johtajat huusivat, että Turkin poliittinen johto ei loukkaa ainoastaan Oomen-Ruijtenin mietinnön puolesta äänestäneitä parlamentin jäseniä, vaan se loukkaa myös kyproksenturkkilaisia, jotka osoittivat miehitetyssä Kyproksessa suurin joukoin mieltään Turkin 40 000 sotilaan heihin kohdistamaa sortoa ja lukemattomia turkkilaisia uudisasukkaita vastaan. Mielenosoituksessa puhunut kyproksenturkkilainen poliittinen johtaja Izzet Izcan sanoi, että Turkin hallitus rikkoo kansainvälistä lainsäädäntöä, kun se muuttaa koko väestörakennetta siirtämällä ihmisiä Turkista ja vaarantaa siten kyproksenturkkilaisen yhteisön olemassaolon. Hän korosti, että kaikki ihmisoikeuksia noudattavat tahot, kuten Euroopan unioni, eivät voi sallia kyseisiä loukkauksia.
<P>
Aiommeko me Euroopan parlamentissa sallia tämän loukkauksen, arvoisa puhemies? Kehotan teitä välittämään kyproksenturkkilaisten vastalauseen sekä neuvostolle että komissiolle, jotta ne voivat ryhtyä asianmukaisiin toimenpiteisiin ennen kuin on liian myöhäistä.
<SPEAKER ID="230" NAME="Nikolaos Salavrakos" AFFILIATION="EFD">
(EL) Arvoisa puhemies, Pohjois-Afrikka on tulessa Egyptin, Tunisian ja Libyan poliittisten tapahtumien jälkeen. Kriisi vetää mukaansa muita Lähi-idän valtioita valitettavin, poliittisesti arveluttavin ja epäselvin seurauksin. Samaan aikaan lännen päätöksentekijät ovat myöntäneet Turkille huomattavasti määräysvaltaa, mikä aiheuttaa yhteenottoja Israelin ja Turkin hallituksen välillä sekä kiristyneitä välejä Turkin, Iranin ja Brasilian välillä. Turkille ollaan myös antamassa riippumattomuutta Yhdysvaltain Lähi-itää koskevasta politiikasta ja EU:n sitoumuksista liittymisestä Euroopan unioniin. Entisen Jugoslavian valtioiden tilanne on jatkuvasti epävakaa, mikä ruokkii kansallismielisiä ryhmiä. Lisäksi kansainvälisten luotettavien tilastotietojen mukaan nykyinen 1,6 miljardin muslimiväestö kasvaa 2,2 miljardiin muslimiin vuoteen 2030 mennessä, kun taas Euroopan väestö pienenee 50 miljoonalla ihmisellä.
<P>
Kysymykseni kuuluu seuraavasti: ymmärtävätkö eurooppalaiset johtajat, että etelän epävakaudella on kielteisiä vaikutuksia sekä euroon että lännen turvallisuusjärjestelmän geopoliittiseen vakauteen?
<SPEAKER ID="231" NAME="Diane Dodds" AFFILIATION="NI">
(EN) Arvoisa puhemies, tarkoituksenani oli puhua Irlannin tasavallan rahoituskriisin vaikutuksista Pohjois-Irlannin talouteen. Sen sijaan kerron valitettavasti parlamentille Pohjois-Irlannin poliisivoimien jäsenen kylmästä ja raa'asta murhasta. Irlannin tasavallan terroristit tappoivat 25-vuotiaan konstaapeli Ronan Kerrin lauantai-iltapäivällä.
<P>
Konstaapeli Kerr, katolilainen poliisi murhattiin, kun hänen autonsa alle pantu pommi räjähti lauantaina hänen lähtiessä töihin. Hän kuoli tapahtumapaikalla. Kehotan parlamenttia tuomitsemaan tämän hirmuteon ja vaatimaan Irlannin tasavallan terroristeja lopettamaan väkivaltaisuudet, joilla pyritään vetämään Pohjois-Irlanti takaisin synkkiin aikoihin ja suistamaan poliittinen prosessi raiteiltaan.
<P>
Vuoden 2007 jälkeen toisinajattelevat tasavaltalaisterroristit ovat asettaneet kymmeniä autopommeja poliisien yksityisautoihin. Onneksi useimmat niistä eivät räjähtäneet. Olen varma, että vaaditte kanssani, että kaikki tätä murhaa koskeva tieto annetaan poliisille. Paikallisessa yhteisössä on ihmisiä, jotka tietävät konstaapeli Kerrin raa'asta murhasta. Heidän on tultava esiin ja saatettava murhaajat oikeuden eteen, eikä heidän pidä suojella murhaajia oikeudelta. Heidän on tehtävä niin maamme tulevaisuuden vuoksi sekä kunnioituksesta urheaa poliisia ja hänen surevaa äitiään ja perhettään kohtaan. Olen myös tyrmistynyt kunnioituksen puutteesta, jota eräät parlamentin jäsenet ovat osoittaneet tätä puhetta kohtaan.
<SPEAKER ID="232" NAME="Konstantinos Poupakis" AFFILIATION="PPE">
(EL) Arvoisa puhemies, ratifioidessaan YK:n yleissopimuksen vammaisten henkilöiden oikeuksista 27 jäsenvaltiota sitoutui noudattamaan yhtäläisiä oikeuksia, tasapuolista kohtelua ja yhtäläisiä mahdollisuuksia, ja siten varmistamaan, että vammaiset voivat osallistua täysimääräisesti yhteiskuntaan. Kuten olemme huomanneet, tämä ei kuitenkaan koske kaikkia. Noin 30 miljoonaa Euroopassa asuvaa sokeaa kohtaavat valtavia ongelmia päivittäisissä toimissaan, kuten ostosten tekemisessä, koska heidän on turvauduttava muihin ihmisiin, jotka kertovat, mitä pakkauksissa on.
<P>
Haluan sen vuoksi kehottaa komissiota aloittamaan asianosaisten tahojen kanssa laajan kuulemisen, joka koskee tuotteiden pistekirjoitukseen perustuvan vapaaehtoisen merkintäjärjestelmän käyttöönottoa. Samalla kehotan kollegoitani tukemaan sitä allekirjoittamalla kirjallisen lausuman 14.
<SPEAKER ID="233" NAME="Georgios Papanikolaou" AFFILIATION="PPE">
(EL) Arvoisa puhemies, viimeisimmän huippukokouksen päätelmät eivät olleet lainkaan rauhoittavia. Selvät määräykset järjestelystä, jolla jäsenvaltiot voivat uudelleenjärjestellä velkojaan vuoden 2013 jälkeen, merkitsee selvää suunnanmuutosta Euroopan unionin alkuperäisestä, kriisin alussa esitetystä kannasta, jonka mukaan velkojen uudelleenjärjestely estettäisiin kaikin keinoin. Kansainvälisten arvostettujen taloustieteilijöiden ja markkinoiden välinen keskustelu on jo päässyt uudestaan vauhtiin Kreikassa.
<P>
Mikä muutti tämän kannan? Kaikki mahdollinen tehtiin, eikä kustannuksia säästelty; kenties meiltä vain loppui puhti. Totuus on, ettei ennustuksia ja arvioita tarkisteta. Lama on pahenemassa Kreikassa sen sijaan, että se paranisi, valtion menot ovat -9 prosenttia, kun niiden pitäisi olla +8,5 prosenttia vuotta 2011 koskevan pöytäkirjan perusteella. Mikä pahinta, työttömyys on jo ylittänyt 15 prosenttia.
<P>
Tähän on ainoastaan yksi vastaus: kasvu. Onko mitään merkkejä kasvusta? Ei ole; tarvitsemme kasvua edistävää politiikkaa, emmekä suunnanmuutoksia ja puheita uudelleenjärjestelyistä.
<SPEAKER ID="234" NAME="András Gyürk" AFFILIATION="PPE">
(HU) Arvoisa puhemies, Unkarin EU:n puheenjohtajakausi on puolessa välissä, joten on aiheellista tarkastella tähänastisia saavutuksia. Merkittävä onnistuminen on, että neuvostossa saavutettiin hiljattain periaatteessa sopu kuuden lainsäädäntöehdotuksen paketista talouden ohjauksen ja hallinnan parantamiseksi. Jos parlamentti hyväksyy nopeasti uuden lainsäädännön, se voi parantaa suuresti eurooppalaisen talouden kilpailukykyä. Helmikuussa järjestetyssä energiahuippukokouksessa saavutettiin myös todellinen läpimurto. Yhteisten energiamarkkinoiden vahvistamisen ja infrastruktuurien kehittämisen tuloksena voidaan lopultakin luoda yhteinen eurooppalainen energiapolitiikka. Tämän lisäksi yhteistä maatalouspolitiikkaa sekä koheesiopolitiikkaa koskevissa asioissa on päästy erittäin merkittävään sopuun.
<P>
Tietenkin jotkin asiat ovat edelleen selvittämättä, kuten EU:n romaneja koskeva strategia. Sen hyväksymällä EU ottaa viimeinkin myös virallisen vastuun poistaakseen romaneita koettelevan kuilun. Hyvät kollegat, Unkarin onnistunut puheenjohtajakausi tarkoittaa myös Euroopan menestystä. Juuri tästä syystä pyydän teitä tukemaan edelleen yhteisten tavoitteiden saavuttamista äänestysten kautta. Kiitos puheenvuorosta, arvoisa puheenjohtaja.
<SPEAKER ID="235" NAME="Mairead McGuinness" AFFILIATION="PPE">
(EN) Arvoisa puhemies, jäsen Doddsin tavoin minäkin aioin puhua taloudesta, mutta nuoren katolilaisen poliisin kauhea, tunteeton murha Pohjois-Irlannissa muutti valitettavasti aikeeni. Mielestäni on tärkeää, että Euroopan parlamentti ymmärtää, kuinka valtava tämä tragedia on Irlannin saaren kannalta ja myös asianomaiselle perheelle.
<P>
Kerr oli juuri päättänyt peruskoulutuksensa joulukuussa; hän oli vain 25-vuotias ja pommi räjähti hänen autonsa alla. Hänen äitinsä eilen äitienpäivänä antamat kommentit liikuttivat minua. Hän kannusti katolilaisia, etteivät nämä jättäisi liittymästä Pohjois-Irlannin poliisivoimiin aikana, jolloin me tavoittelemme, kuten hän sanoi, neutraaleja poliisivoimia maamme etujen vuoksi. Hän pyysi kaikkia katolilaisia olemaan lannistumatta murhan vuoksi. Hän sanoi, että meidän kaikkien on kestettävä, oltava luotettavia ja pyrittävä tasa-arvoisuuteen.
<P>
Lainaan taas hänen surussaan lausumia sanoja: "Emme halua palata jälleen synkkiin pelon ja terrorin päiviin. Olimme ylpeitä Ronanista ja kaikesta, mitä hän edusti. Hänen kuolemansa ei saa olla turha."
<P>
Hänen murhaajansa eivät ole vielä myöntäneet tekoaan. Niillä, jotka tietävät henkilöt tai muut tahot, jotka tekivät tämän murhan, on velvollisuus antaa todisteet Pohjois-Irlannin poliisivoimille. Eurooppa on tukenut rauhanprosessia, ja meidän velvollisuutemme on jatkaa sen tukemista.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Arvoisa puhemies, Romaniassa on laki, jossa säädetään, että opettajien palkkoja on lisättävä, koska ne ovat erittäin pienet. Laki hyväksyttiin ja siitä äänestettiin Romanian parlamentissa, mutta sitä ei ole pantu täytäntöön vielä millään tavalla. Opettajat ovat saavuttaneet oikeutensa tuomioistuimessa lopullisten oikeuden päätösten perusteella, mutta hallitus ei halua panna lakia täytäntöön. Sen vuoksi hallitus on suunnittelemassa uutta lakia, jossa asetetaan yläraja opettajien palkoille. Tämä ei ainoastaan uhkaa demokratiaa eikä ole vain sairaalloinen tapa, jolla valtion demokraattiset toimielimet toimivat. Se on paljon enemmän. Se vaarantaa Eurooppa 2020 -strategian tavoitteet.
<P>
Tiedämme, että saadaksemme aikaan kestävän elpymisen kriisistä, tarvitsemme koulutusta ja taitoja. Jotta meillä olisi tietoon ja tutkimukseen perustuva talous, tarvitsemme erittäin hyvin koulutettuja nuoria, erittäin hyvin palkattuja opettajia sekä vahvaa ja tehokasta koulutusjärjestelmää.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Arvoisa puhemies, Băsescun ja Bocin hallinnon harjoittaman epäpätevän hallinnon ja katastrofaalisen taloudelliseen ilkivaltaan perustuvan politiikan vuoksi Romanian terveydenhoitojärjestelmä, etenkin sairasvakuutusala, on saavuttanut toimeentulorajan. Sekä järjestelmässä työskentelevät terveydenhuollon työntekijät sekä potilaat, joiden pitäisi hyötyä järjestelmästä, ovat siinä pisteessä, jossa heitä kohdellaan soveliaisuuden ja ihmisarvon edellyttämää tasoa huonommin.
<P>
Tilanteen parantamiseksi ja korjaamiseksi on ratkaisuja, mutta nykyinen hallitus jättää ne huomiotta. Perhelääkäreiden ammattijärjestöjen ja edustajainhuoneen terveysvaliokunnan välistä yhteistyötä varten perustettiin hiljattain säätiöitä. Niiden avulla olisi tarkoitus saavuttaa nykyistä parempi lopputulos terveysministeriön ja kansallisen sairausvakuutusviraston tulevissa keskusteluissa.
<P>
Halusin kiinnittää Euroopan parlamentin huomion tilanteeseen, koska jos myös Romanian parlamentin tukemat toimet epäonnistuvat, se tuo lisätodisteita vallan väärinkäytöksiä sisältävään luetteloon Romaniassa, jossa valtion vallanjaon periaate ei ole enää voimassa.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Arvoisa puhemies, haluan toistaa huolenaiheet, jotka kruununprinssi Felipe de Borbón, joka kantaa alueeni historiallista Asturiasin ruhtinaan arvonimeä, esitti viime viikolla, kun hän otti vastaan Walesin prinssin Madridissa.
<P>
Prinssi Felipe kehotti oikeutetusti Espanjan ja Yhdistyneen kuningaskunnan hallituksia ratkaisemaan vahingollisen Gibraltarin kiistan. Kuten sanoin, tämä on tärkeä muistutus, jota pidän myönteisenä Euroopan parlamentin jäsenenä.
<P>
Koska Espanja ja Yhdistynyt kuningaskunta ovat esimerkillisen demokraattisia jäsenvaltioita, on sietämätöntä, että Yhdistynyt kuningaskunta miehittää kalliota edelleen 2000-luvulla. Minkään valtion harjoittama itsenäisen valtion miehitys ei ole hyväksyttävää lainsäädännön mukaan.
<P>
Pohjois-Kyproksen - alue, jossa olen juuri vieraillut - miehitystä, joka rikkoo Kyproksen alueellista koskemattomuutta, ei voida tietenkään myöskään hyväksyä.
<SPEAKER ID="239" NAME="Katarína Neved'alová" AFFILIATION="S&amp;D">
(SK) Arvoisa puhemies, Euroopan unioni haluaa olla maailman kilpailukykykyisin talous. Sen saavuttamiseksi meidän on sijoitettava tulevaisuuteemme, ja minun mielestäni nuoret ja heidän koulutuksensa ovat tulevaisuutemme. Sanotaan, että joka haluaa jotakin, hän etsii syitä, ja joka ei halua jotakin, hän etsii keinoja välttää löytämästä syitä.
<P>
Mielestäni Euroopan unioni hakee nykyään syitä sanoakseen, miksi emme voi myöntää enemmän rahoitusta koulutukseen, ja toteamme usein innokkaasti, että olemme kriisissä ja meidän on käsiteltävä sen seurauksia. Keskustellessamme nyt seuraavasta seitsemän vuoden jaksosta EU:ssa sekä tulevasta rahoituksesta ja talousarviosta mielestäni meidän pitäisi esittää yksiselitteinen kysymys: kuinka paljon aiomme sijoittaa koulutukseen ja tulevaisuuteemme? Meidän on myös ehdottomasti kuultava, mitä neuvosto ja komissio haluavat tehdä tällä alalla.
<P>
Emme voi tietenkään suvaita tilannetta, joka vallitsee joissakin jäsenvaltioissa, jotka siirtävät rahoitusta koulutuksesta muihin alueisiin, kuten tapahtuu esimerkiksi minun maassani. Minun mielestäni se ei ole oikein. Meidän on myös ymmärrettävä, että tulevaisuuteen sijoittaminen on ainoa keino saavuttaa se, mitä todella haluamme saavuttaa.
<SPEAKER ID="240" NAME="Ramon Tremosa i Balcells" AFFILIATION="ALDE">
(EN) Arvoisa puhemies, haluan paljastaa tänään vihamielisen teon yhtä Euroopan unionin pilaria vastaan: sisämarkkinoita sekä tavaroiden ja ihmisten vapaata liikkumista vastaan. Katalonian lihateollisuuden liitto on ilmoittanut ja myös joissakin katalonialaisissa sanomalehdissä on kerrottu hiljattain, että ranskalaiset viljelijät ovat hyökänneet Ranskassa Kataloniasta tulevien rekkojen kimppuun ja vahingoittaneet niitä. Ranskalaiset mielenosoittajat tuhosivat täysin joissakin rekoissa kuljetetut lihatuotteet.
<P>
Väkivaltaisuudet ovat toistuneet kahdesti vuoden 2011 alun jälkeen. Viimeisin tapaus sattui vain muutama viikko sitten, kun ranskalaiset mielenosoittajat pysäyttivät jälleen Kataloniasta tulevan, lihaa täynnä olevan rekan, pahoinpitelivät kuljettajaa ja ruiskuttivat 20 000 lihakilon päälle dieseliä.
<P>
Joidenkin ranskalaisten viljelijäjärjestöjen painostus, eli Ranskan ulkopuolelta tulevien tuotteiden tuhoaminen, on vaikuttanut nopeasti Katalonian lihateollisuuden asiakkaisiin, ja sen tuloksena teollisuuden myynti on pienentynyt 50 prosentilla. Olen esittänyt parlamentaarisen kirjallisen kysymyksen komissiolle siinä toivossa, että Euroopan unioni lopettaa nämä väkivaltaisuudet, joita on mahdoton hyväksyä.
<SPEAKER ID="241" NAME="Csaba Sógor" AFFILIATION="PPE">
(HU) Arvoisa puhemies, Euroopassa kulttuurinen monimuotoisuus on arvo, jonka puolustamiseksi meidän kaikkien on ryhdyttävä toimiin. Näin ei kuitenkaan ole aina ollut. Mantereellamme on lukuisia ainutlaatuisia kulttuureja, jotka ovat vaarassa hävitä. Moldovan romanialaisella alueella elävät Csángó-unkarilaiset kuuluvat myös näihin uhanalaisiin yhteisöihin. Euroopan neuvoston suosituksessa 1521/2001 kehotetaan säästämään Csángó-vähemmistön kulttuuri, ja samalla siinä kuvataan täsmällisiä toimia. Vaikka asiassa on edetty viimeisen vuosikymmenen aikana suosituksen ansiosta, tilanne ei ole läheskään tyydyttävä. Euroopan neuvostolla ei ole käytössään EU:n lainsäädäntöä tai vastuuvelvollisuusmekanismia, jolla tehtäisiin sen noudattaminen mahdolliseksi ja jolla varmistettaisiin, että Euroopan unioni toimii tehokkaasti. Euroopan neuvosto on EU:ta edellä monissa asioissa, jotka koskevat ihmisoikeuksien takaamista korkealla tasolla, mutta sen suosituksilla ja perussopimuksilla ei voida saavuttaa haluttuja tuloksia. Jos Euroopan unioni suhtautuu vakavasti kulttuurisen ja kielellisen monimuotoisuuden kunnioittamista koskevaan periaatteeseen, jota puolustetaan myös Euroopan unionista tehdyn sopimuksen 3 artiklassa, on tehtävä kaikki mahdollinen sen varmistamiseksi, että periaate pannaan täytäntöön todellisissa tapauksissa. Aloittakaamme Csángó-unkarilaisten kulttuurista Moldovassa.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Arvoisa puhemies, Euroopan komissio hyväksyi tammikuussa strategian koulunkäynnin keskeyttämisen vähentämiseksi ratkaisevana osana Eurooppa 2020 -strategiaa, jotta koulunkäynnin keskeyttämiseen liittyvää ongelmaa voidaan käsitellä koko Euroopassa ja määriä vähentää ainakin kymmenellä prosentilla.
<P>
Strategiassa ei jostain syystä viitata lainkaan vammaisiin. Sen vuoksi haluan käyttää tämän minuutin esittääkseni vetoomuksen, koska kaikkien jäsenvaltioiden opetusministerit kokoontuvat Brysselissä 2.-4. toukokuuta keskustelemaan tätä asiaa koskevista yleisistä strategioista.
<P>
Haluan pyytää, että vammaisia koskeva asia lisätään strategiaan, koska kyseisille ihmisille kaikkialla Euroopassa on olennaisen tärkeää saada jatkuvaa koulutusta ja päästä sen avulla työmarkkinoille. Vammaisten henkilöiden oikeuksia koskevan Yhdistyneiden Kansakuntien yleissopimuksen 24 artiklassa todetaan, että vammaisia ei pidä missään olosuhteissa sulkea pois yleisestä koulutusjärjestelmästä.
<SPEAKER ID="243" NAME="Puhemies">
(IT) Keskustelu on päättynyt.
