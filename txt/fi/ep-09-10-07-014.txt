<CHAPTER ID="014">
Äänestysselitykset
<P>
Kirjalliset äänestysselitykset:
<SPEAKER ID="046" NAME="William " LANGUAGE="EN">
Yhdistyneen kuningaskunnan keskuspankin pääjohtaja Mervyn King on todennut mielestäni aivan oikein, että "pankit ovat eläessään kansainvälisiä mutta kuollessaan kansallisia". Kun pankkeja on pelastettava, laskun maksavat jäsenvaltioiden hallitukset ja jäsenvaltioiden veronmaksajat. Tästä seuraa, että pankkien valvonta on toteutettava kansalliselta pohjalta eikä EU:n tasolla. Tästä syystä äänestin rahoitus- ja talouskriisiä käsittelevän EU:n erityisvaliokunnan perustamista vastaan.
<SPEAKER ID="998" NAME="Maria da Graça Carvalho  " LANGUAGE="PT">
Rahoitus- ja talouskriisiä käsittelevän erityisvaliokunnan perustaminen analysoimaan ja arvioimaan niiden toimien koordinointia, joita jäsenvaltiot toteuttavat kestävän laadullisen kasvun tukemiseksi, on erittäin tärkeä toimi. On keskeisen tärkeää analysoida ja arvioida yhteiskunta-, talous- ja rahoituskriisin laajuutta mutta myös ehdottaa asianmukaisia toimia sellaisten terveiden ja vakaiden rahoitusmarkkinoiden jälleenrakentamiseksi pitkällä aikavälillä, jotka mahdollistavat kestävän kasvun, jotta voidaan torjua työttömyyttä ja reagoida väestökehityksen ja ilmastonmuutoksen aiheuttamiin haasteisiin.
<P>
On hyvin tärkeää tukea yliopistojen, tiedeyhteisön edustajien ja tutkijoiden osallistumista, sillä ne ovat strategisia kumppaneita. Tätä kumppanuutta on edistettävä, sillä se on ratkaisevan tärkeä, jotta voimme lyhyellä aikavälillä ratkaista talouskriisin ja työttömyysongelmat sekä pitkällä aikavälillä löytää ratkaisuja ilmastonmuutoksen ongelmaan kehittämällä ja käyttämällä puhtaita energiamuotoja.
<SPEAKER ID="047" NAME="Diogo Feio  " LANGUAGE="PT">
Rahoitus- ja talouskriisiä käsittelevän erityisvaliokunnan perustaminen voi osoittautua hyvin tärkeäksi valmistauduttaessa EU:n tulevaisuuteen. Tulevaisuutta ei voida luoda vain keskustelemalla ja ehdottamalla toimenpiteitä, vaan se edellyttää myös sellaisten toteuttamiskelpoisten mekanismien laatimista, joiden avulla voimme välttää vastaavan tilanteen lähitulevaisuudessa. Siksi on äärimmäisen tärkeää ottaa opiksi tästä kriisistä tutkimalla sen syitä ja seurauksia. On myös tärkeää korjata nykytilanteeseen johtaneet rahoitusjärjestelmän puutteet antamalla nykyistä parempaa lainsäädäntöä, joka on asianmukaisesti perusteltu.
<P>
Emme voi ottaa sitä riskiä, että luomme niin tiukan sääntely-ympäristön, että se voisi johtaa elpymisen viivästymiseen entisestään tai EU:n rahoitusmarkkinoiden vetovoiman katoamiseen kovan kilpailun leimaamassa toimintaympäristössä.
<P>
Tämä valiokunta voisi myös toimia kauemmin kuin suunnitellut kaksitoista kuukautta, jotta se voisi seurata ja arvioida nykyisessä kriisissä hyväksyttäviä toimenpiteitä.
<SPEAKER ID="048" NAME="Petru Constantin Luhan  " AFFILIATION="PPE">
kirjallinen. - (RO) Kannatan tätä toimenpidettä ja olen täysin vakuuttunut siitä, että tämä valiokunta tekee asianmukaisen analyysin kaikkiin jäsenvaltioihin vaikuttaneen rahoituskriisin laajuudesta ja antaa asiantuntijoiden suosituksia, jotka edesauttavat Euroopan unionin talouden elpymistä. En kuitenkaan voinut äänestää tästä ehdotuksesta, koska minulla oli ongelmia äänestyskorttini kanssa.
<SPEAKER ID="049" NAME="Franz Obermayr  " LANGUAGE="DE">
Nykyisen rahoituskriisin ja sen EU:n jäsenvaltioiden talouksiin ja viime kädessä myös yhteiskuntiin aiheuttamien vaikutusten voittaminen edellyttää voimakkaita yhteisiä ponnisteluja. Puheenjohtajakokouksen 17. syyskuuta 2009 tekemä päätös asettaa erityisvaliokunta laatimaan järjestelmällinen analyysi sekä ehdotuksia tarvittaviksi toimiksi kestävien ja kriisiresistenttien rahoitusmarkkinoiden ylläpitämiseksi on kannatettava. Kriittisestä näkökulmasta on kuitenkin huomautettava, että on kulunut yli kaksitoista kuukautta siitä, kun kriisin ensimmäiset merkit ilmestyivät viime vuonna, ja itse kriisin alkamisesta tämän vuoden alussa. Sen jälkeen toteutettuja toimia on pidettävä ensi sijassa oireitten hallitsemisena ja hätätoimina työpaikkojen säilyttämiseksi. Esityksen tueksi on sanottava, että erityistä huomiota on kiinnitettävä koordinoituihin ja kohdennettuihin toimenpiteisiin, sillä toissijaisuusperiaatetta väheksymättä yksilölliset ratkaisut johtavat viime kädessä jälleen kilpailun vääristymiin.
