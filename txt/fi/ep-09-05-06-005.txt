<CHAPTER ID="005">
Parlamentin puhemiehen puhe
<SPEAKER ID="132" NAME="Puhemies">
(DE) Hyvät kollegat, muutaman viikon kuluttua 4.-7. kesäkuuta Euroopan unionin kansalaiset valitsevat uuden Euroopan parlamentin. Ensimmäisen kerran 375 miljoonaa ihmistä kaikista 27 jäsenvaltiosta voi osallistua yhdessä Euroopan parlamentin vaaleihin.
<P>
Monille teistä tämä on viimeinen viikkonne Strasbourgissa. Minullekin tämä on viimeinen viikko, jonka ajan saan johtaa puhetta täysistunnoissa.
<P>
Kaikki tiedämme, että demokratia saa voimaa jatkuvan muutoksen kautta. Niin mekin. Yhdessä olemme kulkeneet melkoisen matkan kohti eteenpäin katsovan Euroopan yhteisön luomista. Yhdessä olemme onnistuneet toteuttamaan monia asioita.
<P>
Olemme onnistuneet näiden viimeisen kahden ja puolen vuoden aikana, jotka olen ollut tehtävässäni, mutta myös edeltäjäni Josep Borrell Fontellesin toimikauden aikana. Se, mitä olemme saavuttaneet viimeisen viiden vuoden aikana, on meidän kaikkien aikaansaannosta.
<P>
Haluaisin osoittaa teille kaikille vilpittömät kiitokseni siitä sitoumuksesta ja mielenkiinnosta, jota olette osoittaneet yhteistä eurooppalaista tavoitettamme kohtaan.
<P>
Euroopan parlamentissa olemme Euroopan unionin ja sen kansalaisten suoraan valitsemia edustajia. Hyvät kollegat, me kaikki edustamme Euroopan mantereen moninaisuutta ja heijastamme poliittisten ryhmittymiemme kautta valtavan suurta vakaumusten ja asenteiden kirjoa. Lisäksi muutama päivä sitten juhlimme Euroopan unionin historiallisen laajentumisen viidettä merkkipäivää, mantereemme yhteisiin arvoihin perustuvaa yhdentymistä. Berliinin julistuksemme, joka annettiin 25. maaliskuuta 2007, sanoin "Meillä Euroopan unionin kansalaisilla on onni olla yhdessä."
<P>
(Suosionosoituksia)
<P>
Euroopan unioniin 2004 ja 2007 liittyneiden jäsenvaltioiden edustajien onnistunut integroiminen sekä työmme sopeuttaminen nyt entistä isomman ja moninaisemman parlamentin toimintaympäristöön kuuluvat tämän toimikauden merkittävimpiin menestystarinoihin.
<P>
Me Euroopan parlamentin 785 jäsentä olemme oppineet tulemaan toisiamme vastaan puolitiehen, ottamaan oppia toinen toisiltamme sekä työskentelemään paremmin keskenämme. Tänä aikana Euroopan parlamentti on saanut lisää kokemusta, voimaa ja kulttuurien tuomaa rikkautta.
<P>
Hyvät kollegat, uudet jäsenet tuovat pian uutta elämää parlamentin työhön. He liittyvät niihin, jotka tulevat uudelleen valituiksi kesäkuussa. Toivon, että säilytämme jatkossakin keskinäisen kunnioituksen, joka yhdistää meitä yli kaikkien poliittisten ja kansallisten rajojen.
<P>
Toimessani näiden kahden ja puolen vuoden ajan minua on johdattanut perustava usko parlamentaariseen työhön ja kiitänkin teitä kaikkia osoittamastanne tuesta, kannustamisesta ja neuvoista. Puhemies on vastuussa siitä, että kaikkia Euroopan parlamentin sääntöjä noudatetaan asianmukaisesti, hän valvoo, että näitä sääntöjä sovelletaan tasavertaisesti ja yhtenevästi kaikkiin jäseniin ja että parlamenttimme arvokkuus pysyy koskemattomana. Tähän olen tehtävässäni pyrkinyt.
<P>
(Suosionosoituksia)
<P>
Niille, jotka tulevat uusina parlamenttiin, haluaisin sanoa, että olemme vakuuttavia ainoastaan, jos säilytämme Euroopan parlamentin arvokkuuden ja muistamme aina puolustaa sitä yhteisen lainsäädäntömme kautta.
<P>
Nykyään Euroopan unionissa hyvin harvat päätöslauselmat hyväksytään ilman Euroopan parlamentin selvää suostumusta ja osallistumista. Euroopan parlamentti on enenevässä määrin kehittynyt paikaksi, jossa tehdään tärkeitä poliittisia kompromisseja Euroopan tasolla. Viimeisimpiä todisteita tästä ovat palveludirektiivin sekä kemikaaleja koskevan REACH-asetuksen hyväksyminen.
<P>
Kun kyse oli vuosien 2007-2013 talousnäkymästä, Euroopan parlamentin osoitti uudenlaista yhteistä päättäväisyyttä. Euroopan parlamentti toimi merkittävästi tarpeellisen rahoituksen järjestämiseksi Erasmuksen kaltaisille nuoren sukupolven tukemiseen tarkoitetuille ohjelmille. Hyvät kollegat, olemme myös asettaneet ilmastonmuutoksen torjumisen poliittisen asialistan kärkeen. Se, että pääsimme hyväksyttävään tulokseen, lisäsi valtavasti Euroopan unionin uskottavuutta neuvotteluissa Kööpenhaminassa joulukuussa pidettävässä konferenssissa.
<P>
Emme ole enää yksin pyrkimystemme kanssa, Yhdysvaltojen presidentti Barack Obaman johtama uusi hallinto tukee monia ehdotuksistamme. Tehtävämme on nyt saada puolellemme kansainväliset kumppanimme tukemaan ilmastonmuutoksen vastaisia toimenpiteitä. Usein kuulee sanottavan, että muut ovat ottamassa johtoaseman ilmastonmuutosten ehkäisemisessä. Me olemme ottaneet johtavan aseman ilmastonmuutoksen ehkäisemisessä, ja hyvät kollegat, se on jotain, josta voimme olla ylpeitä.
<P>
(Suosionosoituksia)
<P>
Euroopan tasolla toteutettu rahoitusmarkkinoiden uudistus perustuu monilta osin Euroopan parlamentin aloitteeseen. Vuodesta 2002 alkaen parlamentti on vaatinut parempaa rahoitusmarkkinoiden valvontaa ja sääntelyä. Kaikki lainsäädäntömenettelyt, jotka koskevat parempaa pankki- ja rahoitusalan valvontaa sekä hedgerahastojen ja johtajien palkkioiden sääntelyä, olisi saatettava päätökseen mahdollisimman nopeasti.
<P>
Euroopan parlamentti on jo asettanut monta merkittävää viitearvoa hyväksymiensä päätöslauselmien perusteella. Silti paljon työtä on vielä tehtävänä. Vaalien jälkeisen uuden Euroopan parlamentin on jatkettava tätä työtä sitoutuneesti ja päättäväisesti löytääkseen tien ulos kriisistä Lissabonin sopimuksessa määritellyn sosiaalisen markkinatalouden ehdoin sekä Euroopan talouden kilpailukyvyn säilyttämiseksi yhteiskunnan parhaaksi tässä globaalissa toimintaympäristössä.
<P>
Hyvät kollegat, ehdoton enemmistö jäsenistä näkee parlamentin Euroopan yhdentymisprosessin moottorina. Viimeisen kahden ja puolen vuoden aikana olemme käynnistäneet keskustelun toimielinuudistuksesta ja vieneet eteenpäin Lissabonin sopimuksen päättämiseen johtavaa prosessia. Olemme myös onnistuneet säilyttämään Lissabonin sopimuksessa perusperiaatteet, joita olemme aina edustaneet.
<P>
Lissabonin sopimus sisältää keskeiset uudistukset, joiden ansiosta Euroopan toimielimet ovat demokraattisempia, avoimempia ja kykenevämpiä toimintaan. Meidän olisi tehtävä kaikkemme varmistaaksemme, että Lissabonin sopimus tulee voimaan ensi vuoden alussa. Toivomme, että tulos Prahassa Tšekin senaatissa olisi positiivinen.
<P>
(Suosionosoituksia)
<P>
Hyvät kollegat, parlamentti juhlii 30-vuotismerkkipäiväänsä suorilla vaaleilla valittuna demokraattisena Euroopan unionin toimielimenä. Se on nyt Euroopan parlamentaarisen demokratian keskiössä. Vuonna 1979 tällaista ei olisi voinut kuvitella. Yhdessä olemme vieneet eteenpäin parlamentaarista demokratiaa Euroopan unionissa ja kauemmaksikin.
<P>
Euroopan parlamentti ja kansalliset parlamentit ovat nyt kumppaneita. Työmme täydentävät toisiaan. Olemme syventäneet yhteistyötämme kansallisten parlamenttien kanssa ja järjestäneet säännöllisesti tapaamisia tärkeiden ajankohtaisten asioiden viemiseksi eteenpäin yhdessä.
<P>
Olemme myös aina panostaneet suhteidemme kehittämiseen kolmansien maiden parlamentteihin. Tänä päivänä parlamentti on kunnioitettu kumppani kaikkialla maailmassa, ihmisoikeuksien ja demokratian puolestapuhuja. Ja näin pitää olla jatkossakin.
<P>
Hyvät kollegat, olen tehnyt parhaani varmistaakseni, että parlamentti on edustettuna sen puhemiehen ja poliittisten ryhmien edustajien välityksellä merkittävissä elimissä luotaessa yhteistä tulevaisuuttamme. Euroopan parlamentin puhemies osallistuu nykyään G8-maiden valtionpäämiesten vuosittaisiin tapaamisiin sekä kolmansien maiden kanssa järjestettäviin huippukokouksiin, esimerkiksi EU:n ja Afrikan huippukokoukseen, EU:n ja Latinalaisen Amerikan huippukokoukseen ja EU:n ja Yhdysvaltojen huippukokoukseen. Huomenna aamulla osallistun työllisyyttä käsittelevän troikan huippukokoukseen ja iltapäivällä itäistä kumppanuutta koskevaan huippukokoukseen Prahassa.
<P>
Tämän lainsäädäntökauden saavutuksiin kuuluu myös se, että parlamentin rooli Euroopan neuvostoissa ei enää rajoitu puhemiehen avajaispuheeseen. Nyt parlamentti osallistuu myös huippukokousten toimielimiä ja perustuslakia koskeviin keskusteluihin. Lissabonin sopimukseen johtaneessa hallitustenvälisessä konferenssissa Euroopan parlamentti oli täysimääräisesti mukana sen puhemiehen osallistuessa valtioiden päämiesten ja hallitusten johtajien välisiin tapaamisiin ja varsinaisessa hallitustenvälisessä konferenssissa kolmen jäsenen muodostaman valtuuskunnan välityksellä. Tämä on valtava edistysaskel.
<P>
Hyvät kollegat, Euroopan parlamentin työmenetelmien ja -järjestyksen uudistus oli ja on edelleen merkittävä hanke. Puheenjohtajakokous perusti tätä tarkoitusta varten työryhmän, jossa olivat edustettuna kaikki ryhmittymät. Työ vietiin päätökseen menestyksellisesti. Suuri osa - noin 80 prosenttia - työryhmän ehdotuksista toteutettiin ja pantiin täytäntöön. Näihin kuuluu täysistuntojen keskustelujen uudelleen organisointi, lainsäädäntöprosessin uudistus, valiokuntien työskentelyn tehostaminen parantamalla valiokuntien välistä yhteistyötä sekä mahdollisuus lainsäädännöllisiin mietintöaloitteisiin tai ristiriitaisiin päätöslauselmiin.
<P>
Haluaisin kiittää erityisesti työryhmän puheenjohtajaa Dagmar Roth-Behrendtia ja hänen - ja meidän - kollegoja heidän sitoumuksestaan tähän työhön.
<P>
(Suosionosoituksia)
<P>
Yhdessä olemme onnistuneet sopeuttamaan Euroopan parlamentin työmenetelmiä muuttuviin poliittisiin olosuhteisiin. Olemme uudistaneet menettelyjä ja organisoineet uudelleen käytettävissämme olevia työmenetelmiä. Tämä on hyvä perusta uuden parlamentin toimikaudella toteuttavalle työlle.
<P>
Euroopan parlamentin puhemiehistössä olemme myös yrittäneet parantaa parlamentin hallintoa, helpottaa sen jäsenten päivittäistä työtä ja modernisoida kanssakäymistä Euroopan unionin kansalaisten kanssa ottamalla käyttöön Web-TV:n, lehdistöpalkinnon, kansalaispalkinnon sekä Charlemagne-nuorisopalkinnon.
<P>
Parlamentin jäsenten uudet ohjesäännöt, joita olemme valmistelleet monta vuotta, tulevat voimaan uudella lainsäädäntökaudella. Tämä on tärkeää jäsenten rahoitus-, avoimuus- ja suhdetoimintapolitiikan kannalta.
<P>
Avustajia koskevan selkeän ja avoimen ohjesäännön hyväksyminen on merkittävä edistysaskel ja valtava menestys, josta meidän on kiittäminen kaikkia jäseniämme.
<P>
Hyvät kollegat, tänään haluaisin toistaa keskeisen ajatuksen, johon minusta tiivistyy Euroopan yhdentymistyö. Olemme sitoutuneet puolustamaan jokaisen ihmisarvoa. Tämä on johtava arvo. Se on arvo, joka yhdistää meitä Euroopan unionin jaettujen arvojen yhteisössä. On aina muistettava kunnioittaa ihmisarvoa - se on eettinen vastaus Eurooppaa aiemmin vaivanneeseen moraaliseen kriisiin.
<P>
(Suosionosoituksia)
<P>
Meille tämä tarkoittaa ihmisarvon suojelemista ehdoitta sekä kulttuurien välisen vuoropuhelun edistämistä. Nämä ovat olleet johtavia periaatteita toimikaudellani.
<P>
Euroopan kulttuurien välisen vuoropuhelun teemavuoden vaikutus on pysyvä, olkoon kyse vuoropuhelusta parlamentaarisen Eurooppa-Välimeri-edustajankokouksen kanssa tai tapaamisesta erilaisia vakaumuksia edustavien nuorten kansojen - Israel ja Palestiina mukaan lukien - tai Euroopan parlamentissa järjestetyistä arabialaisista tai afrikkalaisista viikoista.
<P>
Olemme luoneet perustan kestävälle vuoropuhelulle, jonka on ohjattava, innoitettava ja sitoutettava meitä myös tulevaisuudessa.
<P>
Rauhansopimus Lähi-idässä on tärkeä kristittyjen, juutalaisten ja muslimien rauhanomaiselle olemassa ololle, mutta myös Euroopan unionille ja monille maille eri puolilla maapalloa. Gaza ja Länsiranta eivät ole kaukana jossakin; ne ovat ovellamme Välimeren alueella. Kansainvälisellä näyttämöllä meidän on oltava määrätietoisempia ja tehtävä osuutemme rauhan ja vakauden saavuttamiseksi Lähi-idässä.
<P>
Euroopan parlamentin jäseninä voimme tarjota täydentävän näkökulman Lähi-idän suhteisiin, koska voimme pohtia ja toimia perinteisten diplomaattisten kanavien ulkopuolella. Tämä mielessäni olen kampanjoinut Lähi-idän kriisiä käsittelevän työryhmän perustamisen puolesta. Lähi-idän uuden kehityksen valossa on erityisen tärkeää, että tuemme päättäväisesti kahden valtion ratkaisua - Israel turvallisten rajojen sisällä ja Palestiina turvallisten rajojen sisällä. Emme saa sallia, että nämä periaatteet kyseenalaistetaan.
<P>
Hyvät kollegat, haluaisin sanoa, että jokapäiväisessä työssämme käsittelemme moninaisia aiheita, jotka liittyvät toisinaan hyvin erityisiin tilanteisiin. Meidän ei pidä missään vaiheessa unohtaa juuriamme tai unohtaa arvoja, jotka sitovat meitä. Tämän päivän vapaata, rauhanomaista sosiaalisesti sitoutunutta Euroopan unionia on rakennettu pitkään.
<P>
Meidän on pidettävä pystyssä perustukset, joille Euroopan unioni on rakennettu. Tästä syystä olen erityisen kiitollinen teille kannustuksesta ja jatkuvasta tuesta aloitteelleni luoda "Euroopan historian talo". Erityisen kiitoksen haluan esittää varapuhemies Miguel Angel Martínezille hänen ehtymättömästä tuestaan, samoin kuin jäsenkollegoilleni tässä parlamentissa. "Euroopan historian taloa" käytetään paikkana, jossa meidän eurooppalaista identiteettiämme voidaan muistella ja uudistaa. Perustavat päätökset talon luomisesta on jo tehty.
<P>
Kahden valvontaelimen perustamiskokoukset pidettiin eilen. Tuellanne - tietenkin edellyttäen, että tulen uudelleen valituksi Euroopan parlamentin jäseneksi 7. päivä kesäkuuta - omistaudun tälle tehtävälle, jotta "Euroopan historian talo" saadaan valmiiksi seuraavan lainsäädäntökauden loppuun eli vuoteen 2014 mennessä.
<P>
Vuonna 2014 vietämme ensimmäisen Maailmansodan puhkeamisen 100-vuotispäivää. Sata vuotta myöhemmin elämme uudessa rauhan, vapauden ja yhtenäisyyden Euroopassa.
<P>
Monet tukevat meitä jatkuvassa uurastuksessamme. Kiitän erityisesti Euroopan parlamentin hallinnollisten osastojen sitoutunutta henkilökuntaa, uutta pääsihteeriämme Klaus Welleä ja hänen sijaistaan David Harleya. Ilman heidän työtään, asiantuntemustaan ja sitoutumistaan poliittinen työmme ei olisi mahdollista.
<P>
(Suosionosoituksia)
<P>
Ansaitsette kiitoksemme, tukemme ja kaiken arvostuksemme.
<P>
Esitän vilpittömät kiitokseni oman kabinettini henkilöstölle, mutta ennen kaikkea kiitän jäsenkollegoitani, poliittisten ryhmien puheenjohtajistoa ja puheenjohtajia luottamuksellisesta yhteistyöstänne. Meillä on juuri ollut toinen tapaaminen puheenjohtajakokouksessa. Maanantai-iltana meillä oli puheenjohtajiston kokous ja tänään meillä on vielä yksi tapaaminen. Eurooppalaisen demokratian keskeisistä kysymyksistä on tehty tuskin ainuttakaan kiisteltyä, todella ristiriitaista päätöstä. Perustavanlaatuisista kysymyksistä olimme samaa mieltä. Olen vilpittömästi kiitollinen tämän luottamuksellisen siteen syntymisestä.
<P>
Yhdessä olemme toteuttaneet paljon asioita ja nyt meidän on jälleen kerran voitettava äänestäjien luottamus. Teemme sen vakuuttuneina siitä, että tämä on historiallisesti paras tie kohti Euroopan yhdentymistä. Tuleva vaalikampanja antaa meille mahdollisuuden puhua kansalaisten kanssa siitä, mihin Euroopan unionia tarvitaan. Haluaisin kehottaa kaikkia kansalaisia äänestämään vaaleissa ja antamaan äänensä Euroopan tulevaisuudelle tällä 2000-luvulla.
<P>
Paljon työtä on odottamassa vaalien jälkeistä uutta parlamenttia. Näitä ovat talous- ja rahoituskriisistä selviäminen, Euroopan energiapolitiikan täytäntöönpaneminen, hiilidioksidipäästöjen alentaminen, talous, Euroopan kansalaisten turvallisuuden parantaminen sekä rauhan ja vakauden saavuttaminen kaikkialla maailmassa. Työmme on hyvä pohja, jolle uusi parlamentti voi rakentaa omaa työtään.
<P>
Työni Euroopan parlamentin puhemiehenä viimeisen kahden ja puolen vuoden ajan on ollut valtava haaste. Olen hoitanut tätä tehtävää mielelläni ja antaumuksella ja jatkan samalla tavalla 14. heinäkuuta asti. On suuri etuoikeus saada palvella Eurooppaa.
<P>
Vilpittömät kiitokseni minulle antamastanne luottamuksesta sekä jokaisesta hetkestä yhteisessä työssä kohti yhdistynyttä Eurooppaa. Toivotan teille kaikille parasta.
<P>
(Jatkuvia suosionosoituksia)
<SPEAKER ID="133" NAME="Joseph Daul" LANGUAGE="FR">
Arvoisa puhemies, hyvä Hans-Gert Pöttering, hyvät kollegat, tämä parlamentti on 500 miljoonan eurooppalaisen ääni, mutta he eivät ole riittävän tietoisia siitä.
<P>
He ovat sitäkin vähemmän tietoisia siitä, että tällä parlamentilla on sydän ja sielu. Hyvä Hans-Gert Pöttering, kahden ja puolen vuoden pituisen puhemieskautenne aikana ette ole ainoastaan toimineet kansalaisten puhemiehenä vaan myös edustanut Euroopan sydäntä, anteliaisuutta ja solidaarisuutta. Sanotaan, ettei Eurooppaan voi rakastua; olette osoittaneet asian olevan päinvastoin.
<P>
Nyt, kun tämä parlamentin toimikausi lähestyy loppuaan, haluaisin korostaa, miten paljon Euroopan yhdentyminen on edistynyt ja miten paljon parlamenttimme on siihen johdollanne osallistunut. Mainitsen vain joitakin merkittävimpiä esimerkkejä, joihin jo viittasitte puheessanne: energia ja ilmasto -paketti, palveludirektiivi, vuosien 2007-2013 rahoitusnäkymät ja viimeisimpänä rahoitusmarkkinoiden sääntely.
<P>
Sen sijaan, että siteeraisin kyllästyttävän luettelon direktiivejä ja asetuksia, korostan mieluummin sitä, miten paljon yhteisellä taustatyöllämme on merkitystä usein hyvin tekniselle lainsäädännölle, josta täällä keskustelemme ja äänestämme. Tämä merkitys on kaikkien eurooppalaisten yleinen etu. Usein sanotaan, että Eurooppa on sen kansalaisille etäinen, mutta ovatko sellaiset kysymykset kuin lelujen turvallisuus, harvinaisia tauteja tai Alzheimerin tautia ehkäisevä tutkimus, kuluttajansuoja, ympäristönsuojelu ja ilmaston lämpenemisen ehkäiseminen, energiapolitiikka tai ihmisoikeuksien suojeleminen maailmassa niin kaukaisia asioita kansalaisten arkipäivässä?
<P>
Puhemieskautenne aikana parlamentti on vienyt eteenpäin muitakin merkittäviä asioita. Mielessäni ovat sisäinen uudistus, jonka olette vieneet päätökseen ja jonka ansiosta toimielimestämme tulee avoimempi ja tehokkaampi, sekä Euroopan parlamentin jäsenten ja heidän avustajiensa uusi ohjesääntö. Puhemieskaudellanne tämä parlamentti on moninkertaistanut aloitteidensa määrän Euroopan kulttuurien välisen vuoropuhelun teemavuoden yhteydessä ja tehnyt näin oikeutta suurelle kulttuurien ja vakaumusten kirjolle yhteiskunnassamme ja antanut Euroopasta parhaan mahdollisen kuvan: kuvan avoimuudesta ja suvaitsevaisuudesta. Puhemieskaudellanne parlamentti on osoittanut, miten tärkeänä se pitää Välimeren alueen tulevaisuutta sekä halunsa edesauttaa rauhan aikaansaamista Lähi-idässä.
<P>
Arvoisa puhemies, 25. maaliskuuta 2007 allekirjoititte puolestamme Berliinin julistuksen Euroopan unionin 50-vuotisjuhlavuoden kunniaksi. Tämä julistus on muistutus niille, jotka ovat saattaneet unohtaa päivittäisen työmme tarkoituksen: vapaan, demokraattisen ja suvaitsevaisen lakeja noudattavan Euroopan rakentaminen. Tehdessänne aloitteen Euroopan historian talon rakentamiseksi loitte kestävän ulottuvuuden Teidän itsenne sekä edeltäjienne toiminnalle samoin kuin kaikkien niiden toiminnalle, jotka omalla tavallaan ovat osallistuvat yhteisen historiamme toteuttamiseen.
<P>
Arvoisa puhemies, kaikesta tästä haluan teitä kiittää.
<P>
(Suosionosoituksia)
<SPEAKER ID="134" NAME="Martin Schulz">
PSE-ryhmän puolesta. - (DE) Arvoisa puhemies, hyvät kollegat, haluan kiittää teitä, arvoisa puhemies, ahkerasta työstänne. Ryhmäni puolesta haluan lausua, että olette hoitanut toimikautenne arvokkaasti. Tapa, jolla olette ohjannut tätä toimielintä, on tuonut parlamentille arvokkuutta.
<P>
Tämä ei ole oikea hetki käydä läpi työtänne. Euroopan parlamentin puhemiehen perinnössä on aina aihetta poliittiselle tarkastelulle. Yhdestä jos toisestakin asiasta voidaan olla samaa tai eri mieltä. Katsauksessa puhemiehen työhön on keskityttävä saavutuksiin, joita puhemies on toteuttanut tämän parlamentin hyväksi. Olette esittänyt yhteenvetonne. Siihen ei ole mitään lisättävää. Jäljelle jää kuitenkin kysymys: mitä puhemies on henkilönä tehnyt parlamentin hyväksi? Minulle ja kollegoilleni Euroopan parlamentin sosialistisessa ryhmässä on selvää, että olette tuonut tälle parlamentille arvokkuutta niin sisältä kuin ulkoa katsoen.
<P>
Tämä parlamentti itse ei aina käyttäydy arvokkaasti. Mutta näin on kaikissa parlamenteissa pitkin maailmaa. Monikansallisen yhteisen parlamentin, jonka yli 700 jäsentä tulevat 27 eri maasta ja kuuluvat kahdeksaan eri parlamentaariseen ryhmään, joilla on erilaisia vakaumuksia, jotka edustavat erilaista ihonväriä, erilaisia poliittisia perinteitä ja erilaista historiallista kehitystä, arvokkuus on säilytettävä. Sen jäsenten yhdistäminen ja yhtenäisyyden tunteen luominen heidän keskuudessaan on vaikeaa. Juuri näin te olette toiminut. Tästä te ansaitsette vilpittömät kiitoksemme.
<P>
(Suosionosoituksia)
<P>
Arvoisa puhemies, olette tuonut esille monia asioita kahden ja puolen vuoden pituisen toimikautenne aikana. Sen lisäksi, mitä olen aiemmin sanonut tavastanne hoitaa tehtäväänne, oman ryhmäni puolesta haluan tuoda esille yhden asian, jonka osalta olimme täysin samaa mieltä kanssanne ja jossa annoitte tälle parlamentille äänen, joka kantoi kauas yli poliittisten rajojen ja antoi näin äänen sellaisille ihmiselle, joilla ei ole äänioikeutta, paikassa, joka on muodostettu juuri kuvaamallani tavalla. Korotitte äänenne Guantanamon skandaalin yhteydessä sellaiseen aikaan, jolloin se ei ollut helppoa. Arvoisa puhemies, tämä on oleva pysyvä maamerkki toimikaudeltanne. Olette osoittanut, että itsellenne asettama vaatimus yhtäältä suvaitsevaisuudesta ja kosmopoliittisuudesta ja toisaalta sitoutumisesta kristilliseen ymmärtäväisyyteen on täyttynyt.
<P>
Sen ansiosta, että olette asettanut ihmisarvon, joka voi perustua sivistykselliseen perinteeseen tai kuten teidän tapauksessanne uskonnolliseen vakaumukseen, toimintanne ytimeksi, te jäätte mieliin hyvänä Euroopan unionin puhemiehenä ja sellaisena teidät muistamme. Suuret kiitokset.
<P>
(Voimakkaita suosionosoituksia)
<SPEAKER ID="135" NAME="Graham Watson">
ALDE-ryhmän puolesta. - (EN) Arvoisa puhemies, tämänpäiväinen puheenne kuvasi hyvin aikaanne puhemiehenä. Ryhmämme eivät ehkä aina ole samaa mieltä, mutta toimikautenne aikana olette osoittanut olevanne rehellinen, oikeudenmukainen ja yhdistävä persoona, jonka vaatimattomuus peittää monet hänen saavutuksistaan.
<P>
Valintanne perustui rohkeaan lupaukseen käynnistää kulttuurien välinen vuoropuhelu parlamentissamme, mutta saavutuksenne ylsi paljon pidemmälle. Jäsenten myötävaikutuksella veitte Pat Coxin aloittaman elintärkeän työn päätökseen. Valvoitte monien pitkään odottamaa parlamentaaristen menettelyjen uudistusta Europarl TV:n kaltaisilla aloitteilla ja annoitte tukenne uudenaikaisille menetelmille hoitaa viestintää kansalaistemme kanssa. Tämä on saavutus, josta voi olla ylpeä ja perintö, josta seuraajamme voivat jatkaa.
<P>
Toivon, että kirjoitatte kokemuksistanne ja vaikutelmistanne. Ne ovat liian mielenkiintoisia jätettäväksi kylmästi unohduksiin. Lisäksi kuten runoilija Emerson meille opetti, sellaista kuin historia, ei ole, on vain elämänkertoja. Viime vuosina tämä parlamentti on saanut lisää valtaa. Jos ja kun Lissabonin sopimus mahdollisesti joskus ratifioidaan, se on entistäkin voimakkaampi. On mielenkiintoista nähdä, millä tavoin seuraavat puhemiehet laajentavat roolia, jota te olette esittänyt, vaaliessaan meille rakkaita yhteisiä arvoja ja periaatteita.
<P>
Mutta tänään uskon voivani puhua monen puolesta sanoessani, että olette ansainnut kaiken kunnioituksemme. Myös minulle tämä on viimeinen puheeni täysistunnossa nykyisessä tehtävässäni. Olen johtanut ryhmääni vuodesta 2002, minulla on tuntumaa siihen, mitä englannissa kutsutaan seitsemän vuoden piinaksi. Vaikka en enää tulevaisuudessa istu tässä tuolissa, tiedän teidän tietävän, että haluaisin kokeilla istumista siellä missä nyt olette. Arvoisa puhemies, kiitän teitä ryhmäni puolesta. Kiitän istuntopalveluja ja tulkkeja ja koko henkilökuntaa, joka on ollut mukana toteuttamassa hienoa työtänne parlamentin puhemiehenä.
<P>
(Suosionosoituksia)
<SPEAKER ID="136" NAME="Cristiana Muscardini">
UEN-ryhmän puolesta. - (IT) Arvoisa puhemies, hyvät kollegat, tällä toimikaudella ja erityisesti teidän puhemieskaudellanne parlamentti on vahvistanut kykyään vaikuttaa unionin poliittiseen tulevaisuuteen, vaikka meidän onkin odotettava uutta sopimusta, jotta voimme nähdä toteutuvan kaikkien niiden tavoitteen, jotka ovat aina uskoneet tarpeeseen lisätä ainutlaatuisen toimielimemme lainsäädäntövaltaa. Toimielimemme on ainutlaatuinen, koska se on 27 maan kansalaisten valitsema.
<P>
Tapahtumat - monesti jopa traagiset - ovat seuranneet toisiaan tiheään tällä toimikaudella ja monessa yhteydessä ja erityisesti viimeisen kahden ja puolen vuoden aikana parlamentti on teidän kauttanne, arvoisa puhemies, kyennyt ottamaan keskeisen roolin välitysehdotuksissa. Olemme saaneet poliittisesti kasvavan roolin, jonka avulla meidän on päästävä meitä meidän omissa maissamme jakavien puolueellisten erimielisyyksien yli niin, että voimme saavuttaa yhteiset päämäärät kansojemme yleisen edun mukaisesti ja taata maailmassa oikeus, rauha ja turvallisuus.
<P>
Kun parlamenttimme toimikausi alkoi, näimme sellaisten kansojen liittyvän meihin, joilta oli vuosikymmenien ajan riistetty vapaus. Romanian ja Bulgarian liittyminen parlamentin tällä toimikaudella vahvisti maailmalla kuvaa Euroopasta, joka kykenee yhdistymään erialisuuksia kunnioittaen.
<P>
Olemme päättämässä parlamentin toimikautta keskellä talouskriisiä, joka on saanut meidät tajuamaan, että tämä on systeeminen kriisi. Uuden parlamentin on siksi oltava myös vetävä voima, joka auttaa yhteiskuntaa löytämään uudelleen arvot, jotka nykytilanteessa on aivan usein laiminlyöty. Nyt enemmän kuin koskaan Euroopassa ja kansallisella tasolla parlamentaarinen demokratia on tae vapaudesta.
<P>
Arvoisa puhemies, kiitän teitä ryhmäni ja omasta puolestani osoittamastanne velvollisuudentunnosta - olette edustanut meitä kaikkia - sekä valtavasta työstä, jota olette tehnyt vahvistaaksenne toimielimemme mainetta. Vaadimme siltä entistä enemmän avoimuutta, mutta myös asianmukaista huomiota tietyillä median aloilla, jotka ovat osoittaneet mielenkiintoa Eurooppaa kohtaan ainoastaan tarkoituksena takertua pieniin, turhiin keskusteluihin sen sijaan, että osallistuisivat yleisen tietouden ja jaetun edistyksen lisäämiseen.
<P>
Arvoisa puhemies, näiden 20 parlamentissa viettämäni vuoden jälkeen minusta tuntuu, että velvollisuuteni on yhtyä teihin, joka edustatte minua niin suurenmoisesti tässä parlamentissa, kiittääkseni niitä miljoonia Euroopan kansalaisia, jotka päivittäisellä työllään ja kunnioittamalla solidaarisuuden ja oikeuden periaatteita ja menneitä juuriamme, osaltaan kehittävät yhteisöämme, joka entistä paremmin kunnioittaa oikeuksia ja on entistä tietoisempi omista velvollisuuksistaan.
<SPEAKER ID="137" NAME="Monica Frassoni">
Verts/ALE-ryhmän puolesta. - (IT) Arvoisa puhemies, hyvät kollegat, Herr Präsident, teillä on ollut kunnia hoitaa maailman ainutlaatuisimman toimielimen puheenjohtajuutta ja me Vihreät/Euroopan vapaa allianssi -ryhmässä olemme varmoja, että olette tehnyt sen innolla ja tunnollisesti, mistä haluamme kiittää teitä.
<P>
Kun kaksi ja puoli vuotta sitten olin oman ryhmäni puolesta vastaehdokkaananne Euroopan parlamentin puhemiehistöön, korostin sitä, että parlamentin puhemiehen on edustettava toimielintä vapaana jäsenvaltioiden eduista ja rahoitusalan edunvalvojien harjoittamasta painostuksesta voidakseen ohjata tasapuolisesti vapaata hallintoa. Puhemies on valittava saavutusten eikä poliittisen lojaalisuuden perusteella, hänen on kyettävä puhumaan entistä jakaantuneemmalle ja haluttomalle kuulijakunnalle. Tuohon aikaan arvostelimme voimakkaasti Teidän ja sosialistisen ryhmän yhteistä päätöstä syrjäyttää Euroopan parlamentissa kaikki pyrkimykset käynnistää uudelleen perustuslaillinen keskustelu vuoden 2005 kansanäänestysten jälkeen, mikä oli valtava virhe, jonka vuoksi jäsenvaltiot saattoivat helpommin omia Euroopan uudistusprosessin.
<P>
Nyt kaksi ja puoli vuotta myöhemmin me Verts/ALE-ryhmässä haluaisimme arvioida työtänne, puhemies Pöttering, sen ylä- ja alamäkiä. Hyväksyimme ja tuimme työtänne Lähi-idässä ja erityisesti työtänne parlamentaarisen Eurooppa-Välimeri-edustajankokouksen puheenjohtajistossa. Arvostimme Teidän vankkumatonta uskoanne Euroopan puolesta, ajatusta kansalaisille, ryhmille, yhdistyksille ja rohkeimmille kulttuurillisille aloitteille avoimesta parlamentista sekä päättäväisyyttänne avustajien ohjesäännön tapauksessa.
<P>
Suhtauduimme myönteisesti myös päättäväisyytenne perusoikeuksien yhteydessä, jopa paikoissa, jotka eivät olleet Euroopan parlamentin enemmistön mielen mukaisia, Venäjästä Kiinaan, sekä uusiin vihreisiin valtuuskirjoihinne sellaisina kuin ne ovat ilmenneet äskettäisistä kommenteistanne ilmastonmuutokseen.
<P>
On kuitenkin myös selvää, arvoisa puhemies, että puhemieskautenne aikana parlamentti on jatkanut asteittaista muutostaan toimielimestä, joka vaatii ja puolustaa demokratiaa, edustajankokoukseksi, joka on usein liian alistunut tai varovainen sitä tai tätä hallitusta kohtaan. Se on luopunut tämän taistelun tai avoimuuden pitämisestä ensisijaisena suhteessa siihen mitä äänestäjät näkevät - tarvitsee vain miettiä erinomaisesti organisoitua työväenpuolueen tappiota etujenvalvonnassa. Se on nyt tullut tiensä päähän saamatta aikaan muuta kuin vuosi sitten annetun hyvin yksiselitteisen päätöslauselman. Tai vielä täysi hiljaisuus siltä osin kuin kyse on ollut kahdesta istuntopaikasta Strasbourgissa sekä Brysselissä tai rahan ja hiilidioksidin tuhlauksesta, joka on äänestäjistämme mielestä täysin käsittämätöntä.
<P>
Arvoisa puhemies, tässä yhteenvetoni. Ohjesääntöjen jatkuvien uudistusten kautta puhemieskaudellanne toimielimessämme päätäntävalta on myös asteittain keskittynyt muutamien käsiin siltä osin kuin kyse on valiokuntien työn ja yksittäisten parlamentin jäsenten roolin vahvistamisesta ja moninaisuuden ja pluralismin edistämisestä entisestään.
<P>
Arvoisa puhemies, uudessa parlamentissa on ehkä uusi enemmistö, mutta olemme varmoja yhdestä asiasta: pitkä taistelu vahvan, kunnioitetun, pluralistisen ja myötämielisen eurooppalaisen demokratian puolesta ei ole vielä ohi, ja ainakin tässä tulette aina olemaan puolellamme.
<SPEAKER ID="138" NAME="Francis Wurtz">
GUE/NGL-ryhmän puolesta. - (FR) Arvoisa puhemies, puhemieskauttanne ovat leimanneet - kuten juuri totesitte - poliittisesti hyvin merkittävät tapahtumat, jotka ovat olleet haasteellisia monelta osin Euroopalle ja samalla parlamentillemme.
<P>
Jotkut niistä ovat unionin sisäisiä, muun muassa se, jota monet kutsuvat institutionaaliseksi kriisiksi mutta jota itse luonnehtisin yhdeksi oireeksi luottamuspulasta tai oikeutuskriisiksi nykyistä eurooppalaista mallia kohtaan yhä useampien kansalaistemme keskuudessa.
<P>
Toiset ovat kansainvälisiä, kuten mainitsemanne konfliktit Lähi-idässä. Lähi-idän tilanne on vielä kaukana oikeudenmukaisesta ja kestävästä rauhasta ja pahenee entisestään silmiemme edessä, se tulehduttaa kansainvälisiä suhteita, jos se ei horjuta omien yhteisöjemme yhteenkuuluvuutta.
<P>
Toiset taas koskettavat koko planeettaa kuten ekologinen kriisi ja lopulta rahoitus- ja talouskriisi sekä sosiaalinen ja poliittinen kriisi, jotka edellyttävät meiltä tiettyjä yhteiskuntaan ja jopa sivilisaation liittyviä valintoja.
<P>
Olette joutunut johtamaan Euroopan parlamenttia tässä poikkeuksellisen monitahoisessa tilanteessa ja edustamaan sitä jäsenvaltioihimme sekä muuhun maailmaan nähden. Ryhmäni kanssa katson, että olette hoitanut tehtävänne kunniakkaasti.
<P>
Poliittiset näkemyksemme ovat luonnollisesti hyvin erilaiset ja toisinaan myös eriävät. Mutta hoitamanne korkea-arvoisen tehtävän haltijaa arvioidaan juuri sen mukaan, miten hän kykenee hallinnoimaan tarpeellisia ja tervehdyttäviä ristiriitatilanteita silti jokaista kunnioittaen.
<P>
Monen mielestä valtavirrasta poikkeavia vaihtoehtoisia näkemyksiä edustavan vähemmistöryhmän puheenjohtajana voin sanoa, että puhemieskaudellanne oli helppo toimia. Vaikka poliittiset eroavuutemme ovat pysyneet ennallaan, suhteemme ihmisinä ovat rikastuneet merkittävästi.
<P>
Arvoisa puhemies, olemme tunteneet toisemme yli 30 vuotta. Olemme tutustuneet toisiimme paremmin viimeisen kymmenen vuoden aikana tehdessämme yhteistyötä puheenjohtajakokouksessa. Arvostan suuresti henkilökohtaista etiikkaanne, jonka ansiosta olette uskoakseni pystynyt hyväksymään sen, että on mahdollista olla samanaikaisesti kommunisti, demokraatti, eurooppalainen ja humanisti. Kiitän teitä siitä.
<P>
(Suosionosoituksia)
<SPEAKER ID="139" NAME="Puhemies">
(DE) Kiitos, Francis Wurtz. Hyvät kollegat, teidän kaikkien puolesta haluaisin kiittää Francis Wurtzia, joka on ollut parlamentin jäsen vuodesta 1979 ja jättää nyt parlamentin. Monet kiitoksemme myös kolmelle muulle jäsenelle, jotka ovat olleet täällä vuodesta 1979 ja ovat nyt lähdössä: Entinen puhemies Klaus Hänsch, entinen varapuhemies ja kvestori Ingo Friedrich ja entinen talous- ja raha-asioiden valiokunnan puheenjohtaja ja nykyinen turvallisuus- ja puolustuspolitiikan alivaliokunnan puheenjohtaja Karl von Wogau. Haluaisin esittää kaikkien teidän puolesta kiitokseni näille neljälle jäsenelle sekä kaikille muille pois jääville jäsenille heidän sitoumuksestaan. Suuret kiitokset.
<P>
(Voimakkaita suosionosoituksia)
<SPEAKER ID="140" NAME="Nigel Farage">
IND/DEM-ryhmän puolesta. - (EN) Arvoisa puhemies, itsenäisyys ja demokratia -ryhmä on yrittänyt toimia avuliaasti, myönteisesti ja rakentavasti koko parlamenttikauden ajan.
<P>
(Vaihtelevia reaktioita)
<P>
Kyllä, koska olemme tuoneet esille opposition äänen ja demokratiassa oppositio on olennainen seikka. Se on elintärkeä. Mutta surullista on, kuten presidentti Václav Klaus totesi vieraillessaan täällä, että usein ajatellaan, ettei ole olemassa mitään vaihtoehtoista näkemystä ja tämän johdosta puhemieskauttanne on leimannut syvästi ennakkoluuloinen tapa, jolla olette kohdellut niitä parlamentin jäseniä, jotka ovat uskaltaneet vastustaa perustuslakia / Lissabonin sopimusta.
<P>
Ratkaiseva hetki minulle tässä parlamentissa oli, kun ranskalaiset sanoivat "ei", kun hollantilaiset sanoivat "ei" ja kun irlantilaiset sanoivat "ei", mutta tämä parlamentti tietoisesti jatkoi prosessia ihmisten toiveista välittämättä. Ette taida ymmärtää, mitä se tarkoittaa? "Ei" tarkoittaa ei, ja on todellakin uskomatonta, että 499 tämän parlamentin jäsentä äänesti sen puolesta, että Irlannin kielteisestä kannasta ei tarvitse välittää, vaan sopimuksen käsittelyä jatketaan. Millainen parlamentti tämä oikein on? Jos uskoisitte demokratiaan, näiden kolmen kansanäänestyksen tulosta ei noin vain jyrättäisi sivuun.
<P>
Pahempaa on, että nyt yleisön mielipidettä peläten - tiedätte, että olette häviämässä kiistan - syyllistytte epäoikeudenmukaisuuteen. Graham Watson on sanonut minun käyttäytyneen kuin englantilainen jalkapallohuligaani, kun ainoastaan ystävällisesti huomautin, että komission jäsen Jacques Barrrot on huijari. Gary Titley sanoi minun olevan vainoharhainen taantumuksellinen, joka elää syrjässä yhteiskunnasta. Hän saattaa olla oikeassa, en osaa sanoa; mutta ilmaisuvapauden suuri mestari Danny Cohn-Bendit on sanonut, että sopimuksen vastustajat olivat mielisairaita, ja sosialistien johtaja Martin Schulz sanoi erään kielteisen äänestystuloksen jälkeen, ettei meidän pidä nöyrtyä populismin edessä ja että ei-äänet avaavat ovet fasismille.
<P>
Toivon, että seuraavan neljän viikon aikana tällä kampanjakaudella Euroopan äänestäjät saavat nähdä tämän hankkeen todelliset kasvot. Olette kansallismielisiä, olette uhkaavia, olette pelottavia, olette demokratian vastaisia; olette typeriä!
<P>
(Suosionosoituksia)
<SPEAKER ID="141" NAME="Puhemies">
(EN) Se, että voitte pitää tuollaisen puheen, osoittaa, että Euroopan parlamentti on vapaa ja demokraattinen!
<P>
(Suosionosoituksia)
<SPEAKER ID="142" NAME="Daniel Hannan" AFFILIATION="NI">
(EN) Arvoisa puhemies, joidenkin kollegojen voi olla vaikea uskoa tätä, mutta tulen kaipaamaan teitä. Koko tämän ajan, jonka olen teidät tuntenut, aluksi kristillisdemokraattien johtajana ja sitten tämän parlamentin puhemiehenä, olette ollut esimerkkinä arvokkuudesta, maltillisuudesta ja tahdikkuudesta. Olette samalla sekä anglofiili että eurofiili ja edustatte kaikkea parasta perinteisessä eheyttämisessä. Olette epäilemättä hyvin helpottunut, kun kerron, etten muista milloinkaan olleeni yhtä mieltä kanssanne.
<P>
(Naurua)
<P>
Mutta tiedämme, että uralla, jonka kumpikin olemme valinneet, ideologinen sitoutuminen on harvinaista ja osaamme arvostaa sitä vastustajassa.
<P>
Muistatte varmaan, miten kiistelimme tulkinnastanne tämän parlamentin työjärjestyksestä. Ne meistä, jotka halusivat kansanäänestyksiä perustuslakisopimuksesta, olivat esittäneet kantamme rauhallisesti äänestysselityksissä. Oikeutemme toimia näin poistettiin yksiselitteisesti työjärjestyksestä. Päätitte omavaltaisesti olla soveltamatta noita sääntöjä - ette pyrkinyt muuttamaan niitä, koska se olisi vienyt jonkin verran aikaa ja jätitte ne yksinkertaisesti huomioimatta. Tämä ei ole oikea hetki kiistellä tästä uudelleen. Sen sijaan haluaisin sanoa tämän: tämän parlamentin puhemiehen on tarkoitus edustaa parlamenttia kokonaisuudessaan, myös niitä, jotka edustavat vähemmistönäkemyksiä. Kun kohtelette meitä eri tavoin, avaatte oven itsevaltiudelle. Täällä on esimerkiksi melkein kuukausittain esittelyjä milloin mistäkin ja ne sallitaan, mutta kun me järjestimme julisteita, joissa oli yksi sana "kansanäänestys", lähetitte järjestysmiehet viemään kylttimme pois ja monelle meistä määrättiin myöhemmin sakkoa.
<P>
Ymmärrän, miksi sana "kansanäänestys" saa aikaan niin paljon hämmennystä tässä parlamentissa: kolmen kansakunnan äänestäjät hylkäsivät perustuslakimallin. Tunsitte olonne haavoittuvaiseksi ja se sai teidät ärtyneeksi. Kun ette voinut hyökätä suoraan äänestäjiä vastaan, puritte kaiken turhautumisenne meihin, tämän parlamentin näkyvään euroskeptiseen vähemmistöön.
<P>
Hyvät kollegat, en odota teidän muuttavan mielipidettänne vallan keskittämisestä Brysseliin. Mutta meidän näkökulmastamme kehottaisin teitä osoittamaan vähän enemmän tasapuolisuutta kohdeltaessa meitä, jotka edustamme vähemmistöä. Jos voisitte unohtaa vaistomaisen antipatianne meitä kohtaan, saattaisitte huomata sen tukevan omia demokraattisia valtakirjojanne. Kaikki organisaatiot tarvitsevat kritiikkiä. Itsepintainen väitteenne, että EU on ehdottomasti hyvä asia ja että sen kritisoiminen on joko epärehellistä tai ulkomaalaisvihaa, ei ole teille eduksi, koska ilman kriittistä tarkastelua Brysselin toimielimistä tulee itseriittoisia, omahyväisiä ja korruptoituneita.
<P>
Toivon, että heinäkuussa meitä riippumattomia on täällä enemmän. Ensimmäisen kerran 50 vuoteen tässä parlamentissa on jotakin, joka muistuttaa virallista oppositiota. Hyvä Hans-Gert, Teidän seuraajanne päättää, miten kohdella tätä oppositiota, mutta toivon, että hän asettaa arvoonsa suvaitsevaisuuden, jota tämä parlamentti väittää vaalivansa.
<P>
(Suosionosoituksia)
<SPEAKER ID="143" NAME="Puhemies">
(DE) Tämä on pantu merkille.
<SPEAKER ID="144" NAME="Jan Kohout">
neuvoston puheenjohtaja. - (EN) Arvoisa puhemies, kiitos mahdollisuudesta sanoa muutama sana puheenjohtajavaltion ja neuvoston puolesta ja vastata teidän ja poliittisten ryhmien edustajien puheenvuoroihin. Meille on ollut erityisen merkittävää se, että parlamentin toimikauden viisi vuotta ovat olleet myös Tšekin tasavallan ja muiden sen kanssa liittyneiden viisi ensimmäistä vuotta Euroopan unionin jäsenenä. Vielä merkittävämpää se on siksi, että Tšekin tasavallalla on ollut etuoikeus olla neuvoston puheenjohtaja toimikauden päätteeksi.
<P>
Arvoisa puhemies, haluan aluksi kiittää teitä esimerkillisestä tavasta, jolla olette johtanut parlamenttia viimeisten kahden ja puolen vuoden ajan. Kunnioitus, jota nautitte parlamentissa yli puoluepoliittisten rajojen, on osoitus hyvistä ominaisuuksistanne, erityisesti oikeudenmukaisuudestanne ja rehellisyydestänne. Olette yksi niitä harvoja parlamentin jäseniä, jotka on äänestetty toimeensa ensimmäisen kerran jo vuonna 1979, minkä ansiosta olette tuonut työhönne merkittävän kokemuksenne, viisautenne ja osaamisenne. Puheenjohtajavaltion puolesta voin sanoa, että olemme arvostaneet kaikkia hyviä ominaisuuksianne ollessamme yhteyksissä kanssanne ennen puheenjohtajuuskauttamme ja sen aikana. Neuvoston puolesta haluan toivottaa teille kaikkea hyvää tulevaisuudessa.
<P>
Nyt kun tarkastelemme koko viisikautista toimikautta, haluaisin kiittää myös edeltäjäänne puhemies Borrellia, joka myös oli tasapuolinen johtaja. Olette molemmat taanneet sen, että puhemiehen toimi on hyvin arvostettu ja kunnioitettu. Parlamentilla ja koko unionilla on hyvä syy olla kiitollisia teille molemmille.
<P>
Viimeisten viiden vuoden aikana parlamentti on käyttänyt tehokkaasti toimivaltuuksiaan ja oikeuksiaan erityisesti tärkeässä yhteispäätösmenettelyssä, jossa neuvosto ja parlamentti ovat pöydän vastakkaisilla puolin niiden mielipiteiden ja tavoitteiden erotessa joskus paljonkin toisistaan. Mielipide-eroista huolimatta molemmat toimielimet tekevät yhteistyötä järjestelmän toiminnan varmistamiseksi. Voimme olla eri mieltä ja käydä rakentavia keskusteluja, mutta se tapahtuu yhteisesti sovittujen sääntöjen ja menettelyjen puitteissa. Molemmat toimielimet voivat olla ylpeitä yhteisestä sitoumuksestaan varmistaa järjestelmän toimivuus, ja viimeisten viiden vuoden ajalta löytyy lukuisia esimerkkejä siitä, että se todella toimii hyvin tehokkaasti.
<P>
Arvoisa puhemies, hyvät parlamentin jäsenet, uusi parlamentti aloittaa toimintansa kolmen kuukauden kuluessa. Mukana on paljon uusia jäseniä. Valitsette uuden puhemiehen ja jokin muu jäsenvaltio tulee tänne edustamaan neuvostoa. Seuraavien viiden vuoden aikana kaikki osapuolet varmasti katsovat kiitollisina ja kunnioituksella taaksepäin perintöä, jonka te, arvoisa puhemies, jätätte parlamentille. Kiitos.
<SPEAKER ID="145" NAME="Margot Wallström">
komission varapuheenjohtaja. - (DE) Arvoisa puhemies, puhemieskautenne aikana Euroopan parlamentin ja komission suhteet ovat kehittyneet oikein hyvin, jopa sulavasti. On teidän ansiotanne, etteivät poliittiset keskustelut ole koskaan johtaneet toimielinten väliseen kriisiin edes vaalikampanjan aikana, jolloin konfliktien mahdollisuus on tunnetusti suurimmillaan.
<P>
Haluan henkilökohtaisesti kiittää teitä lämpimästi aina niin ystävällisestä ja kohteliaasta työskentelytavastanne. Ette ole ainoastaan työskennellyt kohteliaasti vaan olette myös ryhtynyt tarvittaessa asianmukaisiin toimiin. Toimitte aina herrasmiehelle sopivalla tavalla. Haluan myös korostaa sitä, kuinka tärkeää parlamentin ja koko Euroopan unionin kannalta on ollut se, että teillä on ollut rohkeutta ja tahtoa puolustaa parlamentin demokraattisia periaatteita ja etuoikeuksia tarvittaessa jopa valtion päämiehiä vastaan.
<P>
(Suosionosoituksia)
<P>
Haluan myös onnitella teitä 30-vuotisesta urastanne Euroopan parlamentin vaaleilla valittuna jäsenenä. Persoonanne on jättänyt merkittävän jäljen näiden vuosikymmenten aikana, ja panoksenne parlamentin kehityksessä on ollut merkittävä.
<P>
Puheenjohtaja Barroso olisi mielellään ollut paikalla henkilökohtaisesti, mutta kuten tiedätte, hän on EU:n ja Kanadan välisessä huippukokouksessa Prahassa. Haluan kiittää teitä lämpimästi komission puheenjohtajan ja koko komission puolesta menestyksekkäästä puhemieskaudesta. Kiitos.
<P>
(Suosionosoituksia)
<SPEAKER ID="146" NAME="Puhemies">
(EN) Arvoisa varapuheenjohtaja, hyvät parlamentin jäsenet, kiitän teitä lämpimästi myönteisestä palautteestanne. Toivotan kaikille jäsenille, jotka eivät asetu ehdolle vaaleissa, kaikkea hyvää, ja toivon, että tapaamme vielä joskus. Kaikille vaaleihin osallistuville ja vaaleissa läpi pääseville kollegoilleni haluan sanoa toivovani, että me, mikäli siis itse tulen valituksi, jatkamme yhdessä hyvää yhteistyötämme. Poliittisten ryhmien puheenjohtajien kommentit tänään rohkaisevat minua jatkamaan matkaani kohti yhtenäistä Eurooppaa. Suuret kiitokset kaikille, ja toivottavasti tapaamme vielä.
<P>
(Voimakkaita suosionosoituksia)
<SPEAKER ID="148" NAME="Thomas Mann" AFFILIATION="PPE-DE">
(DE) Arvoisa puhemies, minulla on kysymys järjestyksestä täysistuntosalissa. Juuri ennen äänestyksiä, kun istunto keskeytettiin hetkeksi, eräs parlamentin jäsen onnistui salakuljettamaan saliin parlamentin vaalien ehdokkaan, jonka kanssa hän röyhkeästi otti muutaman mainoskuvan käyttäen selvästi parlamenttia hyväkseen. Eikö kyseiset henkilöt olisi saatava vastuuseen teostaan?
<SPEAKER ID="149" NAME="Puhemies">
(EN) Kiitos, jäsen Mann. Asia tutkitaan.
