<CHAPTER ID="007">
Luonnos komission asetukseksi kemikaalien rekisteröintiä, arviointia, lupamenettelyjä ja rajoituksia (REACH) koskevan asetuksen liitteen XVII muuttamisesta (keskustelu) 
<SPEAKER ID="030" NAME="Puhemies">
(ES) Esityslistalla on seuraavana keskustelu Miroslav Ouzkýn ja Guido Sacconin ympäristön, kansanterveyden ja elintarvikkeiden turvallisuuden valiokunnan puolesta komissiolle laatimasta suullisesta kysymyksestä luonnoksesta komission asetukseksi kemikaalien rekisteröintiä, arviointia, lupamenettelyjä ja rajoituksia (REACH) koskevan asetuksen liitteen XVII muuttamisesta - B6-0230/2009).
<SPEAKER ID="031" NAME="Guido Sacconi">
laatija. - (IT) Arvoisa puhemies, hyvät kuulijat, tämänpäiväinen keskustelumme on erityisen tärkeä, kuten tiedämme, kahdesta syystä: Ensinnäkin keskustelumme kohteena on yksi aineista, jotka ovat aiheuttaneet eniten haittaa ja kuolemia kansalaisten sekä työntekijöiden keskuudessa rakennuksissa, joissa niitä on käytetty tai tuotettu. Kyse on asbestista. Ja toiseksi keskustelemme ensimmäisistä toimenpiteistä, joilla pannaan täytäntöön äärimmäisen merkittävä asetus, joka myös kuvastaa tietyllä tavalla koko tätä vaalikautta. Kyse on REACH-asetuksesta.
<P>
Esittämässämme kysymyksessä sekä tänään äänestyksen kohteena olevassa päätöslauselmaesityksessä - haluan sanoa tämän heti rauhoitellakseni komissiota ja komissiota tänään edustavaa varapuheenjohtaja Antonio Tajania - ei vastusteta komission luonnosta täytäntöönpanoasetukseksi. Viittaan kyseisen luonnoksen kohtaan 2.6. Se sisältää puuttuvan liitteen XVII, jolla oli tarkoitus uudistaa vaarallisia aineita koskevan direktiivin 76 ensimmäinen liite. Kyseinen direktiivi kumotaan, koska REACH-asetus korvaa sen. Mainitussa kohdassa 2.6 laajennetaan asbestikuitujen ja niitä sisältävien tuotteiden markkinoille saattamista ja käyttöä koskevaa kieltoa.
<P>
Sama päätös sisältää kuitenkin myös vapautuksia, joiden mukaan tietyt jäsenvaltiot - niitä on itse asiassa neljä - voivat pitää ennen vuotta 2005 markkinoille saatetut tuotteet sekä elektrolyysilaitteiden tuotannossa käytetyt krysotiiliasbestia sisältävät kalvot markkinoilla. Jäsenvaltioiden mahdollisuus hyödyntää noita vapautuksia luonnollisesti edellyttää, että jäsenvaltiot noudattavat kaikkia työntekijän suojelua koskevia yhteisön säädöksiä. Tämä tarkoittaa sitä, että elinkaarensa lopussa olevat laitteet eivät saa aiheuttaa työntekijöille terveyshaittoja.
<P>
Emme vastusta mainittuja vapautuksia, ja sille on syynsä: Vapautuksia kyllä on, mutta meidän on myös huomioitava komission luoma mekanismi, jonka mukaan niitä tarkastellaan uudelleen tietyn ajan kuluttua - tarkemmin sanottuna vuonna 2012 - jäsenvaltioiden laatimien raporttien perusteella. Tämän jälkeen Euroopan kemikaalivirasto valmistelee asiakirjat, joiden mukaisesti vapautuksista luovutaan vähitellen.
<P>
Emme siis vastusta tätä. Haluamme kuitenkin päätöslauselmassamme voimakkaasti kannustaa komissiota olemaan hieman rohkeampi, menemään hieman pidemmälle sekä toimimaan hieman nopeammin. Ennen kaikkea on pidettävä mielessä, että ainakin suurjännitelaitteissa krysotiiliasbestille löytyy jo vaihtoehtoja ja että alan yritykset ovat käynnistäneet lupaavia tutkimusohjelmia vaihtoehtojen löytämiseksi myös pienjännitelaitteisiin.
<P>
Kehotuksellamme ja ehdotuksellamme on kaksi tavoitetta. Ensinnäkin olisi asetettava määräaika - ehdotamme vuotta 2015 - johon mennessä vapautukset poistetaan. Lisäksi olisi laadittava todellinen "poistamisstrategia", johon sisältyy toimenpiteitä näiden laitteiden turvallisen purkamisen ja viennin varmistamiseksi.
<P>
Toinen komissiolle esittämämme pyyntö - johon toivoisimme myös saavamme vastauksen - koskee meille ratkaisevan tärkeää asiaa. Kyse on siitä, ettei yhteisön luetteloa vapautuksen soveltamisalaan kuuluvista asbestia sisältävistä tuotteista ole vielä hyväksytty. Näin ollen pyydämme, että se hyväksytään mahdollisimman nopeasti, vuoteen 2012 mennessä, jotta asia olisi ymmärrettävämpi ja sitä olisi helpompi valvoa.
<SPEAKER ID="033" NAME="Antonio Tajani" LANGUAGE="FR">
Arvoisa puhemies, hyvät parlamentin jäsenet, aivan ensiksi pyydän anteeksi kollegoideni varapuheenjohtaja Verheugenin ja komission jäsen Dimasin puolesta, sillä he eivät valitettavasti voineet tänä aamuna tulla paikalle ja osallistua keskusteluun. Tiedän, että varapuheenjohtaja Verheugen on käynyt intensiivisiä ja hyödyllisiä keskusteluja esittelijä Guido Sacconin kanssa, ja haluan kiittää jälkimmäistä erinomaisesta työstä. Sanon tämän myös henkilökohtaisesti.
<P>
Komissio tukee täysin kansanterveyttä ja ympäristöä hyödyttävää tavoitetta, jonka mukaan pyritään yhtäältä ehkäisemään asbestille altistuminen ja toisaalta kieltämään kokonaan asbestin käyttö kaikissa muodoissaan.
<P>
Euroopan unionissa noudatetaan hyvin tiukkoja säädöksiä asbestikuitujen markkinoille saattamisesta, käytöstä, viennistä sekä hävittämisestä. Kaikkien asbestikuitujen markkinoille saattaminen sekä käyttö kiellettiin jo direktiivissä 1999/77/EY.
<P>
Muiden käyttötarkoitusten osalta jäsenvaltiot voivat sallia tietyntyyppisen krysotiiliasbestin käytön ennen vuotta 1999 käyttöön otetuissa elektrolyysilaitteissa siihen asti, että ne tulevat elinkaarensa päähän ja tilalle löydetään sopivia asbestia sisältämättömiä vaihtoehtoja.
<P>
Neljä jäsenvaltiota hyödyntää tätä vapautusta. Vuosina 2006-2007 tehty tarkastus osoitti, että asianomaisissa jäsenvaltioissa noudatettiin kaikkia työperäisen altistuksen raja-arvoja ja että joillekin hyvin erityisille prosesseille ei vielä tuolloin löytynyt vaihtoehtoa. Nykyistä raja-arvoa ei sisällytetä REACH-asetuksen liitteeseen XVII, ja krysotiilia sisältäviä kalvoja koskevaa vapautusta arvioidaan uudelleen vuonna 2011.
<P>
Kesäkuussa 2011 jäsenvaltioiden on toimitettava raportti krysotiilia sisältämättömien kalvojen kehittämiseksi ja työntekijöiden suojelemiseksi toteuttamistaan toimenpiteistä sekä käytetyn krysotiilin lähteistä ja määristä. Komissio pyytää sitten Euroopan kemikaalivirastoa tutkimaan toimitetut tiedot, minkä jälkeen vapautus on tarkoitus kumota.
<P>
Asbestin aiheuttaman ympäristön pilaantumisen ehkäisemisestä ja vähentämisestä annetussa direktiivissä 87/217/ETY säädetään toimenpiteet asbestipäästöjen hillitsemiseksi tiettyjen purku-, puhdistus- ja hävittämistoimien yhteydessä sen varmistamiseksi, ettei asbestikuituja tai -pölyä pääse ilmaan.
<P>
Työntekijöiden suojelemisesta vaaroilta, jotka liittyvät asbestialtistukseen työssä, annetussa direktiivissä 83/477/ETY, sellaisena kuin se on muutettuna direktiivillä 2003/18/EY, säädetään useita toimenpiteitä työntekijöiden terveyden suojelemiseksi vaaroilta, jotka liittyvät altistumiseen asbestikuiduille. Voidakseen tehdä asbestin purku- tai poistotöitä yritysten on esitettävä selvitys pätevyydestään tällä alalla. Ennen asbestin purku- tai poistotöitä yritysten on laadittava suunnitelma toimenpiteistä, joilla varmistetaan se, etteivät työntekijät altistu ilman asbestipitoisuudelle, kun se kahdeksan tunnin aikapainotettuna keskiarvona mitattuna ylittää 0,1 kuitua kuutiosenttimetrissä.
<P>
Jätteistä annetussa puitedirektiivissä 2006/12/EY, kaatopaikoista annetussa direktiivissä 1999/31/EY sekä kaatopaikoille hyväksyttävää jätettä koskevassa neuvoston päätöksessä velvoitetaan jäsenvaltiot varmistamaan asbestikuitujen ja asbestikuituja sisältävien laitteiden valvottu käsittely. Jäsenvaltioiden on varmistettava, että jäte kierrätetään tai tuhotaan ihmisten terveyttä vaarantamatta ja edellyttämättä sellaisten prosessien tai menetelmien käyttöä, jotka saattavat aiheuttaa haittaa ympäristölle.
<P>
Asbestin hävittämiselle ja kaatopaikoille on määritetty myös yksityiskohtaisia vaatimuksia. Varastointialue on esimerkiksi peitettävä päivittäin sekä aina ennen tiivistämistä. Kaatopaikka on peitettävä myös sulkemisen jälkeen suojakerroksella, jotta kuituja ei pääse leviämään ilmaan. Erilaisin toimenpitein on estettävä se, että maa otetaan käyttöön kaatopaikan sulkemisen jälkeen. Mahdollisia asbestikuitukuljetuksia säädellään asetuksella (EY) N:o 689/2008, ja vuodesta 2005 lähtien on ilmoitettu vain yhdestä tapauksesta, jossa asbestikuituja kuljetettiin Euroopan unionista kolmanteen maahan.
<P>
Lisäksi REACH-asetuksen liitteeseen XVII sisältyvillä asbestia koskevilla päätöksillä kielletään asbestikuitujen valmistaminen Euroopan unionissa. Tämän johdosta vienti on jatkossa kokonaan pois laskuista. Asbestia sisältävä jäte on vaarallista jätettä. Baselin yleissopimuksessa sekä jätteiden siirrosta annetussa asetuksessa (EY) N:o 1013/2006 kielletään asbestijätteen vienti maihin, jotka eivät kuulu OECD:hen. Euroopan unionin ja OECD:n jäsenvaltioiden välisistä siirroista on ilmoitettava etukäteen ja niille on saatava lupa.
<P>
Edellä mainitut seikat huomioon ottaen haluan lopuksi vakuuttaa teille, että komissio aikoo tutkia mahdollisuutta ehdottaa muita lainsäädäntötoimenpiteitä, jotka koskisivat asbestikuitujen valvottua käsittelyä, puhdistusta tai asbestikuituja sisältävien laitteiden hävittämistä ja menisivät sekä jätehuollon että työntekijöiden suojelun osalta nykyistä lainsäädäntöä pidemmälle.
<P>
komission varapuheenjohtaja. - (IT) Arvoisa puhemies, hyvät parlamentin jäsenet, käytettyjen laitteiden markkinoilla hyväksyttävien asbestia sisältävien tuotteiden luettelosta voin sanoa, ettei se ole vielä valmis. Tämä on välitön vastaus Guido Sacconin kysymykseen. Komissio aikoo kuitenkin tutkia tilannetta uudelleen vuonna 2011 laatiakseen yhdenmukaisen luettelon, joka pätee kaikkialla Euroopan unionin alueella. Toivon, että olen näin vastannut kysymykseenne.
<SPEAKER ID="035" NAME="Anne Ferreira">
PSE-ryhmän puolesta. - (FR) Arvoisa puhemies, hyvä komission jäsen, hyvät kuulijat, kuten täällä on jo todettu, Euroopan unioni hyväksyi vuonna 1999 direktiivin, jossa kiellettiin asbestin käyttö 1. tammikuuta 2005 alkaen. Käytössä oleville elektrolyysikennoille säädettiin kuitenkin vapautus niiden elinkaaren loppuun asti.
<P>
Kyseisellä vapautuksella annettiin asianomaisille yrityksille mahdollisuus laatia suunnitelmat asbestin käytön lopettamiseksi, ja sitä oli tarkoitus arvioida uudelleen ennen 1. tammikuuta. Olemme nyt 18 kuukautta myöhässä, joten asiassa on edistyttävä. On totta, että REACH-asetuksen liitteen XVII muuttamisen yhteydessä komissio on ehdottanut nykyisen asbestikuitujen sekä sitä sisältävien tuotteiden käyttöä ja markkinoille saattamista koskevan kiellon laajentamista. Komissio kuitenkin sallisi jatkossakin asbestin käytön tehdaskäyttöisissä elektrolyysilaitteissa ilman takarajaa, vaikka jo nyt löytyy asbestia sisältämättömiä vaihtoehtoja ja monet yritykset käyttävät niitä.
<P>
Lisäksi komissio on hyväksymässä säännöstä, jonka mukaan asbestia sisältäviä tuotteita voidaan saattaa markkinoille noudattaen järjestelmää, joka kuitenkin voi vaihdella maasta toiseen. Tätä ei voida hyväksyä, koska kyseisten tuotteiden käyttö aiheuttaa monia sairauksia asbestikuiduille altistumisen vuoksi. Näistä sairauksista kärsivien ihmisten määrä todennäköisesti myös kasvaa jatkuvasti, sillä asbestia on käytetty aivan viime vuosiin saakka. Asbestin terveysvaikutukset ovat olleet tiedossa pitkään.
<P>
Lisäisin myös, että komission päätös horjuttaa joitakin REACH-asetuksen säännöksiä, kuten korvaamisperiaatetta. Näin yrityksille lähetetään väärä viesti. Tämänhetkinen talouskriisi ei riitä perusteluksi laajentamiselle.
<P>
Komission kanta, jota myös enemmistö jäsenvaltioista tukee neuvostossa, on lisäksi ristiriidassa Euroopan unionin kannan kanssa, koska Euroopan unioni tavoittelee maailmanlaajuista asbestikieltoa.
<P>
Vielä viimeinen seikka: Euroopan ammatillinen yhteisjärjestö väittää, ettei sitä kuultu asiassa ja että vain tiettyjen yritysten kanta kuultiin ja otettiin huomioon. Komissio taas väittää päinvastaista. Voisitteko valottaa tätä asiaa hieman?
<SPEAKER ID="036" NAME="Satu Hassi">
Verts/ALE-ryhmän puolesta. - (FI) Arvoisa puhemies, hyvät kollegat, asbestin historia on surullinen ja varoittava esimerkki siitä, miten voi käydä, kun varovaisuusperiaatetta ei kunnioiteta. Asbesti otettiin käyttöön teknisiltä ominaisuuksiltaan erinomaisena aineena ja myöhemmin huomattiin, että se tappaa ihmisiä. Esimerkiksi omassa maassani asbestin aiheuttamien kuolemien määrä vuosittain ei ole vieläkään kääntynyt laskuun. Taudin kehittymiseenhän saattaa mennä jopa 40 vuotta.
<P>
Tämän käsiteltävänä olevan päätöslauselman tarkoitus ei ole kumota komitologiapäätöstä, johon se viittaa, mutta sen tärkeimmät kohdat ovat mielestäni 8 ja 9 kohdat, eli se, että komission tulee tämän vuoden kuluessa tehdä lainsäädäntöehdotus siitä, miten asbesti ja asbestikuidut ja niitä sisältävät laitteet ja rakenteet hävitetään täydellisesti.
<P>
Meillähän on vielä suuri määrä taloja, myös julkisia rakennuksia, laivoja, tehtaita ja voimalaitoksia, joissa on asbestia sisältäviä rakenteita, ja esimerkiksi rakennusten remonttitöiden yhteydessä ihmiset altistuvat asbestille, mikäli ei käytetä tiukkoja suojatoimia. Nämä asbestia sisältävät rakenteet tulee kartoittaa ja purkaa, ja asbesti tulee hävittää turvallisesti sellaisella tavalla, että ihmisiä ei altisteta uudestaan.
<P>
Asbestin surullisesta tarinasta ja kokemuksista pitää ottaa oppia myös uusien, nyt esillä olevien terveysriskien suhteen. Esimerkiksi nanohiiliputkista tutkijat ovat todenneet, että niiden terveysvaikutukset ovat hyvin samantyyppiset kuin asbestin. Siksi meidän tulee ottaa tästä kokemuksesta oppia ja toimia varovaisuusperiaatteen mukaisesti esimerkiksi nanomateriaaleja koskevia säädöksiä tehdessämme.
<SPEAKER ID="037" NAME="Vittorio Agnoletto" LANGUAGE="IT">
Arvoisa puhemies, arvoisa komission jäsen Tajani, ilmeisesti se, että tuhansia ihmisiä on jo kuollut asbestin vuoksi ja kymmeniätuhansia ihmisiä on vaarassa kuolla tulevien vuosien aikana asbestialtistuksen lisääntyessä - tiedämme, että vaikutusaika voi olla jopa 15-20 vuotta - ei merkitse yhtään mitään.
<P>
Vaikuttaa siltä, että Torinossa alkanut Eternit-oikeudenkäynti, joka koskee Casale Monferraton tapahtumia, ei merkitse mitään. Tapauksessa asianosaisina olevat perheet ovat kaikki menettäneet jonkun. Jäsenvaltioiden olisi pitänyt kieltää asbestin käyttö panemalla täytäntöön vuoden 1999 direktiivin. Jäsenvaltioiden olisi pitänyt toteuttaa kaikki mahdolliset varotoimenpiteet altistuneiden työntekijöiden suojelemiseksi panemalla täytäntöön vuoden 2003 direktiivin, sulkemalla tehtaita, puhdistamalla saastuneet alueet ja myöntämällä korvauksia uhreille ja paikallisväestölle. Näin ei ole tehty kaikkialla. On tehty vain vähän tai ei yhtään mitään.
<P>
Mainitsin jo Torinon oikeudenkäynnin, jossa syytettyinä ovat sveitsiläiset ja belgialaiset omistajat. Kaikki tiesivät, mutta juuri mitään ei tehty. Kaiken lisäksi teollisuuden edustajat pakoilevat vastuutaan hyödyntämällä julkisten viranomaisten tehottomuudesta syntyviä porsaanreikiä. Viranomaisten tehottomuus näkyy Italiassa Brionissa, josta asbestia ei ole poistettu, sekä Porto Margherassa ja Cengiossa, joissa kuolemantapauksia tulee yhä ilmi. Nyt teollisuuden edustajat pyytävät komissiota hyväksymään uuden vapautuksen vuonna 2006 annettuun REACH-asetukseen, ja se on jo myönnetty krysotiiliasbestikuiduille rajalliseksi ajaksi.
<P>
On totta, että käyttö on pienjännitelaitteissa vähäistä ja että noita laitteita on vain muutama. Ne olisi kuitenkin poistettava käytöstä, jos niille ei teollisuuden edustajien mukaan ole vaihtoehtoja. Tämä on ehkä kiristystä, mutta Ruotsissa on jo löydetty vaihtoehtoja edellä mainituille prosesseille; pienjännitelaitteissa on käytetty korvaavana vaihtoehtona asbestia sisältämätöntä kalvotekniikkaa, ja samanlaisia ratkaisuja on hyödynnetty myös vedyn tuotannossa. Miksi jotkut jäsenvaltiot sanovat "kyllä" ja toiset "ei"? Siksi, että pitkässä taistelussa PCB:n kieltämiseksi on nähty lukuisia laiminlyöntejä ja viivytysmenetelmiä, joita jopa Euroopan komission yritys- ja teollisuustoiminnan pääosasto on tukenut. Tässäkään tapauksessa ei ole toimittu esimerkillisesti.
<P>
Asbestin kieltävässä vuoden 1999 direktiivissä säädettiin, että ennen hyväksyntää pitäisi huomioida myrkyllisyyttä käsittelevän komission tiedekomitean lausunto. Sitä ei koskaan laadittu. Näinkö komissio noudattaa direktiivejä? Puhumattakaan ammattiliitoista, joita ei niiden itsensä mukaan ole edes kuultu missään vaiheessa.
<P>
Euroopan parlamentti pyrkii omilla toimillaan hyvittämään muiden laiminlyönnit. Päätöslauselmassa pyydetään komissiota täydentämään vuoteen 2009 mennessä lainsäädännöllinen tyhjiö, joka koskee asbestia sisältävien käytettyjen laitteiden kieltämistä. Kattojen ja lentokoneiden osat ja kaikki vastaavat olisi hävitettävä saman tien lopullisesti. Parhaillaan asetetaan määräpäiviä strategialle, jonka mukaan kaikentyyppinen asbesti kiellettäisiin vuoteen 2015 mennessä, vaikka nuo tavoitteet määritettiin jo vuonna 1999. Kymmenen vuotta on kulunut ja kuolemantapaukset ovat vain jatkuneet.
<P>
Yksi tämän vaalikauden ensimmäisistä aloitteista oli Euroopan yhtyneen vasemmiston / Pohjoismaiden vihreän vasemmiston ryhmän kehotus perustaa unionin rahasto vahingonkorvausten maksamiseksi uhreille sekä tilapäisrahastoja puhdistustöiden rahoittamiseksi. Pyyntö esitettiin erityisesti komissiolle, joka sen toteuttamisen sijasta alistuu monikansallisten yhtiöiden tahtoon. Meidän on joka tapauksessa edistyttävä käytännön toimissa ja lupauksissa. Vasta sitten kun se toteutuu, päätöslauselman pyynnöt mukaan luettuina, voimme olla ymmärtäväisempiä. Tällä hetkellä tahtoa ei oikein näytä olevan, joten äänestämme vapautuksen myöntämistä vastaan.
<SPEAKER ID="038" NAME="Puhemies">
(ES) Seuraavaksi puheenvuoron saa kollegamme John Bowis. Kunnioitamme ja arvostamme häntä suuresti, ja olemme tyytyväisiä nähdessämme, että hän on parantunut.
<SPEAKER ID="039" NAME="John Bowis" LANGUAGE="EN">
Arvoisa puhemies, olette hyvin ystävällinen. Kiitos noista sanoista. On mukava olla taas täällä, vaikkakin tämä on viimeinen viikkoni tässä parlamentissa - tai ylipäätään missään parlamentissa. Olen toiminut äänestäjien valitsemana poliitikkona 25 vuotta. Mielestäni se riittää.
<P>
Haluan käyttää tämän viimeisen tilaisuuden todetakseni, että monet tässä parlamentissa ovat tehneet paljon työtä REACH-asetuksen parissa: Guido Sacconi ja monet muut kollegat ovat luoneet perustan turvallisemmalle ja paremmalle kemikaalialan kehykselle. Viestini seuraavalle parlamentille on seuraava: "Olkaa valppaita, valvokaa menettelyä."
<P>
Ja kuten Satu Hassi totesi, takanamme on pitkä historia asbestin käytössä. Meillä on vahva tunne siitä, että meidän pitää olla tämän vuoksi varuillamme. Kun makasin sairaalassa ohitusleikkauksen vuoksi ja säälin itseäni, katsoin televisiosta kuvaa Italian maanjäristyksestä. Se palautti ongelmani oikeisiin mittasuhteisiin. Mutta luonnollisesti se muistutti minua myös siitä, että tällaisten katastrofien yhteydessä saattaa ilmaan päästä asbestia. Asbesti on hyvin usein turvallista peitettynä. Vaaran aiheuttaa sen vapautuminen ilmaan. Näin ollen yhden viesteistämme täytyy olla se, että meidän on arvioitava Euroopan unionin riskialueet määrittääksemme, missä uhkaa on korostettava ja valvottava tulevaisuudessa.
<P>
Lopuksi haluaisin vielä kiittää kollegoitani ystävyydestä, tuesta ja kaikista viesteistä viime viikkojen aikana. Pidän suuressa arvossa näitä kymmentä Euroopan parlamentissa vietettyä vuotta, ja seuraan suurella mielenkiinnolla, kun seuraava parlamentti jatkaa hankkeita, jotka me olemme mahdollisesti onnistuneet käynnistämään.
<P>
(Suosionosoituksia)
<SPEAKER ID="040" NAME="Puhemies">
(ES) Kiitoksia paljon, hyvä kollega John Bowis. Voitte olla varma siitä, että monet meistä muistavat teidät ikuisesti ja ovat kiitollisia työstänne ja omistautumisestanne tässä parlamentissa.
<SPEAKER ID="041" NAME="Guido Sacconi">
laatija. - (IT) Arvoisa puhemies, hyvät kuulijat, tämä kaikki on aivan totta. Minäkin haluaisin esittää henkilökohtaisen huomion.
<P>
Ensiksikin minun pitää myöntää, että komissio vastasi päätöslauselmassa esittämiimme kysymyksiin pääasiassa myönteisellä tavalla. Uuden parlamentin työksi jää tietenkin valvoa ja varmistaa, että kaikki mainitut lupaukset täytetään asetettujen määräaikojen puitteissa.
<P>
Haluaisin esittää vielä kaksi omakohtaisempaa huomiota. Ensinnäkin toivotan hyvää jatkoa kollega John Bowisille, jonka kanssa olen tehnyt paljon työtä. Ehkäpä voisimme yhdessä perustaa Euroopan parlamentin tarkkailuseuran, jotta voisimme seurata erityisesti niitä asioita, joiden eteen olemme tehneet niin paljon yhdessä ja joissa työmme on mielestäni tuottanut tulosta.
<P>
Toiseksi haluan todeta, että on jossain määrin symbolista, että pidän viimeisen puheenvuoroni tässä parlamentissa REACH-asetuksesta ja sen täytäntöönpanosta; olen työskennellyt asian parissa tämän vaalikauden alusta asti ja alussa näytti, ettei asiaa saada vietyä loppuun ennen vaalikauden loppua. Tämä kaikki osoittaa, että olen onnellinen mies, ja olen myös onnekas, koska olen saanut tavata sellaisia ihmisiä kuin te, hyvät kollegat, ja te, arvoisa puhemies. Tekemällä yhdessä töitä olemme saavuttaneet todellisen yhteisymmärryksen ja saaneet aikaiseksi jotakin, jolla uskon olevan todellista merkitystä unionin kansalaisille.
<SPEAKER ID="042" NAME="Puhemies">
(ES) Kiitos, hyvä Guido Sacconi. Voitte olla varma siitä, että kaipaamme jatkossa työtänne ja omistautuneisuuttanne. Toivotan teille onnea tuleviin haasteisiin, joihin varmasti tartutte samalla tavalla kuin olemme tottuneet täällä näkemään.
<SPEAKER ID="043" NAME="Antonio Tajani" LANGUAGE="IT">
Arvoisa puhemies, hyvät parlamentin jäsenet, minäkin haluaisin ennen loppupuheenvuoroani kiittää Guido Sacconia ja John Bowisia. Kiitän heitä myös entisenä työtoverina, koska työskentelin itsekin tässä parlamentissa monta vuotta.
<P>
Haluaisin kiittää heitä tehdystä työstä sekä osallistumisesta lukuisat kerrat yhteistyöhön, joka on ollut kunniaksi parlamentillemme. Entisenä Euroopan parlamentin jäsenenä ja nykyisenä komission jäsenenä ja varapuheenjohtajana kiitän heitä äärimmäisen tärkeästä panoksesta parlamentin työssä. He ovat osoittaneet, että on olemassa - toisin kuin jotkut toimittajat usein väittävät - hyviä edustajia, jotka ovat läsnä ja tekevät aidosti työtä puolta miljardia eurooppalaista edustavien toimielinten hyväksi. Näin ollen halusin kiittää heitä viimeisessä puheessani, jonka pidän tällä vaalikaudella komission jäsenenä.
<P>
Kuten sanoin, halusin kiittää Guido Sacconia myös ympäristön, kansanterveyden ja elintarviketurvallisuuden valiokunnan jäsenenä siitä, että hän saattoi tämän tärkeän asian käsiteltäväksi. Lisäksi kiitän John Bowisia, jonka puhe ja huomiot osoittivat, kuinka tärkeä tämä asia on kaikkien kansalaisten kannalta. Uskon ja toivon, että tämä keskustelu on onnistunut häivyttämään pelot ja huolet. Komissio tiedottaa parlamentille säännöllisesti asetuksen täytäntöönpanosta, eikä se, haluan tehdä tämän selväksi, aio tinkiä työntekijöiden, terveyden ja ympäristön suojelusta.
<P>
Anne Ferreiran ja Vittorio Agnoletton huomioihin liittyen haluan todeta komission puolesta, että Euroopan ammatillista yhteisjärjestöä kuultiin asiassa ja että erityisesti kemikaaliteollisuuden työntekijät ovat ilmoittaneet kannattavansa vapautuksen jatkamista.
<P>
Haluaisin myös korostaa sitä, ettei väite määräaikojen puuttumisesta ole totta. Vapautus kumotaan heti, kun vaihtoehtoinen tuote on saatavilla. Haluaisin myös muistuttaa teitä siitä, että komissio aikoo tarkastella asiaa yleisesti uudelleen vuonna 2011. Kiitos vielä huomioistanne sekä kovasta työstä tässä hyvin arkaluontoisessa asiassa, joka liittyy työntekijöiden ja EU:n kansalaisten terveyteen.
<SPEAKER ID="044" NAME="Puhemies">
(ES) Keskustelun päätteeksi totean, että olen vastaanottanut yhden työjärjestyksen 108 artiklan 5 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan tänään klo 12.00.
<P>
Kirjalliset lausumat (työjärjestyksen 142 artikla)
<SPEAKER ID="045" NAME="Richard Seeber  " AFFILIATION="PPE-DE">
kirjallinen. - (DE) Unionissa on pyrittävä varauksitta asbestin käytön jatkuvaan vähentämiseen.
<P>
Asbestikuitujen karsinogeeniset vaikutukset on tunnettu jo vuosikymmeniä, ja EU kielsi vuonna 2003 tämän haitallisen aineen käytön kaikissa uusissa tuotteissa. Näin ollen unionissa olisi vähitellen päästävä eroon viimeisistäkin asbestin käytön jäänteistä.
<P>
Useimmat jäsenvaltiot käyttävät jo vaihtoehtoisia menetelmiä. Etenkin elektrolyysilaitteissa voidaan usein hyödyntää muita materiaaleja asbestin tilalla.
<P>
Ottaen huomioon unionin kansalaisten alati kasvavan tietoisuuden terveysasioissa sekä unionin korkeatasoisen ympäristön- ja terveydensuojelun on mahdotonta hyväksyä se, että unionissa liikkuu yhä karsinogeenisia aineita.
