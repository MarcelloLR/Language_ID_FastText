<CHAPTER ID="023">
Minuutin puheenvuorot (työjärjestyksen 150 artikla) 
<SPEAKER ID="203" NAME="Puhemies">
(EN) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="204" NAME="Czesław Adam Siekierski" AFFILIATION="PPE">
(PL) Arvoisa puhemies, tänään on Schumanin julistuksen 61. vuosipäivä. Sen kunniaksi järjestetään monia virallisia juhlatilaisuuksia, festivaaleja ja paraateja. Älkäämme antako juhlamielen tehdä meitä sokeaksi niille ongelmille, joiden kanssa EU nykyisin painiskelee. Ensinnäkin meidän on vastattava kysymykseen, onko kansallinen oman edun tavoittelu, jota on ilmennyt seuraavasta rahoituskehyksestä käytävissä neuvotteluissa, EU:n perustajien esittämien yhteisvastuuvaatimusten mukaista. Toiseksi, ovatko EU:n yhdentymiskehityksen suunnan kääntävät aloitteet, kuten uusin aloite Schengen-alueen rajoittamisesta, Eurooppa-aatteen mukaisia? Lopuksi kysyn, uhkaavatko euroalueen nykyinen kriisi ja jäsenvaltioiden yhteisvastuun puute sen selvittämisessä tämän kunnianhimoisen hankkeen onnistumista?
<P>
Valitettavasti on monia muitakin esimerkkejä, jotka viittaavat Euroopan yhdentymiskehityksen kriisiin. Käyttäkäämme tänä vuosipäivänä tilaisuutta hyväksi pohtiaksemme vakavasti, mitä voimme tehdä näiden vahingollisten suuntausten pysäyttämiseksi ja huomion suuntaamiseksi tulevaisuudessa uudelleen todelliseen, dynaamiseen yhdentymiseen. Uudistakaamme Eurooppa-aatetta Robert Schumanin ideoiden mukaisesti, jotta menestys, jota olemme tähän mennessä saavuttaneet yhteisessä hankkeessamme, ei valuisi hukkaan.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, Eurooppa-päivänä haluan käyttää puheenvuoron yhteisöaatteesta. Talouden ohjausjärjestelmää koskeva säädöspaketti edustaa uutta lukua unionin elämässä. Jos talouspolitiikan uutta hallintojärjestelmää noudatetaan ja se pannaan täytäntöön, saatetaan vihdoinkin edistää vastuullisten talouspolitiikkojen vakiinnuttamista Euroopan unionin jäsenvaltioissa. Tämä on kuitenkin vain yksi Euroopan vakauden edellytyksistä.
<P>
Useissa jäsenvaltioissa viime aikoina havaittu demokratian taantuminen on huolestuttava ilmiö. Tiettyjen jäsenvaltioiden hallitukset ovat ylittäneet oikeusvaltioperiaatteen rajat, joita aiemmin pidettiin loukkaamattomina; nämä hallitukset rajoittavat lehdistönvapautta, joka on välttämätön todellisen demokratian toteuttamisen kannalta.
<P>
Euroopan komission ja neuvoston pitäisi avoimesti taistella demokratian taantumista vastaan; jos komissio ja neuvosto eivät ryhdy demokratiavajeen vastaisiin toimiin unionissa, se tietää vakavia ongelmia. Kiitän teitä huomiostanne.
<SPEAKER ID="206" NAME="Filiz Hakaeva Hyusmenova" AFFILIATION="ALDE">
(FR) Arvoisa puhemies, hyvät kollegat, Euroopan unioni on jakanut 976 miljoonaa euroa vuosiksi 2007-2013. Suuri osuus tuosta määrästä on myönnetty sellaisille ohjelmille, joihin täytyy hakea tukea Euroopan komissiolta.
<P>
Bulgariassa tehdyn tutkimuksen mukaan suurin osa valittujen hankkeiden rahoituksesta on myönnetty kolmelle tai neljälle Euroopan maalle muiden maiden osallistumisen jäädessä hyvin vähäiseksi. Valitettavasti komissiolla ei ole yhteenvetoa näistä tuloksista ja niihin johtaneista syistä tai näiden ohjelmien tuottamasta lisäarvosta, ja pelkään, ettei tätä oteta huomioon seuraavassa rahoituskehyksessä.
<P>
Komissio sitoutui noudattamaan avoimuuden ja yhdenvertaisen kohtelun periaatteita näissä ohjelmissa. Se tarkoittaa myös, että tehdään enemmän mahdollisuuksien edistämiseksi ja oikeudenmukaisempien tiedonsaantimahdollisuuksien turvaamiseksi.
<P>
Olen vakuuttunut siitä, että komission pitäisi toteuttaa toimia tehdäkseen ohjelmia tunnetuksi niistä kiinnostuneiden eurooppalaisten parissa ja samalla ottaa huomioon uusien liittyvien valtioiden tuensaajien tarpeet.
<SPEAKER ID="207" NAME="Marina Yannakoudakis" AFFILIATION="ECR">
(EN) Arvoisa puhemies, viime viikolla tapasin paikallisessa kirkossani miehen, joka oli järjestämässä poikansa muistotilaisuutta. Hänen 37-vuotias poikansa oli edellisenä vuonna kuollut syöpään. Yhdenkään vanhemman ei pitäisi joutua kokemaan lapsensa menettämisen aiheuttamaa tuskaa. Äitinä en voi kuvitella mitään pahempaa. Kyproksella on kuitenkin yli 2 000 vanhempaa, veljeä, äitiä ja siskoa, jotka kärsivät joka päivä miettiessään rakkaidensa kohtaloa.
<P>
Vuosina 1963-1964 yhteiskunnalliset levottomuudet ja niitä seurannut turkkilaisten hyökkäys ja Kyproksen miehittäminen vuonna 1974 johtivat noin 2 000 kyproksenturkkilaisen ja -kreikkalaisen katoamiseen. Heidän kohtalostaan ei ole tietoa, ja vuonna 1981 perustettiin pääosin EU:n rahoittama kateissa olevien henkilöiden komitea. Työ, jota he ovat tehneet tällä alalla, on tuonut moniin perheisiin rauhan. Komitealla on vielä paljon työtä, koska kateissa on edelleen yli 1 500 ihmistä.
<P>
Kehotan parlamenttia tukemaan kateissa olevien henkilöiden komitean työtä ja kirjallista kannanottoa nro 10, jonka tavoitteet ovat humanitaariset ja jolla pyritään palauttamaan näihin perheisiin rauha, muistot ja sovinto.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Arvoisa puhemies, tänään on Eurooppa-päivä, ja se muistuttaa meitä Euroopan unionin perustavoitteista: unionin toimielinten vahvistamisesta ja yhteisestä talouspolitiikasta, jossa painopisteiksi asetetaan meidän mielestämme sosiaalisesti oikeudenmukainen hyvinvointi ja kannattavuus. Eurosta tehty sopimus on kuitenkin pohjimmiltaan vääränsuuntainen toimenpide, sillä se ainoastaan vahvistaa tavanomaisia talouden opinkappaleita. Yritykset yhdistää euro ja hyvinvointivaltioon kohdistuvat toistuvat leikkaukset sekä palkkoihin ja eläkkeisiin pitkällä aikavälillä kohdistuva jatkuva paine uhkaavat murentaa paitsi poliittisen yhteenkuuluvuuden myös eurooppalaiset ihanteet.
<P>
Vastauksena tähän me vihreät ehdotamme kannattavaa hyvinvointia koskevaa sopimusta: integroitua julkisen talouden lähentämistä, todella interventionistista ja kunnianhimoista EU:n talousarviota sekä sosiaalisen ja ympäristöä koskevan ulottuvuuden valtavirtaistamista. Siksi haluamme luoda pohjaa suunnanmuutokselle.
<P>
Kenelläkään ei kuitenkaan ole oikeutta tehdä elämää mullistavia päätöksiä kuulematta kansalaisia. Ainoa ratkaisu on perusteellinen vuoropuhelu kansalaisten kanssa ja kääntyminen suoraan heidän puoleensa. Euroopan perustuslain aikaisempien valmistelijoiden jyrkkyys esti meitä vakiinnuttamasta EU:n kansanäänestyksiä. Voimme kuitenkin löytää vaihtoehtoisia ratkaisuja edellyttäen, että meillä on poliittista tahtoa. Olemme sen velkaa Euroopalle ja sen tulevaisuudelle.
<SPEAKER ID="209" NAME="Georgios Toussas" AFFILIATION="GUE/NGL">
(EL) Arvoisa puhemies, tänään on fasismin vastaisessa taistelussa 9. toukokuuta 1945 ruohonjuuritasolla saavutetun suuren voiton 66. vuosipäivä; tuolloin murskattiin Saksan, Japanin ja Italian sekä niiden liittolaisten välille muodostettu fasistis-imperialistinen akseli. Kunnioitamme kuolleiden, kidutettujen työläisten, fasismin murskaamisen puolesta kommunistisen puolueen riveissä taistelleiden miesten ja naisten, kansallisten vapaustaistelijoiden ja fasismin vastaisten liikkeiden muistoa. Fasistis-imperialistista akselia vastaan ruohonjuuritasolla saavutetun merkittävän voiton taustaorganisaatioita olivat kommunistiset puolueet, jotka Neuvostoliiton kansan sankarillisen taistelun kanssa muuttivat sodan suuntaa, minkä hintana oli yli 20 miljoonaa kuollutta, tuhansia haavoittuneita, tuhottuja ja maan tasalle hävitettyjä kyliä ja kaupunkeja ja niiden talouden tuhoutuminen. Euroopan unioni loukkaa julkeasti miljoonia kuolleita ja haavoittuneita, fasistien ja natsien julmuuksien uhreja Kreikassa ja koko Euroopassa, yrittämällä pyyhkiä pois ja vääristellä historiaa: muuttamalla 9:nnen toukokuuta fasisteista ruohonjuuritasolla saavutetun voiton päivästä Eurooppa-päivän kaltaiseksi mauttomaksi juhlapäiväksi, eurooppalaisten monopolien juhlapäiväksi. Tänään työväenluokka ja köyhät ruohonjuuritason yhteiskuntaluokat saavat jälleen kärsiä yhdestä kapitalismin pahimmista kriiseistä. Ne ovat suurimman hyökkäyksen kohteena sitten toisen maailmansodan päättymisen...
<P>
(Puhemies keskeytti puhujan.)
<SPEAKER ID="210" NAME="Gerard Batten" AFFILIATION="EFD">
(EN) Arvoisa puhemies, yksi äänestäjistäni Lontoossa on ilmoittanut minulle vakavista syytöksistä myös tohtori Vladimir De Rothschildinä tunnettua Vladimir Perisiciä kohtaan; hän väittää olevansa kirurgiaan erikoistunut lääketieteen tohtori.
<P>
Väitetään, ettei Vladimir Perisicillä ole lääketieteellistä pätevyyttä, ettei hän ole General Medical Councilin rekisteröimä lääkäri ja että hän käyttää väärennettyjä lääkärinvaltuuksiaan heikossa asemassa olevien ihmisten huijaamiseen. Syytösten mukaan hän väittää tavanneensa David Cameronin ja taivutelleensa terveysministeriön harkitsemaan hänen ehdotustaan julkisen terveydenhuollon palvelusetelijärjestelmästä. Tämän tuloksena erään kansallisen sanomalehden sunnuntainumerossa julkaistiin äskettäin vilpittömässä mielessä häntä koskeva artikkeli. Tämä saattoi vahvistaa hänen valheellista uskottavuuttaan asianmukaisen lääkärinhoidon tarpeessa olevien ihmisten huijaamiseksi. Hän on potentiaalinen riskitekijä kansalaisille.
<P>
Asiasta vastaavien Yhdistyneen kuningaskunnan viranomaisten pitäisi tutkia Vladimir Perisicin tapaus ja toteuttaa tarvittavat toimet, jos syytökset osoittautuvat paikkansapitäviksi. Kansallinen lehdistö voisi myös päättää olla hyödyksi tämän asian tutkimisessa.
<SPEAKER ID="211" NAME="Corneliu Vadim Tudor" AFFILIATION="NI">
(RO) Arvoisa puhemies, on tunnettu tosiasia, että kaikkialla, missä Kansainvälisen valuuttarahaston virkamiehet ovat olleet, on esiintynyt laajoja kansalaislevottomuuksia. Parhaillaan nämä itsevaltaiset byrokraatit määräävät Romanian noudattamaan naurettavaa sopimusta, jonka nojalla suljetaan 150-200 maan nykyisistä 400 sairaalasta. Toistaiseksi on suljettu 71 sairaalaa, minkä takia viattomia ihmisiä on kuollut. Oletettavasti tälle on olemassa jokin pöyristyttävä syy. Nämä sairaalat ovat arvatenkin kannattamattomia. Missään päin maailmaa sairaalat eivät kuitenkaan tuota tuloja, vaan muunlaista hyötyä.
<P>
Tästä syystä tein tästä kansanmurhasta huolestuneena rikosilmoituksen IMF:n Romanian edustajasta Jeffrey Franksista sekä paikallisista kätyreistä. Vetoan Euroopan parlamenttiin ja Maailman terveysjärjestöön, että ne ottaisivat tähän kantaa estääkseen Euroopan unionin jäsenvaltiota muuttumasta tuhoamisleiriksi.
<P>
Parhaillaan suurpääoma, joka yrittää saada voimaan uuden maailmanjärjestyksen, tuhoaa meidät, mutta huomenna he saattavat tuhota myös sinut. Elättelen toiveita siitä, ettei IMF halua syrjäyttää Al-Qaidaa.
<SPEAKER ID="212" NAME="Iuliu Winkler" AFFILIATION="PPE">
(HU) Arvoisa puhemies, me Romanian unkarilaisyhteisön jäsenet kuvittelemme tulevaisuuden Euroopan alueiden ja yhteisöjen Euroopaksi, johon myös romaniyhteisöt voivat kotiutua. Tänään, Eurooppa-päivänä, parlamentin puhemies on todennut seuraavaa: "Emme saa vetäytyä sisäpiiriemme rajojen taakse; vastatkaamme haasteisiin yksimielisesti".
<P>
Olen huolestuneena seurannut jännitteiden leimahtamista Transilvaniassa, jossa pienet yhteisöt kääntyvät jännitteiden, häirinnän tai pelon takia sisäänpäin sulkien niiden kanssa elävät yhteisöt ulkopuolelle. On selvää, että Euroopan alueilla romaniyhteisön tulevaisuus ei ole lyhytnäköisissä osittaistoimissa vaan yhteisvastuulle ja vuoropuhelulle perustuvan Euroopan tulevissa toimissa.
<P>
Puheenjohtajavaltio Unkarin johdolla parhaillaan valmisteltavalla Romanien integrointistrategialla voidaan luoda tulevaisuuden Eurooppa myös romaniyhteisöille. Tämän toteuttaminen on komission, parlamentin, jäsenvaltioiden, toimivaltaisten viranomaisten ja jokaisen kyseessä olevan paikallisyhteisön - meidän kaikkien - vastuulla.
<SPEAKER ID="213" NAME="Ioan Enciu" AFFILIATION="S&amp;D">
(RO) Arvoisa puhemies, Romanian tämänhetkisen hallituksen ehdotus terveydenhuoltojärjestelmän uudistamiseksi jatkaa niiden vastauudistusten sarjaa, jotka vievät maata hitaasti mutta varmasti kohti todellista yhteiskunnallista katastrofia. Emil Bocin hallituksen ehdottaman niin kutsutun terveydenhuoltouudistuksen tarkoituksena on sulkea sairaaloita, vähentää lääkinnällisiin laitteisiin tehtäviä investointeja ja tehdä tuhansista sairaanhoitajista ja lääkäreistä työttömiä; nämä kaikki ovat äärimmäisiä toimenpiteitä terveydenhuollossa, joka jo nyt kärsii jatkuvasta resurssipulasta.
<P>
Romania on sairaanhoitopalvelujen laadun ja määrän osalta viimeisellä sijalla Euroopassa. Terveydenhuoltopalvelujen vielä rajummat leikkaukset ovat vakava isku ihmiselämän loukkaamattomuudelle. Emil Bocin hallituksen niin kutsuttu uudistusehdotus on suora hyökkäys Euroopan unionin perusoikeuskirjassa määrättyjä oikeuksia vastaan. Kehotan Romanian kansalaisten puolesta Euroopan komissiota ottamaan kantaa ja torjumaan nämä epäinhimilliset toimenpiteet, jotka vaarantavat henkiä ja perusoikeuksia.
<SPEAKER ID="214" NAME="Ivo Vajgl" AFFILIATION="ALDE">
(SL) Arvoisa puhemies, palestiinalaisten, toisin sanoen Fatahin ja Hamasin korkean tason edustajien, viime viikolla tekemä sopimus, jossa Egyptin uusi väliaikaishallinto oli aktiivisesti osallisena, tarjoaa uusia mahdollisuuksia jatkaa Palestiinan ja Israelin välistä aitoa vuoropuhelua vastavuoroisen tunnustamisen periaatteeseen perustuvasta rauhasta ja rinnakkaiselosta - tai pikemminkin mahdollisuuden aloittaa tämä vuoropuhelu.
<P>
Toivon, että Israelin hallitus arvioi oikein tämän palestiinalaisten sopimuksen tarjoamat mahdollisuudet.
<P>
On väärin kyseenalaistaa Palestiinan yhdistämisen ja demokraattisia vaaleja koskevan sopimuksen tuoma lisäarvo. Siksi pääministeri Benjamin Netanjahun antamat lausunnot, joiden mukaan Ramallahin viranomaisten pitäisi valita Israelin ja Hamasin välillä, eivät edistä sen paremmin rauhaa kuin ratkaisun löytämistäkään tai sen hankkeen toteuttamista, joka saisi nämä valtiot elämään rinnakkain toinen toistaan kunnioittaen.
<P>
On oikein, että arabimaailmassa tapahtuvien demokraattisten muutosten pitäisi luoda perusta uusille turvallisuutta, rinnakkaiseloa ja kehitystä koskeville rakenteille.
<SPEAKER ID="215" NAME="Ryszard Czarnecki" AFFILIATION="ECR">
(PL) Arvoisa puhemies, käytän jälleen kerran puheenvuoron Liettuassa asuville puolalaisille hyvin kipeästä asiasta. Liettuassa vain 7 prosenttia väestöstä on puolalaisia, mutta tietyillä alueilla heitä on tietenkin enemmän. On hyvin valitettavaa, että ennen vuotta 2004, jolloin Liettuasta tuli Euroopan unionin jäsen, puolalaisvähemmistöllä oli enemmän oikeuksia kuin nyt. On ristiriitaista, että kehitys on mennyt taaksepäin erityisesti koulutusta koskevissa asioissa, sukunimien kirjoittamisessa puolaksi ja Liettuassa elävien puolalaisten oikeuksissa ja etuoikeuksissa. Mielestäni Euroopan parlamentin, joka puhuu syystäkin äänekkäästi useiden eurooppalaisten ja kansainvälisten etnisten vähemmistöjen puolesta, pitäisi puolustaa myös Liettuan puolalaisvähemmistöä.
<SPEAKER ID="216" NAME="Tatjana Ždanoka" AFFILIATION="Verts/ALE">
(EN) Arvoisa puhemies, pyyntöni käyttää minuutin puheenvuoro demokratiaan kuuluvien oikeuksien - äänioikeuden ja vaalikelpoisuuden - peruuttamisesta Espanjassa lähetettiin sihteeristölle viime keskiviikkona, jolloin korkein oikeus oli Espanjan hallituksen pyynnöstä kieltänyt kahden laillisen puolueen, Eusko Alkartasunan ja Alternatiban sekä riippumattomien ehdokkaiden muodostaman vaaliliiton, Bildun.
<P>
Baskien ystävyysryhmän "Kohti Baskimaan rauhanprosessia" jäsenenä olin niiden joukossa, jotka allekirjoittivat julkilausuman, jonka tarkoituksena oli vaatia Espanjan hallitusta harkitsemaan uudelleen kantaansa ja toteuttamaan kaikki välttämättömät toimet sen varmistamiseksi, että 22. toukokuuta pidettävissä vaaleissa noudatetaan demokratian perusperiaatteita.
<P>
Bildu sai tällä välin, viime perjantaina, Espanjan perustuslakituomioistuimen päätöksellä luvan asettua ehdolle vaaleissa. Olen erittäin tyytyväinen tähän päätökseen ja haluan ilmaista toiveeni, että 22. toukokuuta Baskimaassa pidettävät vaalit toimitetaan kaikkien demokratiaan ja vaalilainsäädäntöön liittyvien kansainvälisten normien mukaisesti.
<SPEAKER ID="217" NAME="Rui Tavares" AFFILIATION="GUE/NGL">
(PT) Arvoisa puhemies, olen pakolaisasioista vastaava esittelijä parlamentissa, ja totean, että tästä tehtävästä on viime aikoina tullut masentava, toisinaan jopa kammottava. Viime kuussa tiedotin parlamentille yli 100 pakolaisen kuolemasta Lampedusan rannikon edustalla, ja nyt, edelleen pyörällä päästämme sokista, jonka tieto 600:n Libyasta poistumassa olleen pakolaisen katoamisesta aiheutti, saimme tiedon vielä yli 60 ihmisestä, jotka kuolivat aivan Pohjois-Atlantin puolustusliiton (Nato) ja useiden eurooppalaisten laivastojen alusten näköpiirissä.
<P>
Emme saa ajatella, ettei näille murhenäytelmille voida mitään. On paljon sellaista, mitä meidän on tehtävä, ja mitä olemme velvolliset tekemään allekirjoittamiemme kansainvälisten yleissopimusten mukaisesti.
<P>
Jäljellä olevien 20 sekunnin aikana kerron kolme esimerkkiä: neuvoston pitäisi saattaa päätökseen pakolaisten uudelleensijoittamista koskeva yhteispäätösmenettely, jonka puolesta parlamentti äänesti ja jossa määrättiin hätämekanismeista näitä tilanteita varten. On esitettävä ehdotus humanitaarisesta käytävästä niiden pakolaisten siirtämiseksi pois Libyasta, joiden pakolaisaseman Yhdistyneiden Kansakuntien pakolaisasiain päävaltuutetun virasto (UNHCR) on tunnustanut, ja Naton pitäisi hoitaa päätöslauselmassa nro 1973 sille määrätty siviilien suojelutehtävä, mikä edellyttää pelastustehtäviä avomerellä. Emme saa unohtaa, että avun antamatta jättäminen on rikos, jota ei pitäisi tapahtua meidän nimissämme.
<SPEAKER ID="218" NAME="Anna Záborská" AFFILIATION="PPE">
(SK) Arvoisa puhemies, Andrew Duffin mietintö Euroopan parlamentin vaaleista ei lopulta päätynyt tämän istuntojakson esityslistalle.
<P>
Käyttäkäämme tämä aika sen pohtimiseen ja hylätkäämme se sen jälkeen ensi kuussa. Ajatus ylikansallisista listoista on järjetön. Minulla on useita kysymyksiä: Miksi slovakialaisten, saksalaisten tai italialaisten äänestäjien pitäisi äänestää ihmisiä, joita he eivät ymmärrä ilman tulkkia? Miten heidän Euroopan parlamenttiin valitsemansa edustajat sitten edustavat heitä, jos eivät edes voi lukea äänestäjiensä heille lähettämiä kirjeitä? Kuinka monta kertaa kreikkalainen Euroopan parlamentin jäsen aikoo tavata slovakialaiset äänestäjänsä? Mistä he aikovat keskustella? Sitä paitsi vain suuret jäsenvaltiot hyötyvät yleiseurooppalaisesta listasta. Tämän mietinnön hyväksyminen osoittaisi oikeaksi kaikki euroskeptikkojen väitteet, joiden mukaan Euroopan unionin suunnitelmissa on muodostaa monikansallinen valtio. Se asettaa kyseenalaiseksi Euroopan parlamentin demokraattisen legitiimiyden ja vieraannuttaa kansalaiset yhä kauemmas Euroopan yhdentymishankkeesta.
<SPEAKER ID="219" NAME="Spyros Danellis" AFFILIATION="S&amp;D">
(EL) Arvoisa puhemies, haluan kommentoida vaatimusta ilmastorahaston avoimuuden ja tehokkuuden turvaamisesta. Yksi kaikkein konkreettisimmista tuloksista Cancúnin ilmastonmuutosneuvotteluissa oli sopimus vihreästä ilmastorahastosta, jonka ennätyksellinen rahoitus oli 100 miljardin Yhdysvaltain dollarin luokkaa. Vaikka YK:hon perustettu siirtymävaiheen komitea viimeistelee rahaston rakennetta, jotta sille voidaan antaa lopullinen sinetti Durbanissa vuoden lopussa, tämän ainutlaatuisen ja äärimmäisen tärkeän välineen suunnitteluun liittyy ratkaisemattomia kysymyksiä. Rahaston on oltava huolellisesti suunniteltu väline, josta myönnetään tehokasta rahoitusta kehitysmaiden sopeutumiseksi ilmastonmuutokseen. Sekä Euroopan unionin päästökauppajärjestelmään (EU ETS) kohdistuneet viimeaikaiset rikokset että Transparency Internationalin tuoreessa raportissa esitetyt tiedot ilmastonmuutostoimien rahoitukseen liittyvästä korruptiosta antavat aihetta huoleen, sekä siksi, että valtavat rahasummat ovat vaarassa, että - mikä tärkeintä - myös siksi, että globaalit torjuntatoimet, jotka eivät kenties ole toistettavissa, ovat vaarassa.
<SPEAKER ID="220" NAME="Sergej Kozlík" AFFILIATION="ALDE">
(SK) Arvoisa puhemies, vuonna 1990 József Antall julisti itsensä kaikkien unkarilaisten pääministeriksi, ulkounkarilaiset mukaan luettuina.
<P>
Tänään Viktor Orbán on mennyt vielä pidemmälle. On annettu uusi perustuslaki, jossa Unkari sitoutetaan ajatukseen yhdestä Unkarin kansasta, joka koostuu kaikista unkarilaisista, minkä katsotaan tarkoittavan kaikkia unkarilaisten etniseen ryhmään kuuluvia ihmisiä heidän kansalaisuudestaan riippumatta. Vastoin kansainvälistä oikeutta, jonka mukaan kansallisten vähemmistöjen tukeminen ja suojelu on sen valtion vastuulla, jossa kyseinen vähemmistö elää, tässä perustuslaissa myös määrätään, että Unkari on vastuussa ulkomailla asuvien unkarilaisten kohtalosta. Unkarin uudella perustuslailla tuetaan myös pyrkimyksiä ulkomailla asuvien unkarilaisvähemmistöjen yhteisen, etniseen alkuperään perustuvan itsehallinnon vahvistamiseksi. Unkarin perustuslain määräykset saattavat olla keino sekaantua ulkovaltojen sisäisiin asioihin ja luoda jännitteitä Unkarin ja sen naapurivaltioiden välille. Tämä on ristiriidassa demokraattisen Eurooppa-aatteen kanssa.
<SPEAKER ID="221" NAME="François Alfonsi" AFFILIATION="Verts/ALE">
(FR) Arvoisa puhemies, haluan ilmaista helpotuksemme Espanjan perustuslakituomioistuimen päätöksestä sallia Bildu-koalition toimittamien listojen ottaminen mukaan Baskimaan demokraattisiin vaaleihin. Päätös tehtiin muutoksenhaun perusteella. Näin ollen se kumosi korkeimman oikeuden päätöksen, jossa oli uudestaan kielletty kansallista baskivasemmistoa asettumasta ehdolle vaaleissa.
<P>
Olisiko ollut hyväksyttävää, että aivan Euroopan unionin sydämessä kansalaisilta olisi jälleen evätty oikeus äänestää niitä ehdokkaita, joita he halusivat tukea? Onneksi Espanja on päättänyt olla jatkamatta tätä Euroopan demokratian kannalta erittäin vaarallista kehitystä. Voimme täydellä syyllä olla tyytyväisiä siihen, ja meidän on vaadittava Bildua toteuttamaan ne tavoitteet, joihin se on sitoutunut: lopettamaan kaiken poliittisen väkivallan Baskimaassa ja lakkauttamaan ETAn.
<P>
Uusi poliittinen ilmapiiri on vähitellen muotoutumassa. Vuoropuhelu on vaikeaa, mutta rauhantahto on ilmaistu hyvin selvästi. Haluan Euroopan parlamentin jatkossakin kiinnittävän tarkasti huomiota tähän merkittävään kehitykseen, sillä Baskimaa on aivan Euroopan sydämessä. On Euroopan kannalta välttämätöntä, että tämä rauhanprosessi, joka toteutuu 10 vuotta Pohjois-Irlannin rauhanprosessin jälkeen, saa tukea ja että se voi myös edetä omaan tahtiinsa.
<SPEAKER ID="222" NAME="Catherine Stihler" AFFILIATION="S&amp;D">
(EN) Arvoisa puhemies, 12 vuotta olen esittänyt komissiolle ja neuvostolle kysymyksen, johon en ole saanut vastausta, koske ne väittävät sitä hypoteettiseksi.
<P>
Torstaina Skotlannin kansalaiset äänestivät Skotlannin parlamenttivaaleissa, ja Skotlannin kansallispuolue sai valtaosan edustajanpaikoista. Nyt kyse ei enää ole siitä, järjestetäänkö mahdollinen Skotlannin itsenäisyyttä koskeva kansanäänestys, vaan pikemmin siitä, milloin se järjestetään.
<P>
Tässä uudessa tilanteessa kysynkin komissiolta ja neuvostolta jälleen kerran seuraavaa: jos osa EU:n nykyisestä jäsenvaltiosta päättäisi irtautua muodostaakseen uuden valtion, säilyttäisikö tämä uusi valtio EU:n jäsenyyden, vai pitäisikö sen hakea sitä uudelleen? Skotlantilaiset ansaitsevat selvään kysymykseen selvän vastauksen.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Arvoisa puhemies, käsittelen omassa kreivikunnassani Donegalissa ja muualla Irlannissa viime viikonloppuna syttyneitä tulipaloja, jotka tuhosivat metsiä, maastoa, aitoja ja luontoa.
<P>
Haluan erityisesti ylistää palokuntia, jotka työskentelivät kolmisen vuorokautta nukkumatta, ja puolustusvoimia, jotka työskentelivät maalla tai helikoptereista käsin. Ne tekivät kaikkensa tulen kuriin saamiseksi.
<P>
Olen innoissani paikallisyhteisöjen - nuorten, maanviljelijöiden, liike-elämän edustajien - reaktiosta: he tulivat apuun yhdessä poliisin ja pelastuspalvelun rinnalla. Nyt meidän on otettava tästä opiksi. Meidän on nyt laadittava hätäsuunnitelma, jotta hetkeäkään ei hukata, jos samankaltaiset tapahtumat toistuvat.
<P>
Sen takia haluan kiittää kaikkia mainitsemiani ihmisiä.
<SPEAKER ID="224" NAME="Monika Smolková" AFFILIATION="S&amp;D">
(SK) Arvoisa puhemies, sata vuotta sitten esi-isämme taistelivat kahdeksantuntisen työpäivän, ihmisarvoisen elämän ja parempien työolojen puolesta.
<P>
Työlaki on säädös, jonka nojalla valtio turvaa työntekijöiden sosiaalisten perusoikeuksien järjestelmän. Slovakian nykyhallitus valmistelee työlakiin muutosta, joka nostaa viikoittaisen työajan 56 tuntiin ja ylityöt nykyisestä 400 tunnista 560 tuntiin. Lisäksi se asettaa työntekijät epäedulliseen asemaan, aiheuttaa epävarmuutta työelämässä oleville ja leikkaa irtisanottujen taloudellista tukea.
<P>
Ristiriitaista kyllä, uudet säännöt horjuttavat myös työnantajien asemaa. Ammattijärjestöt ovat lähteneet kaduille ilmaistakseen vastustavansa työlain muuttamista. Euroopan parlamentti nimesi vuoden 2010 köyhyyden torjunnan teemavuodeksi. Koko Eurooppa taistelee köyhyyttä vastaan. Tällä työlailla Slovakian hallitus ruokkii työttömyyttä ja lisää köyhyyttä.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Arvoisa puhemies, hyvät kollegat, haluan tänään ilmoittaa kuubalaisen ihmisoikeusaktivistin, Juan Wilfredo Soto Garcían, sunnuntaisesta kuolemasta, ja haluan myös ilmaista vilpittömän osanottoni hänen perheelleen.
<P>
Kuuban hallituksen virallisen ilmoituksen mukaan hänen kuolinsyynsä oli haimatulehdus, mutta Kuubassa olevien toisinajattelijoiden mukaan Juan Soto kuoli Castron kommunistihallinnon poliisivoimien pahoinpitelemänä.
<P>
Viime vuoden Saharov-ihmisoikeuspalkinnon voittaja Guillermo Fariñas on syyttänyt Juan Soton kuolemasta Kuuban hallintoa ja erityisesti kommunistisen puolueen pääsihteeriä Raúl Castroa.
<P>
On todennäköistä, että Raúl Castro yllytti seuraajiaan väkivaltaan oppositiota vastaan äskettäin päättyneessä Kuuban kommunistisen puolueen kuudennessa puoluekokouksessa, ja Kuuban toisinajattelijat ilmoittavat hänen olevan vastuussa tästä viimeisimmästä murhasta.
<P>
Haluan tuomita Juan Soto Garcían kuoleman ja arvostella vapauden ja demokratian puutetta Kuubassa.
<SPEAKER ID="226" NAME="Estelle Grelier" AFFILIATION="S&amp;D">
(FR) Arvoisa puhemies, hyvät kollegat, kuten tiedätte, EU:n vähävaraisimmille suunnattu eurooppalainen elintarvikeapuohjelma otettiin kiireesti käyttöön vuoden 1986 poikkeuksellisen kylmän talven aikana, minkä jälkeen se vahvistettiin osaksi yhteistä maatalouspolitiikkaa.
<P>
Tästä ohjelmasta on tullut välttämätön 13 miljoonalle eurooppalaiselle, joiden työsuhdeturva on heikko. Se helpottaa heidän elintarvikekuluihinsa kohdistuvaa painetta hyväntekeväisyysjärjestöjen ja sosiaalipalvelun järjestämän elintarvikejakelun avulla ja täydentää vaivaista 1 euron tukea eurooppalaista kohti vuodessa. Yhdessä ruokapankkiliiton (Federation of Food Banks) sekä Ranskan Secours populaire -järjestön, Punaisen Ristin ja Sydämen ravintoloiden (Restos du Cœur) kanssa olen huolissani tämän ohjelman tulevaisuudesta sen jälkeen kun Euroopan unionin tuomioistuin kyseenalaisti sille YMP:stä myönnettävän rahoituksen.
<P>
Parlamentti on usein korostanut oikeuden ruokaan olevan perusoikeus. EU:n toimielimet nimesivät vuoden 2010 Euroopan köyhyyden ja sosiaalisen syrjäytymisen torjunnan teemavuodeksi.
<P>
Hyödylliseksi osoittautuneen elintarvikeapuohjelman lopettaminen oikeudellisten epäselvyyksien varjolla, joihin jotkut jäsenvaltiot vetoavat, olisi katastrofaalista paitsi niille ihmisille, joita asia koskee, myös Euroopan uskottavuudelle ja julkisuuskuvalle. Siksi kehotan komissiota toteuttamaan tarvittavat poliittiset toimenpiteet kyseisen ohjelman turvaamiseksi, säilyttämiseksi ja vahvistamiseksi.
<SPEAKER ID="227" NAME="Iliana Malinova Iotova" AFFILIATION="S&amp;D">
(BG) Arvoisa puhemies, Romanian rajavalvontaviranomaiset ovat pidätelleet laittomasti yli kymmenen päivän ajan bulgarialaista kalastusalusta ja sen kapteenia, Hristo Spasovia, joka pidätettiin 20 mailia Romanian Mustanmeren rannikolta itään alueella, joka on maan aluevesien ulkopuolella.
<P>
Yhtäläinen pääsy Euroopan unionin vesialueille ja yhtäläinen vesiluonnonvarojen käyttöoikeus on yksi yhteisen kalastuspolitiikan perusperiaatteista. Tämä periaate vahvistetaan neuvoston asetuksessa (EY) N:o 2371/2002. Bulgarian ja Romanian liityttyä Euroopan unioniin molempien maiden merialueet ovat osa yleiseurooppalaisia vesialueita, ja säädöksiä sovelletaan sellaisenaan niiden kansallisessa lainsäädännössä.
<P>
Bulgarian viranomaiset ovat toimittaneet romanialaiskollegoilleen kaikki tarvittavat asiakirjat, joista ilmenee, että alus on merkitty Euroopan unionin rekisteriin ja että sillä on kaikki Mustanmeren vesialueella tarvittavat kalastusluvat. Tästä huolimatta asia ei ole edistynyt Romanian taholta. Se on ainoastaan vastannut, että vain Romanian lainsäädäntöä ja maan perustuslakia voidaan soveltaa.
<P>
Ilmaisemme vakavan huolemme siitä, että yhtäläinen pääsy Euroopan unionin vesille on edelleen valtavan ongelmallista ammattikalastajille. Kehotamme romanialaisia Euroopan parlamentin jäseniä ja komissiota, joka valvoo perussopimuksia, toimimaan välittäjinä asian ratkaisemiseksi.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Arvoisa puhemies, eilen vietimme toisen maailmansodan päättymisen muistopäivää ja tänään vietämme Eurooppa-päivää. On sanottava, että Euroopan unionin malli on hyvin tavallisuudesta poikkeava ja ainutlaatuinen ja perustuu ensisijaisesti demokratiaan ja kansojen rinnakkaiseloon Euroopan unionissa.
<P>
Nyt kun vietämme näin merkittävää vuosipäivää, on sitäkin masentavampaa, että vain muutamaa päivää aikaisemmin Unkarin parlamentti ja myöhemmin Unkarin presidentti allekirjoittivat perustuslain, joka on ristiriidassa demokratian perusperiaatteiden kanssa. Se on valitettavaa myös siksi, että Unkarin hallitus ja Unkari maana hoitavat parhaillaan Euroopan unionin puheenjohtajuutta.
<P>
Unkarin pääministeri Viktor Orbán on polkenut jalkoihinsa demokratian perusperiaatteet. Hän ei ole vain kieltäytynyt yhteistyöstä opposition kanssa maansa perustuslain hyväksymisessä, vaan on perustuslain laatimistavasta johtuen aivan olennaisesti heikentänyt vähemmistöjen oikeuksia ja horjuttanut EU:n jäsenvaltioiden välisiä hyviä naapuruussuhteita. Siksi toivon, että parlamentti hyödyntää Venetsian komission tekemiä huomioita sellaisen päätöslauselman antamiseen, jossa todetaan Fidesz-puolueen hallinnon olevan Unkarin kannalta huono.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Arvoisa puhemies, Eurooppa-päivää vietetään joka vuosi 9. toukokuuta, ja käytän tätä tilaisuutta hyväkseni toivottaakseni kaikkea hyvää kaikille Euroopan kansalaisille. Ranskan ulkoministeri Robert Schuman totesi 9. toukokuuta 1950 antamassaan julistuksessa, ettei Eurooppaa rakenneta kerralla yhden ainoan suunnitelman pohjalta, vaan ensisijaisesti merkittävillä savutuksilla, jotka synnyttävät aitoa yhteisvastuuta. Schumanin suunnitelman tavoitteena oli markkinoiden yhdentäminen, hiilen ja teräksen tuotannon nykyaikaistaminen ja laajentaminen sekä yhtäläisen elintason vakiinnuttaminen näiden teollisuudenalojen työntekijöille.
<P>
Nykyään jäsenvaltiot joutuvat kohtaamaan talous-, rahoitus- ja yhteiskuntakriisejä, jotka enemmän kuin koskaan luovat tarvetta yhteisvastuulle ja unionin perusperiaatteiden kunnioittamiselle. Vaadin romanialaisten ja bulgarialaisten työntekijöiden vapaata liikkuvuutta haittaavien esteiden poistamista. Vaadin myös jäsenvaltioilta tukea uudelle teollisuus- ja innovaatiopolitiikalle, joiden avulla pystytään luomaan työpaikkoja, joilla taataan Euroopan kansalaisille kunnollinen toimeentulo.
<SPEAKER ID="230" NAME="Kinga Göncz" AFFILIATION="S&amp;D">
(HU) Arvoisa puhemies, jos haluamme saavuttaa tuloksia romaneja koskevalla strategialla, meidän on samanaikaisesti parannettava koulutus-, työllisyys-, terveydenhuolto- ja asuntotilannetta ja torjuttava romanivastaisuutta, vihapuhetta ja romaneihin kohdistuvaa syrjintää. Millään näistä keinoista ei ole vaikutusta, jos muut niistä laiminlyödään.
<P>
Romaneja koskevassa komission strategiassa keskitytään vain yhteen puoleen, sosiaalisiin tehtäviin, ja jopa siinä suhteessa siirretään pääasiallinen vastuu jäsenvaltioille. Valitettavasti strategiassa tuskin mainitaan asiaan liittyvää ihmisoikeusnäkökulmaa, romanivastaisuuden torjumisen tarvetta. Komissio ei korottanut ääntään, kun puolisotilaalliset joukot uhkasivat romaneja Unkarin Gyöngyöspatassa viikkojen ajan, ja Unkarin hallitus ryhtyi toimiin vasta kun jännitys ja provosointi yltyivät väkivallaksi. Pelkään, että ellei Eurooppa osoita olevansa valmis osallistumaan aktiivisemmin romanien tilanteen parantamiseen kuin mitä komission tiedonannossa mainittiin, samanlaisia tilanteita syntyy aina vain uudelleen. Vielä ei ole liian myöhäistä tehdä muutoksia. Haluaisimme kuulla komission jäsenen Viviane Redingin puheenvuoron näistä asioista.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Arvoisa puhemies, hyvät kollegat, haluan pyytää huomiotanne muistuttaakseni, että tämä vuosi on nimetty kansainväliseksi kemian vuodeksi sen muistoksi, että Marie Curielle myönnettiin Nobelin kemianpalkinto tasan 100 vuotta sitten.
<P>
Tunnuslauseessa "Kemia - elämämme, tulevaisuutemme" on kyse siitä, että lisätään yhteiskunnallista tietoisuutta kemian panoksesta hyvinvoinnillemme.
<P>
Kemia on mahdollistanut rokotteet ja antibiootit, jotka ovat kaksinkertaistaneet elinajanodotteemme, ja sillä on keskeinen merkitys uusien energialähteiden kehittämiselle ja elintarvikkeiden parantamiselle. Lisäksi kemianteollisuus on strategisen tärkeä ala Euroopassa, jossa 25 000 yhtiötä työllistää suoraan tai välillisesti 5 miljoonaa ihmistä.
<P>
Meidän on siksi parlamentissa tehtävä kaikki voitava kansainvälisen kemianvuoden onnistumiseksi, sillä kuten Marie Curie totesi, "nyt on aika ymmärtää enemmän, jotta voisimme pelätä vähemmän". Juhlavuosi on oikea aika kiinnittää tähän asiaan huomiota.
<SPEAKER ID="232" NAME="Puhemies">
(EN) Keskustelu on päättynyt.
