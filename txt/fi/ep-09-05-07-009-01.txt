<CHAPTER ID="009-01">
1. Sukupuolten tasa-arvon valtavirtaistaminen EU:n ulkosuhteissa sekä rauhanrakentamisessa ja valtiorakenteiden kehittämisessä (
<P>
- Ennen äänestystä
<SPEAKER ID="088" NAME="Libor Rouček">
esittelijä. - (EN) Arvoisa puhemies, EU ja sen jäsenvaltiot ovat sitoutuneet sukupuolten tasa-arvon ja naisten vaikuttamismahdollisuuksien edistämiseen yhtenä päätavoitteistaan kansainvälisissä asioissa.
<P>
Asioiden tarkempi tarkastelu kuitenkin osoittaa, että sukupuolten valtavirtaistaminen EU:n ulkosuhteissa on käytännön toimien osalta vielä heikkoa. Unionin 27 jäsenvaltiosta vain kahdeksan on esimerkiksi hyväksynyt kansallisen toimintasuunnitelman YK:n turvallisuusneuvoston hyväksymän päätöslauselman 1325 täytäntöön panemiseksi.
<P>
Lisäksi naiset ovat edelleen aliedustettuina komission ja neuvoston korkeissa viroissa. Itse asiassa tällä hetkellä EU:n erityisedustajista yksikään ei ole nainen. Tämän vuoksi mietinnössä korostetaan sitä, että EU:n täytyy toteuttaa täysimääräisesti tällä alalla tekemänsä sitoumukset. Komission pitäisi esimerkiksi nopeuttaa työtään sukupuolten tasa-arvoa koskevan EU:n toimintasuunnitelman laatimiseksi. Olen vakuuttunut siitä, että tällä tavalla voidaan vahvistaa sukupuoliulottuvuutta EU:n ulkopolitiikassa.
<P>
Lopuksi haluan sanoa, että naisten oikeudet ovat osa ihmis- ja kansalaisoikeuksien laajempaa kontekstia. Jos EU:n ulkopolitiikka ei edistä sukupuolten tasa-arvoa ja naisten oikeuksia, se ei voi olla tehokasta.
<P>
(Suosionosoituksia)
