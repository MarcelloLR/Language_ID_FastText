<CHAPTER ID="021">
Polttoainelaatudirektiivin täytäntöönpano ja EU:n oletusarvo tervahiekalle ja öljyliuskeelle (keskustelu)
<SPEAKER ID="269" NAME="Puhemies">
(ES) Esityslistalla on seuraavana keskustelu Linda McAvanin ympäristön, kansanterveyden ja elintarvikkeiden turvallisuuden valiokunnan puolesta komissiolle esittämästä suullisesta kysymyksestä, joka koskee polttoainelaatudirektiivin täytäntöönpanoa ja EU:n oletusarvoa tervahiekalle ja öljyliuskeelle - B7-0209/2011).
<SPEAKER ID="270" NAME="Linda McAvan">
laatija. - (EN) Arvoisa puhemies, aluksi kiitän puheenjohtajakokousta siitä, että tälle keskustelulle tehtiin tilaa tällä viikolla hyvin lyhyellä varoitusajalla. Haluan kiittää myös komission jäsentä siitä, että hän tuli tänne näin myöhään keskustelemaan asiasta, mikä on hyvin tärkeää parlamentillemme.
<P>
Ensivilkaisulta tämä vaikuttaa hyvin tekniseltä asialta. On kyse polttoainedirektiivin täytäntöönpanotoimenpiteistä ja oletusarvon tai lähtöarvon määrittämisestä polttoaineiden kasvihuonekaasupäästöille. Todellinen, hyvin vakava kysymys on: kuinka vakavasti me suhtaudumme Euroopan unionissa liikennepäästöjen vähentämiseen? Tiedämme, että noin 20 prosenttia kasvihuonekaasupäästöistä tulee liikenteestä. Tiedämme, että päästöjen määrä kasvaa, toisin kuin asumisessa ja energia-alalla, joissa päästöt vähenevät. Liikennepolttoeineiden puhdistaminen on keskeinen osa ilmastonmuutoksen torjuntaa, ja tämän vuoksi polttoainedirektiivi on niin tärkeä.
<P>
Tästä pääsenkin tervahiekkaa ja öljyliusketta koskevaan kysymykseen. Parlamentti odotti komissiolta täytäntöönpanoehdotuksia viime vuoden lopussa. Asia viivästyi, ja tiedämme, että syy tähän oli komission sisäinen keskustelu siitä, pitääkö tervahiekalle määrittää erillinen arvo. Meille kerrottiin, että emme voi saada toimenpiteitä, koska komission ehdotusta tukemaan ei ollut tieteellistä tukimusta. Komission varhaisissa luonnoksissa näimme kuitenkin kuulemispapereissa erillisen arvon tervahiekalle, mutta myöhemmästä luonnoksesta arvo oli hävinnyt.
<P>
Teidän ansiostanne, arvoisa komission jäsen, meillä on nyt tervahiekkaa koskeva tutkimus. Tutkimuksessa, jonka tulokset saatiin kaksi kuukautta sitten, osoitetaan jotain, mitä muissakin tutkimuksissa on osoitettu, toisin sanoen että kanadalaisen tervahiekan kasvihuonepäästöt ovat keskimäärin 107,3 grammaa hiilidioksidia megajoulea kohden, verrattuna perinteisten polttoaineiden 87,1 grammaan. Öljyliuskeen osalta määrä on 122 ja 139 grammaa hiilidioksidia megajoulea kohden. Toisin sanoen tutkimus osoittaa, että nämä polttoaineet saastuttavat enemmän kuin perinteiset polttoaineet. Nyt kun meillä on nämä tutkimukset, toivon, että kuulemme komission jäseneltä tänä iltana, että saamme ehdotuksen polttoainedirektiivin täytäntöönpanemiseksi.
<P>
Sanoin aluksi, ettei tämä ole pelkästään tekninen asia. Viime viikolla monet täällä tänään läsnä olevista Euroopan parlamentin jäsenistä saivat vetoomuksen tuhansilta Euroopan kansalaisilta, jotka ovat hyvin huolissaan tästä asiasta. He haluavat samaa kuin minäkin, nimittäin asianmukaista ja oikeudenmukaista tervahiekan ja lisukeöljyn merkitsemistä. Kuulemme usein EU:n olevan johtoasemassa ilmastonmuutoksen torjunnassa, mutta Kaliforniassa on jo voimassa vähän hiilidioksidia tuottava polttoainestandardi, jossa tervahiekka katsotaan paljon hiilidioksidia tuottavaksi.
<P>
Tiedän, että tästä on lobattu paljon, me olemme kuulleet siitä, olemme tavanneet eri lobbaajia, ja jopa nyt, kun tiedämme, että tervahiekka ja liuskeöljy saastuttavat enemmän kuin perinteinen öljy, meille sanotaan: "ei, tutkitaan vielä lisää, tarvitaan lisää aikaa". Mutta meillä on nyt tiedot tervahiekasta, joten en näe syytä viivytyksiin. Tervahiekka on yksi kaikkein saastuttavimmista ihmisen tuntemista tavoista tuottaa polttoainetta. Tästä seuraa, että se on luokiteltava eri lailla polttoainelaatudirektiivissä, muuten mikään ei pysäytä sitä, että polttoaineet muuttuvat yhä saastuttavammiksi polttoainelaatudirektiivin mukaan sen sijaan, että puhdistuisivat.
<P>
Arvoisa komission jäsen Hedegaard, tiedän, että kuulette hetken kuluttua, kuinka monet kollegamme kaikista parlamentin ryhmistä jakavat huolemme. Teidät tunnetaan sitoumuksestanne ilmastonmuutoksen torjuntaan, ja teitä kunnioitetaan sen vuoksi täällä parlamentissa. Haluamme tehdä kanssanne yhteistyötä vähähiilisen etenemissuunnitelmanne toteuttamiseksi, jotta todella leikattaisiin liikenteen päästöjä 60 prosenttia, kuten viime viikolla ilmoititte, joten toivon, että teillä on tänään meille hyviä uutisia ja kerrotte meille, että muutaman seuraavan viikon kuluessa saamme täytäntöönpanostandardin sekä korkeammat arvot tervahiekalle ja liuskeöljylle.
<SPEAKER ID="271" NAME="Connie Hedegaard">
komission jäsen. - (EN) Arvoisa puhemies, kuulimme juuri Linda McAvanilta, että hän ja komissio jakavat saman näkemyksen siitä, kuinka tärkeää on todella vähentää liikenteen päästöjä. Tätä käsitellään myös tänään julkaistavassa valkoisessa kirjassa liikenteestä. Valitettavasti polttoainelaatudirektiivin sisältämään kasvihuonekaasujen vähennystavoitteeseen liittyvät täytäntöönpanotoimenpiteet ovat viivästyneet pitempään kuin odotettiin. Viivästyminen ei kuitenkaan vaikuta toimittajien kykyyn täyttää direktiivin mukaiset vaatimukset, sillä yksikään jäsenvaltio ei ole asettanut välitavoitteita vuodelle 2014.
<P>
Ehdotustaan valmistellessaan komissio on katsonut, että asianmukaisessa lainsäädännöllisessä lähestymistavassa on löydettävä tasapaino ilmoitusmenetelmän täsmällisyyden ja monimutkaisuuden sekä eri polttoaineiden kasvihuonekaasupitoisuuksien vaihteluasteen kesken. Viime syksyn ja tämän vuoden ensimmäisten viikkojen aikana komissiossa käytiin perusteellisia sisäisiä keskusteluja, jotka on nyt saatu päätökseen, joten ehdotuksesta voidaan keskustella jäsenvaltioiden kanssa tulevina kuukausina.
<P>
Mitä tulee öljyhiekan ja liuskeöljyn oletusarvoon, voin ilokseni kertoa, että komissio on hiljattain julkaissut raportit, joista käyvät ilmi keskimääräiset oletusarvot öljyhiekalle ja useita viitteellisiä oletusarvoja liuskeöljylle. Raportit ovat saatavilla komission verkkosivustolla. Koska mielenkiinto asiaa kohtaan on suurta, komissio uskoo, että voisi olla hyödyllistä saattaa nämä raportit rajattuun vertaisarviointiin. Viedessäni asiaa eteenpäin olen tehnyt tiivistä yhteistyötä kaupasta vastaavan kollegani kanssa sen varmistamiseksi, että lähestymistapamme on riittävän vankka, mitä tulee kansainvälisen oikeuden mukaisiin velvoitteisiimme, ja minä jatkan yhteistyötä.
<P>
Vertaisarvioinnin ja sitä seuraavan komission sisäisen kuulemisen tulosta ennakoimatta komissio aikoo tässä vaiheessa esittää luonnoksen täytäntöönpanotoimenpiteeksi asiasta vastaavalle sääntelykomitealle. Se sisältää oletusarvot niin öljyhiekan kuin liuskeöljyn osalta sekä hiilestä polttoaineeksi ja kaasusta nestepolttoaineeksi kaltaisten muiden kuin perinteisten polttoaineiden oletusarvot.
<P>
On myös suunniteltu, että luonnoksessa täytäntöönpanotoimenpiteeksi todetaan, että komissio tutkii muiden suurten kasvihuonekaasupäästöjen raaka-ainekategorioiden kasvihuonekaasuintensiivisyyttä ja täytäntöönpanotoimenpidettä muutetaan tieteellisen perustan mukaisesti lisäämällä uusia raaka-ainekategorioita.
<P>
Näin toimenpide ei olisi syrjivä, vaan se osoittaisi, että raaka-ainekategorioiden luettelo on avoin ja että komissio tarkastelee aktiivisesti muita kategorioita ja on valmis täydentämään luetteloa, kun muista kategorioista on tarpeeksi näyttöä ja tietoa.
<P>
Koska vertaisarviointi ja sitä seuraavan komission sisäisen keskustelun finalisointi vie joitakin viikkoja, tulee jonkin verran viivästystä ennen kuin luonnoksesta koko paketin täytäntöönpanotoimenpiteeksi voidaan keskustella jäsenvaltioiden kanssa. Mutta heti kun sääntelykomitea on sen hyväksynyt, toimenpide toimitetaan Euroopan parlamentin tarkasteltavaksi.
<SPEAKER ID="272" NAME="Horst Schnellhardt">
PPE-ryhmän puolesta. - (DE) Arvoisa puhemies, haluaisin kiittää Linda McAvania kysymyksen esittämisestä. Polttoainelaatudirektiivin tarkistus ei velvoita polttoaineen toimittajia pelkästään vähentämään kasvihuonekaasupäästöjä koko polttoaineen elinkaaren aikana, esimerkiksi kuljetuksen ja jalostusprosessin aikana, ja mittaamaan vähennyksiä, vaan myös vähentämään päästöjä yhden prosentin energiayksikköä kohden vuodesta 2011 alkaen ja yhteensä kymmenen prosenttia vuoteen 2020 mennessä. Uskon kuitenkin, että on mahdollista mitata päästövähennyksiä polttoaineen elinkaaren aikana ainoastaan, jos käytössä on niitä vastaavat standardiarvot. Ne on lopultakin määritettävä ja julkistettava.
<P>
Linda MacAvanin esittäessä kysymyksen minusta kuitenkin tuntui, että hän olisi mieluummin lakkauttanut tämän energia-alan tuotannon. Haluan varottaa valitsemasta tätä lähestymistapaa, koska luvut ja havainnot raakaöljyn tuotannosta tai hiekasta tai liuskeesta öljyksi tuotannosta syntyvistä päästöistä vaihtelevat melkoisesti. Vain tunti sitten puhuin kemiateollisuuden edustajan kanssa, ja tämä kertoi, että teknisen kehityksen mahdollisuudet ovat niin suuria, että tällä alalla voidaan saavuttaa paljon parempia tuloksia. Haluan muistuttaa parlamenttia siitä, että puhumme jatkuvasti riippumattomuudesta Euroopan unionin ulkopuolisista energialähteistä. Tämä raaka-aine on saatavilla täällä Euroopan unionissa, joten meidän on pidettävä se mukana keskusteluissamme. Kaikki tämä on kuitenkin mahdollista vain, jos voimassa on standardiarvot, joita tarkistetaan. Kehotan tämän vuoksi komissiota toimimaan nopeasti.
<SPEAKER ID="273" NAME="Kriton Arsenis">
S&D-ryhmän puolesta. - (EL) Arvoisa puhemies, arvoisa komission jäsen, tarkastelemme todellakin hyvin tärkeää asiaa: tervahiekasta tuotettavan öljyn päästöt ovat kolmesta viiteen kertaan suuremmat kuin muiden tuotantomenetelmien, ja tämä paljon toivottu indikaattori, jonka haluamme sisällytettävän direktiiviin varmistaa sen, ettemme tue tätä katastrofaalista tuotantomenetelmää.
<P>
Sanoitte, että tutkimus on saatettu päätökseen. Nyt kuitenkin, vaikka meillä on tutkimus, koska sanoimme tarvitsevamme tutkimuksen voidaksemme edetä, nyt haluamme tutkimukselle vertaisarvioinnin. Kysymys kuuluu, arvoisa komission jäsen, milloin tämä menettely saatetaan päätökseen. Minkälaiset määräajat on asetettu? Kuinka kauan meidän on vielä odotettava, että indikaattori on tarkistettu tällä menetelmällä, jotta voimme lopultakin sisällyttää sen lainsäädäntöömme?
<P>
Itse asiassa tervahiekan kanssa ongelma ei ole pelkästään päästöt. Ongelma on ainutlaatuisten kanadalaisten arktisten metsien tuhoaminen, jotka ovat elintärkeitä kumppaneitamme ilmastonmuutoksen torjunnassa. Samalla tuhoamme alkuperäistä maata, jolla tämä valtava tuhoaminen tapahtuu, ja ellemme sisällytä tätä indikaattoria lainsäädäntöömme, tämä tuhoaminen leviää muihinkin valtioihin.
<SPEAKER ID="274" NAME="Fiona Hall">
ALDE-ryhmän puolesta. - (EN) Arvoisa puhemies, haluan kiittää komission jäsen Hedegaardia hänen pitkäaikaisista ponnisteluistaan tämän asian parissa ja hänen myönteisestä ilmoituksestaan tänään. Arvoisa komission jäsen, olette tavannut parlamentin jäseniä useaan otteeseen, ja me arvostamme sitä, ettei kompastuminen ole teidän syytänne. Edistymisen puute on kuitenkin hyvin turhauttavaa.
<P>
Ensinnäkin meille kerrottiin, että tusina tutkimusta, jotka kaikki osoittivat tervahiekan suuremmat kasvihuonekaasupäästöt kuin perinteisen öljyn päästöt, eivät riittäneet. Meille kerrottiin, että tarvitaan tutkimus, jossa käytetään täsmälleen samaa menetelmää. Nyt kun meillä on tämä yhteisen tutkimuskeskuksen tutkimus - ja se osoittaa 107 gramman arvoa megajoulea kohden, mikä on paljon enemmän kuin raakaöljyn keskimääräinen 87,1 grammaa - vastustajat sanovat, että tarvitsemme vertaisarvioinnin. Tämä todellakin tuntuu mittavalta ajan tuhlaamiselta.
<P>
On valitettavaa, että yhdestä suunnasta on tullut niin rankkaa lobbausta tervahiekan erillistä arvoa vastaan, koska kyse ei todellakaan ole Kanadan syrjimisestä. On paljon muita potentiaalisia tervahiekkakohteita, joitakin jopa, kuten juuri kuulimme, EU:n sisällä. Se, että nämä vaihtoehtoiset öljylähteet houkuttelevat investointeja kaikkialta maailmasta, on nimenomaan syy siihen, miksi meidän on vaadittava niille erillistä kasvihuonekaasuarvoa. Muuten tervahiekan vallatessa yhä suurempaa osuutta energialähteiden yhdistelmästä, me ajaudumme tilanteeseen, jossa noudatamme polttoainelaatudirektiivin kuuden prosentin vähennystavoitetta paperilla, mutta todellisuudessa tuotamme polttoainetta jopa nykyistä suuremmin päästöin.
<P>
Arvoisa komission jäsen, olisi avuksi, jos selittäisitte kaupan pääosastolle, kuten varmasti olette tehnytkin, ettei tässä ole kyse hyökkäyksestä Kanadaa kohtaan ja että parlamentti toivoo ennen kaikkea tämän tervahiekkaa koskevan asian ratkaisemista varmistaakseen EU:n ja Kanadan välisen kauppasopimuksen sujuvan edistymisen.
<SPEAKER ID="275" NAME="Satu Hassi">
Verts/ALE-ryhmän puolesta. - (FI) Arvoisa puhemies, arvoisa komissaari, arvoisat kollegat, osana ilmastopakettia päätimme, että liikennepolttoaineen hiilijalanjäljen pitää pienentyä kuusi prosenttia vuoteen 2020 mennessä. Olisi täysin ristiriitaista ja älytöntä, jos nyt katsoisimme sormien läpi kaikkein likaisimpia polttoaineita, kuten öljyhiekasta tehtyä öljyä, ja samalla rohkaisisimme niiden tuotantoa eri puolilla maailmaa, Kanadan lisäksi muun muassa Afrikassa. On päivänselvää, että öljyhiekasta ja öljyliuskeesta tehdyn öljyn hiilijalanjäljelle pitää saada omat oletusarvot. Mahdollisimman pian pitää eriyttää muutkin raakaöljylähteet.
<P>
Kanadan hallitus on mielestäni painostanut EU:ta hyvin sopimattomalla tavalla eikä sellaiseen pidä alistua. Jos Kanadan öljyhiekkaöljyn jalanjälki on viitearvoa pienempi, Kanada voi todistaa asian. Eikö meidän tulekin fossiiliöljyn suhteen noudattaa samaa periaatetta kuin biopolttoaineiden suhteen eli että oletusarvot eriytetään raaka-ainelähteen mukaan?
<SPEAKER ID="276" NAME="Bogusław Sonik" AFFILIATION="PPE">
(PL) Arvoisa puhemies, arvoisa komission jäsen, maailman bitumipitoisen hiekan varastot ovat valtavat. On arvioitu, että bitumiöljyn varannot ovat yli kaksinkertaiset perinteisin tavoin tuotetun raakaöljyn varantoihin nähden. Nykyteknologian avulla on mahdollista hyödyntää raaka-ainevarastoja paikoissa, joissa kukaan ei ennen kuvitellut sen olevan mahdollista. Samaan aikaan ympäristönsuojeluvaatimuksista on tullut yhä tiukempia, joten on olemassa ristiriita ympäristönormien sekä raaka-aineiden etsimisen ja niiden hinnalla millä hyvänsä louhimisen välillä. Tästä seuraa maaperän köyhtymistä, metsien hävittämistä ja vesivarojen hyväksikäyttöä.
<P>
Raaka-aineita louhivat yhtiöt on pakotettava istuttamaan uudelleen käyttämänsä maat, jotta metsät voivat jonain päivänä taas kasvaa siellä. Yhtiöiden, jotka tekevät voittoa käsittelemällä bitumipitoista hiekkaa, on osoitettava osa voitoista ympäristönsuojeluun, esimerkiksi ennakkomaksun muodossa. Euroopan komission olisi tuettava tällaisia vaatimuksia ja teknologioita hiilidioksidipäästöjen vähentämiseksi. Loppujen lopuksi Euroopan ja Kanadan taloudelliset yhteydet ovat niin voimakkaat, että Kanadan teollisuuden on mukauduttava eurooppalaisiin ympäristönsuojeluvaatimuksiin halusi se tai ei voidakseen toimia Euroopan markkinoilla, esimerkiksi tällä alalla.
<SPEAKER ID="277" NAME="Peter Liese" AFFILIATION="PPE">
(DE) Arvoisa puhemies, hyvät kollegat, haluan kiittää Linda McAvania aloitteen tekemisestä tässä asiassa ja komission jäsen Hedegaardia ongelman tarkastelemisesta. Emme ole tyytyväisiä vauhtiin, jolla asiat etenevät, mutta tiedämme asian olevan komission jäsen Hedegaardin hyvässä hoidossa. Haluamme tukea häntä komissiossa ja kaikkien muiden kanssa käytävissä keskusteluissa.
<P>
Tervahiekan ympäristövaikutus on selvä: Parlamentin ulkopuolella olevasta näyttelystä käy selvästi ilmi, että vaikka voimme kyseenalaistaa joitakin väitteitä ja joitakin lukuja, meillä on käsissämme vakava ympäristöongelma. Tämä on kiistatonta. Koska olemme keskustelleet biopolttoaineiden vaikutuksista niin yksityiskohtaisesti ja jopa suunnitelleet välillisiä tutkimuksia elintarvikeviljelyn suuntauksista, meidän on tarkasteltava tätä niin ilmeistä ongelmaa paljon tarkemmin. Tämän vuoksi aloite on merkittävä.
<P>
Keskustelun ja valmistelujen aikana minulla soi päässäni lause, jonka Saksan ympäristöministeri Norbert Röttgen on toistanut usein. Me olemme jo poimineet helposti poimittavat hedelmät fossiilisten polttoaineiden osalta. Tämä käy selväksi tämän aiheen yhteydestä ja parlamentin ulkopuolella olevasta näyttelystä. Kaikkien fossiilisten polttoaineiden lisävarantojen louhimiseen liittyy valtava määrä työtä ja siitä syntyy uusia ongelmia. Tämän vuoksi haluan tänä iltana jälleen kerran korostaa, että meidän kaikkien on syytä ajatella tarkkaan energiatehokkuutta, ottaen erityisesti huomioon viime päivien tapahtumat. Toivoisin meidän painostavan vielä enemmän komissiota ja komission jäsen Oettingeria noudattamaan 20 prosentin energiatehokkuustavoitetta. Toivon liikenteen ja liikkumisen pääosaston ja liikenteestä vastaavan komission jäsenen pikemminkin kykenevän ehdottamaan erityistoimenpiteitä kuin esittämään tyhjiä sanoja seuraavien muutaman vuoden aikana ja toivon, että siellä ei odoteta parlamentin seuraavaa vaalikautta.
<SPEAKER ID="278" NAME="Gerben-Jan Gerbrandy" AFFILIATION="ALDE">
(NL) Arvoisa puhemies, parlamentin ulkopuolella olevalla aukiolla on valokuvanäyttely Kanadan tervahiekoista. Yksi valokuvista saa aikaan kylmiä väreitä. Siinä näkyy kauniita aarniometsiä ja sitten tiukka raja, josta alkaa 170 neliömetrin kokoinen saastunut musta öljyinen järvi. Se saa todella aikaan väristyksiä, ja suosittelen, että kaikki kävisivät katsomassa näyttelyn tänä iltana.
<P>
Sen lisäksi, että se johtaa valtavaan biologisen monimuotoisuuden köyhtymiseen, tervahiekkaöljyn hiilidioksidipäästöt ovat myös hyvin korkeita. Minun mielestäni jo biologinen monimuotoisuus ja hiilidioksidipäästöt sellaisenaan ovat riittävä syy sille, että vastustamme tiukasti Kanadan ja muidenkin valtioiden tervahiekan hyödyntämistä. Vähintä mitä voimme tehdä on kuitenkin tervahiekan saastuttavan arvon sisällyttäminen polttoainelaatudirektiiviin.
<P>
Kuunneltuani mitä komission jäsen Hedegaard sanoi, oletan, että näin tapahtuu, mutta toivon hänen vastustavan tiukemmin tervahiekan hyödyntämistä Kanadassa ja muissa maailman osissa.
<SPEAKER ID="279" NAME="Silvia-Adriana Ţicău" AFFILIATION="S&amp;D">
(RO) Arvoisa puhemies, kasvihuonekaasupäästöjen vähentämisessä 20 prosentilla vuoteen 2020 mennessä voidaan saavuttaa merkittäviä tuloksia, jos investoidaan toimenpiteisiin rakennusten energiatehokkuuden lisäämiseen ja liikennealaan.
<P>
Kävimme laaja-alaisia keskusteluja polttoainelaatudirektiiviä hyväksyttäessä. Autonvalmistusteollisuus oli silloin sitä mieltä, että biopolttoaineista saatavan polttoaineen osuuden lisäämiseksi se tarvitsisi pidemmän ajanjakson sellaisten uusien moottorien suunnitteluun ja valmistukseen, jotka kestäisivät korkeamman höyrypaineen.
<P>
Direktiivin lopullisessa tekstissä sekä autonvalmistajat että polttoaineen tuottajat velvoitetaan kuitenkin investoimaan saastuttavien päästöjen vähentämiseen ja polttoaineen laadun parantamiseen.
<P>
Minusta liikennealan saastepäästöjen vähentämiseksi Euroopan unionin on investoitava ensisijaisesti sellaisen Euroopan laajuisen älykkään sähköverkon kehittämiseen, joka kykenee ottamaan vastaan paikallisesti ja alueellisesti uusiutuvista energialähteistä tuotettua energiaa ja joka liitetään sähköajoneuvojen käyttöön tarvittavaan infrastruktuuriin.
<SPEAKER ID="280" NAME="Alajos Mészáros" AFFILIATION="PPE">
(HU) Arvoisa puhemies, arvoisa komission jäsen, minun on sanottava, että direktiivi herättää vakavaa huolta Keski- ja Itä-Euroopan öljynjalostusyhtiöissä. Tämä ei edes johdu siitä, ettei se ole vielä tullut voimaan, vaan pikemminkin siitä, että olemme uteliaita niiden menetelmien osalta, joilla päästöt lasketaan. Onko se "kiinteä" menetelmä, joka perustuu EU:n keskiarvoon, vai otetaanko käyttöön "hybridimenetelmä", jossa lasketaan päästöt louhinta-ajankohdasta ja -paikasta alkaen? Jos kyse on jälkimmäisestä, venäläistä öljyä käsittelevien tuottajien on itse asiassa vähennettävä kasvihuonekaasupäästöjään 12 prosenttia, sillä päästöt ovat korkeita jo porauspaikalla.
<P>
Arvoisa komission jäsen, lähetin yhdessä neljän kollegani kanssa teille tätä koskevan kirjeen tammikuussa. Olemme saaneet vastauksenne, mutta se ei poistanut huoliamme kokonaan. Pyydän teitä tämän vuoksi vakuuttamaan uudelleen, jos mahdollista, että lainsäädäntö ei aseta venäläistä öljyä jalostavia yhtiöitä epäsuotuisaan asemaan eikä syrji jäsenvaltioita Keski- ja Itä-Euroopassa.
<SPEAKER ID="281" NAME="Seán Kelly" AFFILIATION="PPE">
- (GA) Arvoisa puhemies, en ole teollisuus-, tutkimus- ja energiavaliokunnan (ITRE) jäsen. Minun pitäisi olla, haluaisin olla ja toivon pääseväni sen jäseneksi. Jos joku on lähdössä sieltä tai jos sieltä aiotaan erottaa joku, kertokaa minulle, niin minä tulen paikalle.
<P>
Komissio julkaisi muutama viikko sitten erittäin hyvän asiakirjan energiatehokkuudesta. Siinä korostettiin lisätyön tarvetta rakennusten ja liikenteen osalta, ja olen sataprosenttisesti samaa mieltä.
<P>
Liikenteen osalta on tehtävä paljon enemmän ajoneuvoja valmistavien painostamiseksi kehittämään vähemmän polttoainetta kuluttavia ajoneuvoja. Tämä on hyvin tärkeä seikka, eikä sen eteen ole tehty tarpeeksi. Olen suhteista Kanadaan vastaavan valtuuskunnan jäsen, ja kanadalaiset esittelivät meille eilen tätä asiaa. He ovat halukkaita näyttämään meille kuinka se toimii, ja siihen asti kunnes teknologia on kehittynyt, meidän on pidettävä mielemme avoimena öljyhiekan ja liuskeöljyn osalta.
<SPEAKER ID="283" NAME="Connie Hedegaard">
komission jäsen. - (EN) Arvoisa puhemies, aluksi haluan kiittää parlamenttia sen tänä iltana esittämästä hyvin selkeästä viestistä. Minusta se on hyvin selvä - kärsimättömyys ja kiireellisyys mukaan lukien. Jäsen Schnellhardt sanoi, että meidän on toimittava nopeasti, ja jäsen Arsenis kysyi erityisesti aikataulun osalta, koska tämä päättyy. Olen iloinen voidessani sanoa, että nyt on kyse suhteellisen lyhyestä ajasta. On vertaisarviointi, jossa on kyse viikoista, sitten asia palaa komissioon ja sitten on sisäinen menettely. Se ei pääty siihen, mutta ainakin saamme siirrettyä sen seuraavaan vaiheeseen, käsittelyyn jäsenvaltioiden kanssa.
<P>
Loppu siis häämöttää, mutta kuten jäsen Hall totesi, tässä ei todellakaan ole kyse syrjivästä aloitteesta, ja uskon teidän kaikkien ymmärtävän, miksi on järkevää huolehtia vankasta asiakirjanäytöstä. Tämän olemme saaneet hankittua, ja kaikki tietävät syyt. Yksi syistä on se, ettei sitä sisällytetty heti alussa, kun tätä alettiin tarkastella useita vuosia sitten. Teemme nyt tätä työtä voidaksemme saattaa sen päätökseen.
<P>
Lopuksi haluan sanoa, että mitä tulee tervahiekan oletusarvoihin, viivästyminen direktiivin täytäntöönpanossa yleisesti merkitsee, että voimme nyt saada oletusarvon sisällytettyä samalla kun panemme direktiiviä sellaisenaan täytäntöön. Tässä mielessä voimme tervahiekan oletusarvon osalta toimia hieman nopeammin kuin jotkut meistä pitivät mahdollisena yhdeksän kuukautta sitten aloittaessamme. Kiitos teille hyvin selkeästä viestistä. Toivon teidän ymmärtävän, että teemme kovasti työtä saattaaksemme tämän päätökseen.
<SPEAKER ID="284" NAME="Puhemies">
(ES) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="285" NAME="Ioan Enciu" AFFILIATION="S&amp;D">
kirjallinen. - (EN) Koska vierailin Kanadan öljyhiekoilla viime vuonna, olen ilmiön silminnäkijä. Minulla oli mahdollisuus osallistua Albertan hallinnon ja Kanadan liittovaltion hallituksen tätä asiaa koskeneeseen laaja-alaiseen kuulemiseen. Ennen lähtöäni Kanadaan Friends of the Earth Europe, WWF sekä liikenteestä ja ympäristöstä vastaava pääosasto toimittivat minulle kysymyksiä esitettäväksi Albertan hallinnolle öljyhiekasta. Sain vastaukset kaikkiin näihin kysymyksiin Albertan kansainvälisistä suhteista vastaavalta ministeriltä.
<P>
Minulle kerrottiin, että Kanada on täysin sitoutunut vähentämään globaaleja kasvihuonekaasupäästöjä ja fossiilisten polttoaineiden hiilidioksidipäästöjä, ja minulle korostettiin, että tutkimukset osoittavat, että tervahiekan kasvihuonekaasuintensiivisyys voi olla sama tai alhaisempi kuin joidenkin muiden polttoaineiden. Toisaalta on edelleen olemassa kansanterveyttä, biologista monimuotoisuutta ja paikallisia luonnonvaraisia kasveja ja eläimiä koskevia huolia.
<P>
Rohkaisen komissiota lähettämään asiantuntijaryhmän vierailemaan Kanadan öljyhiekoilla ja toteuttamaan itsenäisen analyysin öljyhiekasta, koska se ehdottaa muutoksia polttoainelaatudirektiiviin ennen joulukuuta 2012, ja mahdollisesti lisätoimenpiteitä, jotta toimittajat vähentäisivät energiayksikön elinkaaren kasvihuonekaasupäästöjä kahdella prosentilla.
<SPEAKER ID="286" NAME="Pavel Poc" LANGUAGE="CS">
Kanadassa on useita vuosia ollut käynnissä luonnonsuojelijoiden ja sijoittajien välinen taistelu, ja sijoittajat osoittavat valitettavasti yhä vähemmän mielenkiintoa luonnonsuojeluun öljyn globaalien hintojen ja kysynnän noustessa. Ylikansalliset öljy-yhtiöt pitävät luonnonsuojelua lähinnä kustannuseränä, jota on vähennettävä. Tämä piittaamattomuus ei edes pääty ympäristöstä elinkeinonaan riippuvaisen paikallisen väestön varsinaiseen kansanmurhaan. Syöpää sairastavien määrän hälyttävä lisääntyminen on suoraa seurausta vastuuttomasta louhinnasta. Olemme tottuneet arvottamaan kaiken rahassa. Monopoli-pelin globaalissa versiossa, jota kutsumme taloudeksi, näemme ainoastaan lyhyen tähtäimen voitot. Emme ota huomioon sitä, mitä viime kädessä joudumme maksamaan lauhkean vyöhykkeen metsien häviämisestä ja kokonaisten ekosysteemien heinittymisestä paljon pidemmässä ja vakavammassa eloonjäämispelissä. Nykyisissä taloudellisissa ja poliittisissa oloissa luonnonvarat yksinkertaisesti käytetään loppuun ja ennustettu ympäristövahinko toteutuu. Voitot ovat liian houkuttelevia ja energiannälkä on liian suuri. Kuka tästä päättää? Kansalaiset ja heidän demokraattisesti valitut edustajansa vaiko rahamiehet ja öljy-yhtiöiden johtajat? Jos Eurooppa ei ota tiukkaa kantaa tervahiekan ja liuskeöljyn kestämättömään louhintaan, me osallistumme lähinnä poliittiseen teatteriin, jossa näytetään, että olemme kiinnostuneita asiasta, vaikka meillä todellisuudessa ei ole sen paremmin tahtoa kuin valtaa muuttaa tilannetta.
