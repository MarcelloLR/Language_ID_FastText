<CHAPTER ID="011">
Kiinan luonnonkatastrofi (keskustelu) 
<SPEAKER ID="331" NAME="Puhemies">
(IT) Esityslistalla on seuraavana neuvoston ja komission julkilausumat Kiinan luonnonkatastrofista.
<SPEAKER ID="332" NAME="Janez Lenarčič">
neuvoston puheenjohtaja. - (SL) Seuraamme hyvin huolestuneina Kiinan tuhoisan maanjäristyksen jälkeisiä tapahtumia. Maanjäristys aiheutti suurta tuhoa suuressa osassa maata ja erityisesti Sichuanin maakunnassa.
<P>
On arvioitu maanjäristyksen vaikuttaneen noin kymmeneen miljoonaan ihmiseen. Kuolonuhrien määrä kasvaa jatkuvasti, ja toivo henkiin jääneiden pelastamisesta raunioista hiipuu. Kuolonuhreja arvioidaan tällä hetkellä olevan lähes 50 000. Tämä on todellinen katastrofi. Olisi kenties mahdollista pelastaa enemmän ihmishenkiä, jos pelastajat pääsisivät tuhoalueelle, mutta he kohtaavat todellisia ongelmia, eikä asianmukaisia varusteita ole riittävästi.
<P>
Lisäongelmia syntyy maanjäristyksen useisiin patoihin synnyttämistä vaurioista. Tämän vuoksi Sichuanin maakunnan eloonjääneitä kohtaa suuri tulvavaara. Kiinan hallitus on pyytänyt pelastusoperaatioihin tarvitsemiansa perusvälineitä.
<P>
Kiinan terveysministeriö odottaa myös lääkkeiden ja lääkinnällisten laitteiden tarpeen kasvavan, sillä eloonjääneet tarvitsevat hoitoa vammoihinsa.
<P>
Avustustoiminta on tällä hetkellä poikkeuksellisen laajaa. Tuhosta kärsineelle alueelle on jo pudotettu 12 tonnia avustustavaraa. Lukuisat helikopterit lennättävät pelastajia apuun. Paikallisviranomaisten edustajat kertovat, että tällä hetkellä tarvitaan eniten huopia, telttoja, elintarvikkeita ja satelliittipuhelimia.
<P>
Kuten tiedätte ja kuten täällä on jo aiemmin tänään todettu, neuvosto kutsui viime tiistaina koolle ylimääräisen istunnon. Olemme esittäneet syvän osanottomme kiinalaisille kuolonuhrien valtavasta määrästä ja alueen tuhosta. Viestissämme ilmaisimme myös syvän myötätuntomme katastrofissa perheenjäseniään menettäneille, loukkaantuneille ja niille, joiden omaisuus on kärsinyt pahasti.
<P>
Kansainvälinen yhteisö vastasi nopeasti ja tarjosi Kiinalle apua. Kiina hyväksyi tämän virallisesti ulkomaankauppaministeriön lähettämissä kirjeissä. Lukuisat ulkomaiset ryhmät Japanista, Taiwanista, Koreasta ja Australiasta ovat jo paikan paella tai lähdössä Kiinaan.
<P>
Euroopan unioni haluaa tarjota apua hädässä oleville. Euroopan komissio ja suurin osa jäsenvaltioista ovat jo vastanneet reilusti hädässä olevan väestön tarpeisiin ja ovat valmiita toimittamaan apua myös jatkossa.
<P>
Kiitos.
<SPEAKER ID="333" NAME="Louis Michel">
komission jäsen. - (FR) Arvoisa puhemies, haluan kiittää teitä siitä, että otitte esityslistalle keskustelun Kiinan Sichuanin maakunnan humanitaarisesta tilanteesta 12. toukokuuta tapahtuneen maanjäristyksen jälkeen. Puheenjohtaja Barroso, komission jäsen Ferrero-Waldner ja minä olemme ilmaisseet osanottomme ja korostaneet eurooppalaisten haluavan auttaa kiinalaisia.
<P>
Kiinan viranomaiset ja erityisesti armeija mobilisoituivat nopeasti ja laajalle. On todettava, että kriisihallinto oli tehokasta, ja viranomaiset ansaitsevat onnittelumme. Tuhojen laajuuden ja tarpeidensa vuoksi Kiinan hallitus pyysi kansainvälistä apua 13. toukokuuta, ja EU vastasi pyyntöön nopeasti. Komissio lähetti ECHO:n humanitaarisen avun asiantuntijan viikoksi tuhoalueelle. Asiantuntijan 16. toukokuuta toimittaman raportin perusteella komissio teki päätöksen kahden miljoonan euron hätäavun antamisesta. Näin Punainen Risti voi toimittaa alueelle telttoja, juomavettä ja perustarvikkeita.
<P>
Komission pelastuspalvelumekanismin koordinointi- ja arviointiryhmä on myös Chengdussa. Se on yhteydessä paikallisviranomaisiin tuodakseen eurooppalaisen avun nopeasti sitä tarvitseville. Myös jäsenvaltiot vastasivat nopeasti Punaisen Ristin hätäapupyyntöön, lähettivät hätävarusteita ja tarjosivat etsintä- ja pelastusryhmiä. EU:n avustusten kokonaismäärä on jo yli kymmenen miljoonaa euroa. Euroopan komissio, seuranta- ja tietokeskus sekä kriisiyksikkö tekevät yhteistyötä ja pitävät jäsenvaltioita ja Kiinaa ajan tasalla EU:n avun osalta. On pantava merkille, että Kiinan viranomaiset valvovat tiukasti kansainvälisten ryhmien paikallisia kulkulupia.
<P>
Arviomme perusteella eniten tarvitaan vettä ja viemäröintiä, väliaikaisia suojia, perustarvikkeita, lääkkeitä ja lääkinnällisiä laitteita. Monet voimakkaat jälkijäristykset haittaavat valitettavasti pelastusoperaatioita. Suurin huoli koskee patojen, vallien ja sähkövoimaloiden särkymistä tai romahtamista, josta seuraisi toinen humanitaarinen katastrofi.
<SPEAKER ID="334" NAME="Georg Jarzembowski">
PPE-DE-ryhmän puolesta. - (DE) Arvoisa puhemies, arvoisa neuvoston puheenjohtaja, arvoisa komission jäsen, hyvät kollegat, ryhmäni yhtyy neuvoston ja komission toukokuun 12. päivän kauhean maanjäristyksen johdosta esittämiin surun ja myötätunnon ilmauksiin Kiinan kansalle. Esitämme vilpittömän osanottomme kaikille maanjäristyksessä läheisiä menettäneille ja loukkaantuneille.
<P>
Olemme iloisia siitä, että Kiinan viranomaiset ovat aloittaneet nopeat pelastustoimenpiteet, ja siitä, että Kiinan hallitus on halukas ottamaan vastaa ulkomaista apua. Toivomme sen toimivan näin jatkossakin, jotta apu saadaan tehokkaasti toimitettua sinne missä sitä tarvitaan.
<P>
Lisäksi olemme tyytyväisiä siihen, että tässä tapauksessa Kiinan hallitus on antanut ulkomaisten tiedotusvälineiden raportoida yksityiskohtaisesti maanjäristyksestä, ja toivomme sen sallivan ulkomaisen raportoinnin myös tuhoutuneiden alueiden jälleenrakentamisesta.
<P>
Pahoittelemme erityisesti niin monen koululaisen kuolemaa valtion koulurakennusten romahdettua ja tuemme Kiinan viranomaisten ilmoittamia aikomuksia tutkia sitä, miksei kouluja ollut rakennettu maanjäristyksen kestäviksi, ja saattaa tähän syylliset vastuuseen.
<P>
Ennen kaikkea olemme halukkaita antamaan kiinalaisille näiden tarvitseman avun. He eivät tarvitse suuria summia rahaa, sillä heillä on maailman suurimmat valuuttavarannot. He tarvitsevat käytännön apua, ja eurooppalaiset ja unionin jäsenvaltiot voivat tarjota tätä apua. Kiitämme komission jäsentä hänen jo käynnistämistään aputoimenpiteistä.
<P>
Tuemme kaikkia toimia, joilla pyritään auttamaan katastrofialueita ja auttamaan kylien jälleenrakentamisessa. Joidenkin on kenties asetuttava toisille alueille. Tarjoamme tässä tarvittavaa apua. Kyseessä on todella suuri inhimillinen murhenäytelmä, ja tunnemme empatiaa maanjäristyksestä kärsineen alueen väestöä ja koko Kiinan kansakuntaa kohtaan.
<SPEAKER ID="335" NAME="Libor Rouček">
PSE-ryhmän puolesta. - (CS) Arvoisa puhemies, arvoisa komission jäsen, arvoisa neuvoston puheenjohtaja Lenarčič, hyvät kollegat, haluan ennen kaikkea yhtyä sosialistiryhmän puolesta kaikkien niiden näkemyksiin, jotka ovat esittäneet syvimmän myötätuntonsa Sichuanin maakuntaan iskeneen maanjäristyksen kymmenien tuhansien uhrien omaisille. Haluan myös ilmaista solidaarisuuteni niille sadoille tuhansille ihmisille, jotka ovat menettäneet katon päänsä päältä tai jotka ovat joutuneet lähtemään kodeistaan tämän katastrofin seurauksena.
<P>
Keskustelimme hetki sitten Burman tilanteesta ja kritisoimme Burman juntan täysin tuomittavaa käytöstä. Toisin kuin Burmaa, Kiinaa on kehuttava. Kiina pyysi välittömästi apua kansainväliseltä yhteisöltä ja avasi rajansa ulkomaiselle avulle. Kollegani tavoin arvostan myös Kiinan viranomaisten avoimuutta, niin kansallisella tasolla kuin Sichuanin maakunnassa. Olen tyytyväinen tapaan, jolla he organisoivat pelastustyöt ja tiedottivat kansalaisille niin Kiinassa kuin ulkomaillakin katastrofitapahtumista. Tämä avoin tiedottaminen käsitti myös tunnustuksen, että kymmenien tuhansien uhrien lisäksi 32 radioaktiivisten päästöjen lähdettä hautautui raunioihin.
<P>
Komission jäsen ja neuvoston puheenjohtaja Lenarčič kertoivat meille Euroopan unionin Kiinalle tarjoaman ja toimittaman humanitaarisen avun määrästä. Kiitän heitä komission ja neuvoston toiminnan nopeudesta ja pyydän heitä varmistamaan, että Euroopan unioni valmistautuu myös vastaamaan nopeasti kiinalaisten kumppaniemme mahdollisiin lisäavun pyyntöihin, ei pelkästään humanitaarisen avun vaan myös tuhoutuneiden alueiden jälleenrakentamista koskevan avun, jos sellaista pyydetään.
<SPEAKER ID="336" NAME="Dirk Sterckx">
ALDE-ryhmän puolesta. - (NL) Aluksi haluan ilmaista Euroopan liberaalidemokraattien liiton ryhmän puolesta myötätuntoni kaikille uhreille. Kunnioitan myös Kiinan hallituksen ilmoittamaa suruaikaa. Maanantaina ennen Strasbourgiin tuloani kävin kirjoittamassa nimeni Brysselissä EU:n edustuston surunvalittelukirjaan suhteista Kiinaan vastaavan valtuuskunnan puolesta, ja uskoakseni myös koko parlamentin puolesta. Valtuuskunnan puheenjohtajisto tapasi viime viikolla Kiinan suurlähettilään, ja hän kertoi minulle arvostavansa suuresti Euroopan parlamentin tukea.
<P>
Olemme todistamassa valtavaa ja vakavaa katastrofia. Kymmenet tuhannet ihmiset ovat kuolleet tai edelleen kateissa, kodittomia on miljoonia, omaisuusvahingot sellaisia, ettei niitä voida vielä edes laskea. Kiinassa emme ole havainneet samaa kuin Burmassa, jota edellinen keskustelumme koski. Tässä valtiossa kaikki ylimmästä alimpaan tasoon tekevät kaiken mahdollisen auttaakseen ja huolehtiakseen siitä, että kaikki pelastettavissa oleva pelastetaan. valtio on myös hyvin avoimesti tiedottanut ja tiedottaa edelleen Sichuanin asukkaiden tuskasta ja epätoivosta sekä pelastusryhmien kohtaamista ongelmista. Myös pelastusryhmissä on ollut kuolemantapauksia. Valtio on avoin jopa katastrofin uhrien avustustoimia koskevalle kritiikille, jonka tiedämme olevan yleistä silloin, kun jotain vastaavaa tapahtuu täällä meillä.
<P>
Arvoisa puhemies, meidän on katsottava tulevaisuuteen. Ymmärtääkseni Kiina on pyytänyt meiltä aivan tietyntyyppistä apua. Havaitsen, että olemme solidaarisia ja olen kiitollinen komissiolle ja neuvostolle niiden toimista. Pyydän niitä toimittamaan lisäapua kiinalaisten sitä pyytäessä.
<P>
Pelastustoimien jälkeen on aloitettava jälleenrakentaminen, ja siinäkin meidän on voitava auttaa mahdollisimman paljon. Pitkällä ajanjaksolla ehdotan, että tutkimme, kuinka voimme tarjota teknistä tukea rakennusohjeilla ja tekniikoilla, joilla rakennuksista tehdään tällaisissa tilanteissa kestävämpiä. Kansainvälisen yhteisön olisi kenties myös tutkittava, mitä voisimme tehdä varhaisvaroitusjärjestelmän perustamiseksi, järjestelmän, joka varoittaisi kansaa ennen katastrofia. Meidän on ainakin yritettävä kehittää sellaista. Uskon, että maailmassa on varsin paljon alueita, jotka hyötyisivät järjestelmästä. Joka tapauksessa minusta on tärkeää, että Euroopan parlamentti on osoittanut solidaarisuutensa Kiinaa kohtaan tässä keskustelussa.
<SPEAKER ID="337" NAME="Hélène Flautre">
Verts/ALE-ryhmän puolesta. - (FR) Arvoisa puhemies, tämän Kiinan ja koko maailman suruun syösseen kauhean maanjäristyksen jälkeen viranomaiset ovat ensimmäistä kertaa olleet avoimia ja vastanneet murhenäytelmään laajoilla hätätoimilla, joita EU ja koko kansainvälinen yhteisö tukevat parhaansa mukaan.
<P>
Olemme kuitenkin kuulleet Kiinasta tiukkaa kritiikkiä rakennusten heikosta laadusta, varsinkin hiljattain valmistuneiden ja julkisten rakennusten, kuten koulujen laadusta, jonka vuoksi tuhansia koululaisia katosi, ja vain harvoja on saatu pelastettua. Katastrofi osoittaa rakentamisen heikon laadun Kiinassa, ja tämä on Kiinalle herkkä asia, sillä miljoonilta ihmisiltä on pakkolunastettu asunnot suurimmissa kaupungeissa olympialaisten kaltaisten suurtapahtumien valmisteluissa.
<P>
Tähän murhenäytelmään liittyy muitakin huolestuttavia seikkoja, jotka on jo mainittu: Zipingpun betonipadon kaltaisten vesivoimalaitosten lujuus antaa aihetta pelkoon sen alapuolella asuville 600 000 ihmiselle. Maanjäristys vaurioitti myös 391 vesisäiliötä. Tähän mennessä on saatu vain vähän tietoa plutoniumin rikastuslaitoksista Sichuanin maakunnan koillisosissa, vaikka ne ovat hyvin lähellä maanjäristyksen keskipistettä, ja tämäkin on hyvin huolestuttavaa.
<P>
Eikö olisi hyvä ajatus toteuttaa riippumaton kansainvälinen arviointi näin merkittävistä seikoista, koska kiinalaiset ovat edelleen hieman peitteleviä ja kaikki viralliset lausunnot ovat tyynnytteleviä?
<SPEAKER ID="338" NAME="Konrad Szymański">
UEN-ryhmän puolesta. - (PL) Euroopan on tarjottava Kiinalle mahdollisimman paljon apua niin humanitaarisista kuin poliittisistakin syistä. Olen yksi monista parlamentin jäsenistä, jotka vastustavat voimakkaasti Kiinan raakalaismaista politiikkaa Tiibetiä ja kristittyjä kohtaan. Minusta meidän on reagoitava hyvinkin voimakkaasti kaikkeen Taiwaniin kohdistuvaan vihamielisyyteen.
<P>
Toisaalta meidän on hyödynnettävä kaikkia mahdollisuuksia osoittaa Kiinan kansalle, että näiden johtajille esittämämme vaatimukset eivät perustu minkäänlaiseen vihamielisyyteen heidän maataan ja sen perinteitä kohtaan. Meidän on todistettava, että ystävällinen kumppanuus on mahdollinen, ja nyt siihen on osoittautunut hyvä mahdollisuus. Meidän on tarjottava laajaa apua uhreille ja sitouduttava koko sydämestämme katastrofin jälkeiseen jälleenrakennustyöhön. Olisi suuri virhe olla hyödyntämättä tätä mahdollisuutta rakentaa luottamusta Euroopan ja Kiinan välille.
<SPEAKER ID="339" NAME="Patrick Louis">
IND/DEM-ryhmän puolesta. - (FR) Arvoisa puhemies, hyvät kollegat, luonnonkatastrofit ovat sitäkin surullisempia, koska ne vaativat niin paljon uhreja, kuten hiljattain Kiinassa ja Burmassa. Ne muistuttavat meitä ihmishengen arvosta sekä siitä, ettemme pysty hallitsemaan luontoa. Haluamme ilmaista myötätuntomme luonnonkatastrofien ja poliittisten katastrofien vuoksi kärsiville.
<P>
Yksi poliitikkojen tavoitteista on estää kansaan kohdistuvat onnettomuudet. Jos he eivät pysty estämään luonnonkatastrofeja, he voivat pyrkiä ennakoimaan niitä ja varoittamaan kansaa, ja ennen kaikkea heidän on minimoitava riskit vastuullisella ehkäisypolitiikalla. Esimerkiksi Kiinan ennakoivasti suunniteltu infrastruktuuri, kuten sen valtavat voimalapadot ja ydinvoimalat, on pystyssä. Mutta kuinka kauan se kestää? Eikö olisi parempi turvautua useisiin pienempiin rakenteisiin riskin jakamiseksi ja lisätä riskeistä tiedottamista kansalaisille?
<P>
Kiinan Kansan kannalta traagisin tilanne liittyy kuitenkin poliittisiin katastrofeihin. Vaikka arvostamme tämän ahkeran ja taitavan kansan ihailtavaa luonnetta ja sen hienoa kulttuuria, voimme tuomita poliittiset teot joutumatta suuremmin penkomaan kansallista politiikkaa. Kiinan kohtalokas yhden lapsen politiikka on valtava katastrofi. Se vaikuttaa lapsiin, suuret määrät maaseudun perheitä joutuu hankkiutumaan eroon tyttäristä, jotka eivät takaa tuloja, eivätkä maatilojen jatkuvuutta ja eläköitymistä, tai toisesta lapsesta, jolla ei Creonin määräysten mukaan ole olemassaoloonsa oikeutta. On ihmisoikeuksien halveksimista, että poliittisin määräyksin kielletään vanhempia saamasta niin monta lasta kuin haluavat. Tässäkään tapauksessa elämää ei nähdä sinänsä arvokkaana, vaan tunnustetaan vain sen käytännöllinen tehtävä. Luonnonkatastrofi ja poliittinen katastrofi sulautuvat kuitenkin toisiinsa koulujen kattojen romahtaessa ja murskatessa ainoan lapsen, jonka vanhemmat ovat suunniltaan surusta.
<P>
Kun Beijingin olympialaisiin odotetut 30 000 toimittajaa saapuu sinne, heidän olisi tutkittava valtion todellisuutta vaikutelmien sijaan. Valtavan voimakas ja tehokas suurvalta on vaarassa menettää kaiken kunnioituksen ihmisiä kohtaan, jotka ovat poliittisen järjestyksen todellinen perusta.
<SPEAKER ID="340" NAME="Karsten Friedrich Hoppenstedt" AFFILIATION="PPE-DE">
(DE) Arvoisa puhemies, arvoisa komission jäsen, hyvät kollegat, Kiinan viranomaisten määräämien hiljaisten minuuttien aikana ihmiset pysähtyivät paikoilleen - kaduilla, linja-autoissa ja kaupoissa - ja heidän kasvonsa paljastivat heidän tunteidensa vilpittömyyden. Se oli jotain aivan erilaista kuin tavanomaisissa pakollisissa solidaarisuusmielenosoituksissa. Miksikö? Koska valtion televisio pystyi raportoimaan vuorokauden ympäri herättäen syvän järkytyksen tuhoalueen ihmisten kokemista käsittämättömistä kärsimyksistä. Tämä synnytti Kiinassa uudenlaista solidaarisuutta. Yksilön kunnioitus on taas ilmeistä, jopa poliittisten johtajien joukossa.
<P>
Ainoat suuret kansalliset keskipisteet Kiinassa olivat tähän asti Kiinan talouskasvu ja hiljattain myös olympialaiset, mutta tämä katastrofin yhteydessä nämä asiat ovat lähes unohtumassa monilta ihmisiltä. Mitä kansainvälisen yhteisön olisi tehtävä? Kysymykseen on jossain määrin jo vastattu: avustustarvikkeiden, katastrofisuunnitelmien ja tietenkin teknisten laitteiden toimittamisen lisäksi on kerättävä yhteen asiantuntemus, jota on saatu suurten maanjäristysten jälkeen Armeniassa, jossa menetettiin yli 100 000 ihmishenkeä ja ydinvoimala vaurioitui, Turkissa, jossa kuoli kymmeniä tuhansia ja Kiinassa vuonna 1976, jolloin kuoli satoja tuhansia ihmisiä. Tätä yhteistä asiantuntemusta on käytettävä hyvien käytäntöjen periaatteiden kehittämiseen kansainväliselle yhteisölle sovellettavaksi Kiinassa.
<P>
Tiedän että on sanottu, että erityisesti sen, mitä voi tapahtua padoille, olisi saatava meidät tutkimaan julkisten rakennusten, koulujen ja sairaaloiden kestävyyttä maanjäristyksissä. Tämän osalta on paljon tehtävissä, ja asianmukaisia ohjeita voidaan antaa maanjäristyksen kestävien rakenteiden rakentamista koskevista säännöistä.
<P>
Suhteista Kiinaan vastaavan valtuuskunnan jäsenenä luonnollisesti allekirjoitan edellisten puhujien osanottoviestit.
<SPEAKER ID="341" NAME="Edite Estrela" AFFILIATION="PSE">
(PT) Arvoisa puhemies, arvoisa komission jäsen, me kaikki pahoittelemme eteläisen Kiinan tuhonnutta katastrofia. Yli 50 000 ihmistä on kuollut ja 4,8 miljoonaa ihmistä jäänyt kodittomaksi. Me seisomme kaikki onnettomuuden uhrien perheiden rinnalla.
<P>
Euroopan unioni on toiminut niin kuin pitääkin: se on käynnistänyt pelastuspalvelumekanismin ja tukenut Kiinan viranomaisia. Myös koko kansainvälinen yhteisö on antanut tukea. Kiina ei ole koskaan aiemmin saanut niin paljon solidaarisuuden osoituksia ja kouriintuntuvan avun tarjouksia, koska tällä kertaa Kiinan viranomaiset eivät pyrkineet salaamaan murhenäytelmän laajuutta. Päinvastoin, ne ovat tarjonneet tarvittavat tiedot, sallineet kansainvälisten tiedotusvälineiden pääsyn maahan ja ennen kaikkea toimineet avoimesti ja tehokkaasti, toisin kuin Burmassa.
<P>
Luonnonkatastrofien lisääntymisen taustalla on ilmastonmuutos. Velvollisuutemme on estää maapalloamme lämpenemästä liikaa. Myös Kiinan on näin ollen osallistuttava hiilidioksidipäästöjen vähentämiseen tukemalla Euroopan unionin pyrkimyksiä saada aikaan kansainvälinen sopimus Kööpenhaminassa joulukuussa 2009 pidettävään konferenssiin mennessä.
<SPEAKER ID="342" NAME="Bastiaan Belder" AFFILIATION="IND/DEM">
(NL) Kiinan joukkotiedotusvälineet ovat raportoineet ennennäkemättömän avoimesti Sichuanin maakuntaa yli viikko sitten ravistelleen vakavan maanjäristyksen kauheista seurauksista. Viranomaisten avoimuus johti valtiossa ennenäkemättömään solidaarisuuteen uhreja kohtaan. Esiin tuli yhtenäinen yhteisö. Kymmenet tuhannet vapaaehtoiset ilmoittautuivat. Pelastusryhmiä tungeksi alueelle kaikista maakunnista. Käytännön apu on saavuttanut Kiinassa ennätystason. Lyhyesti, viranomaisten avoimuus kannatti.
<P>
Yhteisön toimielinten on vaadittava Kiinan viranomaisilta tätä ennen näkemätöntä avoimuutta vastaisuudessa. Tämä koskee varsinkin Kiinassa jo esitettyä kriittistä kysymystä siitä, miksi niin moni koulurakennus romahti. Kiina on ollut yhtä avoin muulle maailmalle. Kiinan hallitus hyväksyi esimerkiksi Japanin tarjouksen pelastusryhmän lähettämisestä. Samaan aikaan myös Taiwan on luvannut 42 miljoonaa euroa hätäapua maanjäristyksen uhreille. Toivon vilpittömästi tämän myötätunnon johtavan kaivattuun Kiinan ja Taiwanin välisten suhteiden normalisoitumiseen.
<P>
Yhdyn koko sydämestäni parlamentin jäseniin, jotka ovat ilmaisseet syvän myötätuntonsa Kiinan kansan sanoin kuvaamattomassa kärsimyksessä, ja arvostan erityisesti sitä, että Dirk Sterckx kirjoitti nimensä suruvalittelukirjaan Kiinan Brysselin edustustossa meidän kaikkien puolesta. Tuen tätä kaikin tavoin.
<SPEAKER ID="343" NAME="Cornelis Visser" AFFILIATION="PPE-DE">
(NL) Ensinnäkin haluan ilmaista myötätuntoni Sichuanin maakuntaan 12. toukokuuta iskeneen luonnonkatastrofin monien uhrien omaisille. Kiinan viranomaiset toimivat onneksi nopeasti katastrofin jälkeen. Olen tyytyväinen myös Euroopan unionin toimintaan. Haluankin tukea yhteisön toimielimiä, komissiota ja neuvostoa, niiden valitsemassa lähestymistavassa. Kieltäydyttyään ensin ulkomaisesta avusta Kiina sittemmin avasi rajansa. Kiinan viranomaiset totesivat itse, että he tarvitsevat kaiken mahdollisen avun selvitäkseen laajasta katastrofista. Japanilaiset, eteläkorealaiset ja venäläiset pelastusryhmät ovat jo järistysalueella. Katson tämän hyvin rohkaisevaksi, kuten senkin, että myös naapurimaat Singapore ja Taiwan tarjoavat apua. Poliittiset suhteet naapurimaiden kanssa eivät aina ole hyvät, ja tämä voi parantaa niitä.
<P>
Katastrofiin on kiinnitetty paljon huomiota kansallisissa ja kansainvälisissä tiedotusvälineissä. Olen tyytyväinen siihen, että toimittajat on päästetty katastrofialueelle ja että heille on annettu mahdollisuus kirjoittaa vapaasti ja tiedottaa muulle maalle ja maailmalle. Avoimuus on tärkeää selkeän kuvan saamiseksi katastrofista sekä sen varmistamiseksi, että paikan paella tarjotaan juuri oikeaa apua. Se antaa muulle väestölle mahdollisuuden osallistua enemmän. Vapaa tiedotus ja hyvä hallinto kulkevat tavallisesti käsi kädessä. Vapaa lehdistö voi raportoida politiikan epäonnistumisesta ajoissa, jolloin politiikkaa voidaan muuttaa.
<P>
On myös keskusteltava rakentamisesta ja hallituksen valvonnasta alueella. Tulevia rakennushankkeita varten voidaan tehdä johtopäätöksiä ja antaa suosituksia paremmasta hallinnosta ja paremmasta virallisesta organisaatiosta.
<P>
Luonnonkatastrofien ehkäiseminen ja niihin varautuminen ovat hallituksen ensisijaisia vastuualoja. Myös monissa Euroopan valtioissa tätä on organisoitu asianmukaisesti vasta viime vuosina. Lopuksi pyydän Euroopan komissiota ja neuvostoa tarjoamaan Kiinalle tarvittaessa apua viranomaisten ja julkishallinnon kouluttamiseksi laatimaan suunnitelma kriisien ja katastrofien varalta.
<SPEAKER ID="344" NAME="Alexandra Dobolyi" AFFILIATION="PSE">
(HU) Paljon kiitoksia, arvoisa puhemies. Jokainen säädyllinen ihminen järkyttyi Kaukoidän viime viikon luonnonkatastrofista. On luonnollista, että maailman huomio kohdistuu näihin valtioihin.
<P>
Kiina on tällä hetkellä varsin suuren julkisen huomion kohteena: olympialaiset tulevana kesänä, Kiinan pääministerin vierailu Taiwaniin, Tiibetin tapahtumat, Dalai Laman Euroopan-kiertue ja suhtautuminen siihen, Euroopan komission Kiinan-vierailu, kaikki nämä asiat ovat kiinnittäneet huomiota Kiinaan. nyt ei kuitenkaan ole aika puhua boikoteista tai Tiibetistä.
<P>
Maanjäristys, joka oli voimakkuudeltaan 8,0 Richterin asteikolla ja joka raunioitti Sichuanin tasangon, aiheutti 50 000 ihmisen kuoleman ja teki miljoonista henkiin jääneistä kodittomia, puhumattakaan taloudellisista haitoista. Tämän vuoksi pyydän kaikkia Euroopan unionin toimielimiä varmistaman, että annamme kaiken mahdollisen inhimillisen tuen ja humanitaarisen avun katastrofista kärsineille niin kauan kuin se on tarpeen.
<P>
Kiittäkäämme pelastusryhmiä ja avustusjärjestöjä niiden avusta. Ne ovat työskennelleet vuorokauden ympäri parantaakseen alueen asukkaiden tilannetta. Vakuuttakaamme Kiinan kansalle ehdotonta solidaarisuuttamme ja myötätuntoamme. Paljon kiitoksia.
<SPEAKER ID="345" NAME="Glyn Ford" AFFILIATION="PSE">
(EN) Arvoisa puhemies, Richterin asteikolla voimakkuudeltaan 7,8 maanjäristys, jonka keskus oli lähellä Sichuanin Chengdua, tappi yli 100 000 ihmistä 12. toukokuuta. Voimme vain esittää surunvalittelumme kaikille niille, jotka ovat menettäneet perheenjäseniä ja erityisesti lapsensa menettäneille vanhemmille. Toisin kuin Burman katastrofissa, jossa on ehdotettu suojeluvastuun edellyttävän suoraa kansainvälistä väliintuloa, kiinalaiset ovat kuitenkin turvautuneet poikkeuksellisiin hätäresursseihin sekä mobilisoineet sotilaat ja lääkintähenkilöstön. Kiina on ottanut vastaan ulkomaista apua, myös japanilaisia pelastustyöntekijöitä, jotka työskentelevät alueella tällä hetkellä, ja niin kiinalaiset kuin ulkomaisetkin tiedotusvälineet ovat saaneet seurata katastrofin jälkiseurauksia.
<P>
Euroopan unioni on jo myöntänyt 10 miljoonan euron avun, kuten komission jäsen Michel kertoi. Kehotamme neuvostoa ja komissiota tarjoamaan lisää hätäapua, teknistä tukea ja jälleenrakennusapua kyseiselle alueelle tulevina kuukausina ja vuosina.
<SPEAKER ID="346" NAME="Józef Pinior" AFFILIATION="PSE">
(EN) Arvoisa puhemies, meidän on aika osoittaa solidaarisuutta ja myötätuntoa Kiinaa kohtaan. Näiden murheellisten päivien aikana olemme todistaneet uhrien määrää, olemme todistaneet Kiinan yhteiskunnan suurta murhenäytelmää.
<P>
Kiinan viranomaisten - valtiojohdon, hallinto- ja kunnallisviranomaisten ja puoluejohtajien - toiminta on tehnyt minuun vaikutuksen, Kiinan valtio on toiminut järkevästi, mikä tällä kertaa on hyvä uutinen.
<P>
Ihmisoikeuspoliitikkona minun on kuitenkin kerrottava parlamentille, että Tiibetin ihmisoikeus- ja demokratiakeskuksen mukaan 55 nunnaa pidätettiin 14. toukokuuta. Myös tällaista on todellisuus Kiinassa. Maanjäristystä ei voi käyttää verukkeena ihmisoikeuksien rikkomiselle.
<SPEAKER ID="347" NAME="Csaba Sándor Tabajdi" AFFILIATION="PSE">
(HU) Arvoisa puhemies, Kiinan maanjäristyksen ja sitä edeltäneen Burman hirmumyrskyn aiheuttamat hirveät murhenäytelmät ovat järkyttäneet ihmisiä kaikkialla maailmassa. Ympäri maailman uutiseen vastattiin esimerkillisesti, ja valtiot Japanista Yhdysvaltoihin ja Venäjästä Jordaniaan ovat tarjonneet apua yli kahden miljardin dollarin verran.
<P>
Euroopan unioni ja sen jäsenvaltiot reagoivat välittömästi, ja komissiokin ryhtyi määrätietoisiin toimiin. Se lähetti Kiinalle 2 miljoonaa euroa hätäapuna ja auttoi hätäaputoimissa toimittamalla kenttäsairaaloita, lääkkeitä, pelastuslaitteita sekä raivauslaitteistoa. Tiibetin Intiassa maanpaossa oleva hallitus kehotti ansiokkaasti kannattajiaan keskeyttämään Kiinan vastaiset mielenosoitukset sekä antamaan avustuksia maanjäristyksen uhreille.
<P>
Unkarin alun perin Burmaan tarkoitetut avustusvarat ohjattiin Kiinaan Burman sotilasdiktatuurin eritäytyvän asenteen vuoksi. Toisin kuin Myanmarin hallitus, Kiinan johto otti viisaasti vastaan ulkomaisen avun. Myös Kiinan vastuullinen tapa käsitellä julkisuutta oli hyvin myönteistä, ja se osoittaa, että kehittyvä demokratia on edistynyt siellä merkittävästi. Kiitos mielenkiinnostanne.
<SPEAKER ID="348" NAME="Genowefa Grabowska" AFFILIATION="PSE">
(PL) Luonto on jälleen kerran osoittanut, kuinka puolustuskyvytön ihmiskunta on suurissa luonnonkatastrofeissa ja onnettomuuksissa. Kiina on maailman väkirikkain maa, sen talous kasvaa ja se valmistautuu innokkaasti tuleviin olympialaisiin. Äskeinen traaginen maanjäristys aiheutti kuitenkin valtavaa tuhoa.
<P>
Kiinalaiset vertaavat tätä katastrofia aiempiin luonnonmullistuksiin, jotka liittyivät suuriin historiallisiin muutoksiin valtiossa. En ole varma voidaanko tätä kauheaa tapahtumaa tulkita näin. Olen kuitenkin varma, että tällaisena aikana meidän on ilmaistava solidaarisuutemme niitä kymmeniä tuhansia tavallisia miehiä, naisia ja lapsia kohtaan, jotka sankarillisesti kestävät tämän henkilökohtaisen ja kansallisen murhanäytelmän. Tämän vuoksi Euroopan parlamentti tekee oikein lähettäessään Kiinan kansalle tänään selkeän viestin, jonka mukaan parlamentin jäsenet seisovat rinta rinnan heidän vierellään, että ymmärrämme heidän kärsimyksensä ja haluamme auttaa. Solidaarisuusperiaate on loppujen lopuksi yksi unionin arvokkaimmista perusarvoista.
<SPEAKER ID="349" NAME="Colm Burke" AFFILIATION="PPE-DE">
(EN) Arvoisa puhemies, Kiina on reagoinut kiitettävästi tähän katastrofiin. Kiitän myös Euroopan komissiota ja neuvostoa tavasta, jolla ne ovat toimineet tässä murhenäytelmässä. Se, että Kiina on avannut alueen kaikille niille, jotka voivat tarjota apua, on myönteistä kehitystä. Toivottavasti se tekee näin tulevaisuudessakin muilla aloilla. Tarvittavan tiedon päästäminen maailman tiedotusvälineisiin on askel oikeaan suuntaan. Kiitän myös tiedotusvälineitä katastrofin laajuuden ja tarvittavan avun korostamisesta.
<P>
Olkoon tämä myös Kiinalle opetus siitä, kuinka se voi käyttää valtaansa muiden hallintojärjestelmien painostamiseen erityisesti Burmassa, saadakseen ne ymmärtämään, että nekin tarvitsevat apua kansainväliseltä yhteisöltä. Kiinassa ihmishenkien pelastaminen on ensisijainen tavoite. Muut, kuten Burman sotilasjuntta, ottakoot oppia tästä kokemuksesta.
<SPEAKER ID="350" NAME="Bogdan Golik" AFFILIATION="PSE">
(PL) Arvoisa puhemies, haluan ilmaista vilpittömät surunvalitteluni kaikille niille, jotka ovat kärsineet ja menettäneet rakkaitaan Kiinassa. Haluan ilmaista koko sydämestäni myötätuntoni kaikkia niitä kohtaan, jotka ovat menettäneet lapsensa, vaimonsa tai miehensä. Olin itse Kiinassa viime viikolla tämän kauhean katastrofin aikaan. Olin Beijingissä ja Shanghaissa edustamassa parlamenttia Shanghain elintarvikemessujen avajaisissa. Katastrofi tapahtui maanantaina, saapumispäivänäni. Lähetin välittömästi surunvalittelukirjeet Kiinan lähettiläille Puolassa ja Brysselissä. Näin itse katastrofista kertovia raportteja televisiosta ja ymmärsin sen aiheuttaman inhimillisen kärsimyksen määrän. Näin myös tavallisten ihmisten, hallituksen ja armeijan välittömästi tarjoaman laaja-alaisen avun. Toiminnan laajuus oli ennennäkemätöntä.
<P>
Haluan käyttää tätä mahdollisuutta kiittääkseni unionia ja kaikkia jäsenvaltioita tarjotusta avusta. Kiitän myös parlamenttia tämänpäiväisestä keskustelusta solidaarisuuden ilmaisuna. Olen varma, että apua tarvitaan edelleen.
<SPEAKER ID="351" NAME="Zbigniew Zaleski" AFFILIATION="PPE-DE">
(PL) Katson, että on kaksi lähestymistapaa Kiinaan. Toinen on avun tarjoaminen siellä äskettäin tapahtuneen onnettomuuden vuoksi. Emme voi tehdä muuta. Moraalinen velvollisuutemme on auttaa. Oma parempi taloudellinen tilanteemme on myös peruste avun antamiselle. Meidän on yksinkertaisesti toimittava näin.
<P>
Toinen lähestymistapa koskee sitä, että on oltava jatkuvasti tietoisia siitä, että meidän on autettava kiinalaisia tavallisinakin aikoina. Tarkoitan tällä sitä, että meidän on autettava Kiinan kansalaisia muulloinkin kuin katastrofeissa muistuttamalla heidän johtajiaan kansalaisoikeuksista. Meidän on tehtävä se hyvin painokkaasti. Meidän on vastattava asianmukaisesti molempiin tilanteisiin. Näin asiat ovat täysin selviä. Uskon Kiinan Kansan havaitsevan pyrkimyksemme ja kiittävän niistä.
<SPEAKER ID="352" NAME="Janez Lenarčič">
neuvoston puheenjohtaja. - (SL) Minusta on hyvin merkittävää, että Euroopan parlamentti päätti omistaa tämänpäiväisen keskustelunsa Kiinan luonnonkatastrofille. Ensinnäkin näin voidaan lähettää Kiinalle viesti, jossa esitetään Euroopan unionin surunvalittelut, ja kuten Genowefa Grabowska sen ilmaisi, ilmaistaan Kiinalle ja sen kansalle Euroopan unionin solidaarisuus niitä kohtaan.
<P>
Tätä koskevassa keskustelussa ja sitä välittömästi edeltäneessä keskustelussa on myös ilmeinen sävyero. Tähän on tietenkin osasyynä myös se, miten Kiinan johtajat ovat toimineet, ja voimme aidosti todeta, että se vastasi tähän hirveään katastrofiin nopeasti ja tehokkaasti, että se on käyttänyt huomattavia kansallisia varoja, että se on nimennyt tai nimittänyt itse pääministerin avun koordinoijaksi. Tällaisista vaikeuksista selviäminen edellyttää hyvää koordinointia, ja tässä on selvästi onnistuttu.
<P>
Myös tiedotusvälineet ovat tiedottaneet tapahtumista niin kansallisesti kuin kansainvälisestikin. Ulkomaiset toimittajat ja tietojemme mukaan myös joitakin ulkomaisia asiantuntijoita muun muassa Japanista päästettiin katastrofialueelle.
<P>
Mielestäni voimme olla tyytyväisiä siihen, että tämän valtavan katastrofin yhteydessä ja tarjotessaan apua väestölleen Kiinan viranomaiset ovat toimineet hyvin organisoidusti ja ennen kaikkea olleet halukkaita ottamaan vastaan ulkomaista apua, myös meiltä. Vakuutan teille, että neuvosto on edelleen valmis tarjoamaan apua.
<SPEAKER ID="353" NAME="Louis Michel">
komission jäsen. - (FR) Aivan lyhyesti, arvoisa puhemies, voitte olla varmoja siitä, että panen merkille huomionne, ja haluan vastata, että olemme luonnollisesti halukkaita tarjoamaan vielä lisää apua jo toimitetun lisäksi, tarveanalyysiin perustuvaa apua.
<P>
Katson kaikkien olevan tyytyväisiä Kiinan reagointiin ja tapaan, jolla viranomaiset ovat olleet avoimia ja päästäneet maahan. Tässä yhteydessä tarkoitan erityisesti lehdistöä.
<P>
Otan vastaan Hélène Flautren esittämän ajatuksen - ehdotuksen kansainvälisen asiantuntijaryhmän tarjoamisesta vastaavanlaisten riskien ja vahinkojen arvioimiseksi erityisesti ydinvoimaloissa. Minusta olisi hyvä ajatus välittää tällainen viesti. Ei siihen tietenkään ole mitään velvoitteita, mutta minusta olisi silti hyvä aloittaa tätä koskevat keskustelut Kiinan viranomaisten kanssa.
<SPEAKER ID="354" NAME="Puhemies">
(IT) Olen vastaanottanut kuusi työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan torstaina klo 12.00.
