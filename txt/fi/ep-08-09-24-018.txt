<CHAPTER ID="018">
Vakuutus- ja rahoituspalvelujen yhteydessä sovellettava alv (keskustelu) 
<SPEAKER ID="429" NAME="Puhemies">
(EN) Esityslistalla on seuraavana Joseph Muscatin talous- ja raha-asioiden valiokunnan puolesta laatima mietintö ehdotuksesta neuvoston direktiiviksi yhteisestä arvonlisäverojärjestelmästä annetun direktiivin 2006/112/EY muuttamisesta vakuutus- ja rahoituspalvelujen kohtelun osalta - C6-0473/2007 -.
<P>
Haluan hyödyntää tilaisuuden toivottaakseni ystäväni Joseph Muscatin tervetulleeksi ja onnitellakseni häntä viimeaikaisesta merkittävästä poliittisesta menestyksestä. Hän saattaa tämän vuoksi joutua jättämään parlamentin jossakin vaiheessa, mutta toistaiseksi hänellä ja ainakin monella meistä on aihetta kiitokseen.
<SPEAKER ID="430" NAME="Joseph Muscat" LANGUAGE="MT">
Keskustelemme uusista ja entistä avoimemmista rahoituspalvelujen säännöistä nyt, kun käsillä on yksi aikamme vakavimmista rahoitusalan kriiseistä. Nykytilanne osoittaa, ettemme voi antaa asioiden mennä omalla painollaan, vaan tarvitaan sääntelyä. Sääntely ei tarkoita byrokratiaa eikä ainakaan ylenpalttista byrokratiaa vaan sen varmistamista, että asioita hoidetaan parhaalla mahdollisella tavalla eikä byrokratialla, joka ei johda mihinkään. Valmistellessani tätä mietintöä kollegoideni kanssa lähtökohtanamme oli kaksi ensisijaista tavoitetta: Ensimmäinen tavoite on sen varmistaminen, ettei mahdollisesti tehtävillä muutoksilla ole kielteisiä vaikutuksia kuluttajiin.
<P>
Toisin sanoen on vältettävä ylimääräisen taakan aiheuttamista kuluttajille. Tästä syystä katsomme, että rahoituspalvelujen mahdollinen arvonlisävero olisi kohdistettava vain yritysten väliseen liiketoimintaan, ja se olisi voitava palauttaa. Tekstin missään kohdassa ei voida esittää, että ei-verotettavien rahoituspalvelujen arvonlisävero siirrettäisiin yksilöiden eli kuluttajien maksettavaksi. Tämä todetaan selkeästi ja suoraan ehdottamassamme tekstissä muiden toimielinten mahdollisesta varauksellisesta suhtautumisesta huolimatta. Jotkut arvostelevat sitä, että rahoitusala säästää menoissa ja että jäsenvaltioiden tulot saattavat alentua. Tämä on mielenkiintoinen väite, jonka takana ovat suoraan sanottuna mielestäni lähinnä ne, joilla on kovin kapea-alainen näkemys taloudesta ja veropolitiikasta. Ensinnäkin rahoituspalvelusektorin kaltaisella kilpailusektorilla sekä järjestelmässä, jossa on suojauduttu yritysten välisiltä sopimuksilta, kaikki kustannukset, joilta yritykset ovat välttyneet, olisi siirrettävä etuina kuluttajille tai hyödynnettävä muulla tavoin muiden menojen kompensoimiseksi. Toiseksi eurooppalaisina meidän on ymmärrettävä lopullisesti, ettemme kilpaile yksin markkinoilla. Siksi on varmistettava, että muissa jäsenvaltioissa ja yleensäkin Euroopan unionissa käytössä olevat järjestelmät houkuttelevat vakavasti otettavia yrityksiä, jotka haluavat eurooppalaisille markkinoille sijoittautuakseen sinne aitoina eurooppalaisina toimijoina. Järjestelmien toiminnan helpottamisella alalle tarjotaan kannustimia ja luodaan markkinapotentiaalia sekä tuottavia työpaikkoja.
<P>
Pyrimme tällä mietinnöllä edistämään EU:n markkinoiden luomista esteitä poistamalla. Teemme juuri sitä, mistä on puhuttu vuosikausia: täytämme yhtä alan toimintaohjelmaan sisältyvää tavoitetta. Osoitamme, että voimme olla proaktiivisia, ratkaista ongelmia ja toimia uusien ideoiden pohjalta. Saatamme olla eri mieltä teknisistä yksityiskohdista, ja jotkut voivat väittää, että osaamme hyödyntää vain jotain tiettyä järjestelmää, mutta olen silti sitä mieltä, että parlamentin on osoitettava, että tämä on perimmäinen tavoitteemme. On toki näkökohtia, joista me kaikki emme ole samaa mieltä, en minäkään. Yksi niistä on määritelmien laajentaminen. Minusta olisi ollut parempi, jos valiokunta olisi noudattanut tätä asiaa koskevia suosituksiani, eli että joko pitäydytään komission tekstissä tai rajataan määritelmiä edelleen. Tästä huolimatta on huomattava myös, että valiokunta valitsi strategisen etenemistavan, joten mietintö hyväksyttiin niin, että vain yksi jäsen äänesti vastaan. Odotankin nyt kollegojeni ja komission reaktioita.
<SPEAKER ID="432" NAME="László Kovács">
komission jäsen. - (EN) Arvoisa puhemies, haluan aloittaa kiittämällä Joseph Muscatia hänen työstään ja komission ehdotukselle antamastaan tuesta. Toivon hänelle menestystä tulevassa tehtävässä Maltalla.
<P>
Komission ehdotus kohdistuu kolmeen keskeiseen kysymykseen.
<P>
Ensimmäinen liittyy siihen, että nykyisiä säännöksiä riitautetaan enenevissä määrin Euroopan yhteisöjen tuomioistuimessa. Tälle on tehtävä jotakin.
<P>
Toiseksi rahoituspalvelujen arvonlisäveroa koskevia sääntöjä on voitava soveltaa nykyistä yhdenmukaisemmin, ja sisämarkkinoille on saatava tasapuoliset toimintaedellytykset.
<P>
Kolmanneksi on ryhdyttävä toimenpiteisiin alan kilpailukyvyn parantamiseksi.
<P>
Jotkut ovat huolissaan siitä, että rahoituspalvelut ja vakuutusala Euroopan unionissa eivät olisi niin kilpailukykyisiä kuin pitäisi. Rahoituspalvelujen ja vakuutusalan kustannukset ovat EU:ssa toki korkeammat kuin kolmansissa maissa. Tämä ei johdu pelkästään EU:n arvonlisäverosäännöistä, vaikka niilläkin on osuutta asiaan. Minun on lisättävä, ettei arvonlisäverovapautta sovelleta yhdenmukaisesti eri jäsenvaltioissa, mikä aiheuttaa kilpailun vääristymiä Euroopan unionissa. Esimerkiksi mahdollisuus palauttaa veroja kolmantena osapuolena oleville asiantunteville palvelujentarjoajille (alihankkijoille) vaihtelee sen mukaan, miten jäsenvaltiot tulkitsevat arvonlisäverosääntöjä.
<P>
Eurooppalaisten rahoitus- ja vakuutusalan yritysten kilpailukyvyn parantaminen antoikin komissiolle syyn tämän ehdotuksen tekemiseen, mutta ehdotus on suhteutettava jäsenvaltioiden tarpeeseen varmistaa vakaat verotulot.
<P>
Ehdotuksessa on kolme osaa.
<P>
Ensinnäkin ehdotamme rahoitus- ja vakuutuspalveluiden verovapautusta koskevan määritelmän uudistamista kaikkien osapuolten oikeusvarmuuden parantamiseksi.
<P>
Jotta vältytään siltä, että pankki- ja vakuutusalan yritysten asiakkaat joutuisivat maksamaan niin sanottua piilevää ja ei-vähennyskelpoista arvonlisäveroa, ehdotuksella pyritään siihen, että kaikki kyseiset yritykset saisivat mahdollisuuden verottaa palveluistaan.
<P>
Kolmanneksi ehdotukseen sisältyy kustannusten jakojärjestelyjä, myös ylikansallisia, koskevasta arvonlisäverosta vapauttaminen.
<P>
Ehdotukset saattavat aluksi johtaa jäsenvaltioiden arvonlisäverotulojen jonkinasteiseen laskemiseen, mutta ne ovat perusteltavissa jos, kuten oletamme, ehdotetut muutokset lisäävät kilpailukykyä.
<P>
Suhtaudunkin myönteisesti siihen, että mietinnössä tarkastellaan menetetyn arvonlisäveron ongelmaa ja sen merkitystä yritysten tehokkuuteen ja Lissabonin strategiaan. Olen tyytyväinen myös siihen, että esittelijä tunnustaa, että muutokset saattavat johtaa arvonlisäverotulojen laskemiseen.
<P>
Olen samaa mieltä siitä, että seuraukset kuluttajille eivät ole aina selvät, mutta uskon heidän lopulta hyötyvän alan kustannussäästöistä.
<P>
Myös ehdotuksen soveltamisalaa ja oikeudellisen varmuuden varmistamista koskeva myönteinen palaute ilahduttaa. Komission ehdottamat uudet määritelmät ovat välttämättömiä, jotta lainsäädäntö vastaisi taloudellisia realiteetteja.
<P>
Ymmärrän huomiot varovaisuuden tarpeesta ja sellaisten luotettavien lukujen puutteesta, joiden pohjalta muutosten vaikutuksia voitaisiin arvioida täysipainoisesti. Viimeksi mainittua puutetta ei kuitenkaan voida jättää komission ratkaistavaksi, koska kyseiset alat sen enempää kuin jäsenvaltioiden hallinnotkaan eivät voi toimittaa tarvittavia tietoja.
<P>
Olen esittelijä Muscatin tavoin tietoinen siitä, että rajat ylittävä konsolidointi rahoitusalalla lisää arvonlisäverotuloja niissä jäsenvaltioissa, joissa palvelu on luotu, eikä niinkään jäsenvaltioissa, joihin palvelun kuluttaja on sijoittautunut. Siirtyminen verovapaudesta verotukseen, mikä olisi seurausta ehdotuksessa suosimastamme verotusmahdollisuuden lisäämisestä, korjaisi tätä suuntausta. Tämä on mielestäni paras tapa vastata esitettyihin huolenaiheisiin.
<P>
Lopuksi haluan kertoa, että ehdotusta koskevat yksityiskohtaiset keskustelut on jo aloitettu edellisessä neuvostossa Slovenian puheenjohtajuuskaudella. Myös nykyinen puheenjohtajavaltio Ranska on sitoutunut viemään tätä asiaa eteenpäin, joten olen iloinen parlamentin myönteisestä panoksesta, joka voi omalta osaltaan kannustaa neuvostoa asian eteenpäinviemisessä.
<SPEAKER ID="433" NAME="David Casa" LANGUAGE="MT">
Käsiteltävänämme oleva mietintö on erityisen tärkeä etenkin kun otetaan huomioon, että viime vuosina talous on ottanut hieman eri suunnan edellisiin vuosiin verrattuna. Mietinnöllä pyritään epäilemättä heijastamaan entistä paremmin nykytilannetta. Sen tähden oikeusperustan varmistaminen on tärkeää, jotta yritykset voivat toimia vähällä byrokratialla, kuten esittelijä aivan perustellusti huomautti. Tähän päästään poistamalla epäjohdonmukaisuuksia rahoituspalvelujen arvonlisäveroa säätelevästä nykylainsäädännöstä. Se on ollut voimassa 30 vuotta mutta ei ole tarpeeksi selkeä. Mietinnöllä voidaan lisätä mahdollisimman paljon vakautta. Meidän on myös varmistettava mahdollisimman pitkälle, että kaikissa jäsenvaltioissa sovelletaan yhdenmukaisia verokantoja eroavaisuuksien vähentämiseksi. Tilanteeseen on haluttu muutosta jo pitkään, ja minusta esittelijä oli aivan oikeassa halutessaan varmistaa (ja tämä on minusta kaikkein tärkein asia), että kuluttajat hyötyvät ehdotetusta muutoksesta niin, että samalla otetaan huomioon tarve selkiyttää rahoitusalan yritysten toimintaa.
<P>
Kollegani Maltalta osallistuu tänään viimeistä kertaa täysistuntoon, joten minäkin haluan toivottaa hänelle onnea hänen työlleen tulevina vuosina. Hänellä on neljän vuoden kokemus parlamenttityöskentelystä, ja tämä kokemus on uskoakseni muokannut häntä Euroopan unioniin ja sen Maltalle tuomaan hyötyyn epäilevästi suhtautuvasta poliitikosta henkilöksi, joka on mietinnöllään osoittanut todella uskovansa, että parlamentista käsin on mahdollista muuttaa paitsi kotimaidemme myös Euroopan unionin politiikkaa. Toivonkin, että hän voisi siirtää muutoksen kotimaahani, sillä uskon, että hänen täällä parlamentissa hankkimansa kokemus voidaan siirtää kotimaahani ja että voimme harjoittaa kotimaassani politiikkaa tavalla, joka muistuttaa työskentelyä täällä parlamentissa. Toisin sanoen kansalliset sekä myös Euroopan unionin edut ovat edelleen tärkeällä sijalla, sillä olemme nyt osa unionia. Toivon siis hänelle onnea työssään ja menestystä oppositiojohtajan tehtävässä. En kuitenkaan toivo hänelle pitkää uraa oppositiojohtajana, koska sellaista ei mielestäni pidä kollegalleen tehdä, mutta sen sijaan toivon, että hän siirtää täällä parlamentissa hankkimansa myönteisen kokemuksen ensinnäkin puolueensa ja lopulta kotimaamme eduksi.
<SPEAKER ID="434" NAME="Antolín Sánchez Presedo" LANGUAGE="ES">
Suurin osa rahoituspalveluista, myös vakuutus- ja investointialan sijoitusrahastopalveluista, on vuodesta 1977 asti ollut vapautettuja arvonlisäverosta. Tänä aikana on noussut esiin kaksi keskeistä ongelmaa: Verovapautuksen soveltamisalan määrittely sekä arvonlisäveron palauttamisen mahdottomuus verovapaiden palveluiden tarjoamiseksi, mikä synnyttää niin sanottua piilevää arvonlisäveroa. Globalisaatio, EU:n rahoitusalan integraatio ja markkinoiden konsolidointi, jotka ovat vaikuttaneet näiden palvelujen tarjoamisen järjestelyyn ja alihankintaan, ovat lisänneet sekavuutta.
<P>
Käsillä oleva mietintö onkin ensimmäinen yritys päivittää direktiiviä, joka on paitsi sekava - mikä puolestaan on johtanut Euroopan yhteisöjen tuomioistuimen väliintuloon - myös vanhentunut.
<P>
Haluankin onnitella esittelijä Muscatia siitä, että hän on saanut aikaan erinomaisen mietinnön taloudellisesti arkaluonteisesta ja teknisesti vaikeasta aiheesta.
<P>
Hänen ehdotuksensa vakuutus- ja rahoituspalvelujen määritelmän uudistamiseksi, jotka ovat sopusoinnussa rahoituspalvelujen toimintasuunnitelman kanssa ja joissa suhtaudutaan tiukasti verovapautuksiin, ovat ansainneet yleisen hyväksynnän. Yleisesti hyväksyttyjä ovat myös hänen pyrkimyksensä estää päättäväisesti kuluttajahintojen nousua, joka johtuu siitä, että verovelvolliset voivat valita verotuksen.
<P>
Lopullinen seuraus eli se, että kustannustenjakoon osallistuvat yritykset voivat erityistapauksissa vapautua arvonlisäverosta, lisää sekä alan että jäsenvaltioiden talousarvioiden varmuutta, ehkäisee kilpailun vääristymiä sekä parantaa pankkien ja vakuutusyhtiöiden kilpailukykyä ilman, että kuluttajahinnat nousevat.
<P>
Haluan ilmaista tyytyväisyyteni sen johdosta, että tarkistuksiin on sisällytetty kaksi seuraavaa näkökohtaa: Näitä ovat viittaus yhteisvakuuttamiseen sekä välityksen määritelmän selkiyttäminen. Välitys rajoittuu ammattimaiseen toimintaan, jota harjoitetaan erillisenä, välittömänä tai välillisenä välitystoimintana ja jossa edellytetään, etteivät välittäjät ole liiketoimien vastapuolia.
<P>
Lopuksi haluan toivottaa Joseph Muscatille menestystä jatkossa. Luotan siihen, että hän saa pian nauttia menestystä osallistumalla Euroopan rakentamiseen neuvostosta käsin.
<SPEAKER ID="435" NAME="Zbigniew Krzysztof Kuźmiuk">
UEN-ryhmän puolesta. - (PL) Arvoisa puhemies, käytän tässä keskustelussa puheenvuoron UEN-ryhmän puolesta, ja haluan nostaa esiin kolme kysymystä.
<P>
Ensimmäinen on se, että Euroopan komission ehdotukset vakuutus- ja rahoituspalvelujen arvonlisäveron muuttamiseksi parantavat sekä näitä palveluja tarjoavien taloudellisten yksiköiden myös veroyksiköiden oikeusvarmuutta yksittäisissä jäsenvaltioissa.
<P>
Toiseksi ratkaisu, jonka mukaan jäsenvaltiot antavat verovelvollisille mahdollisuuden valita rahoitus- ja vakuutuspalvelujen verottamisen ja jossa alalla sovellettavat yksityiskohtaiset järjestelyt jätetään jäsenvaltioiden toimivaltuuksiin, on oikein hyvä. Tämä tarkoittaa verotusvaltuuksien hajauttamista ja siten toissijaisuusperiaatteen noudattamista.
<P>
Kolmanneksi todettakoon, että ehdotettujen muutosten taloudellisten vaikutusten jatkuva arviointi on elintärkeää. Erityisesti olisi arvioitava jäsenvaltioiden arvonlisäverotulojen vähenemistä yrittäjien verovähennysten lisääntyessä. Näiden muutosten vaikutuksia rahoitus- ja vakuutuspalvelujen kuluttajahintaan on niin ikään tutkittava.
<SPEAKER ID="436" NAME="Louis Grech" AFFILIATION="PSE">
(MT) Esittelijä on tukenut komission ehdotuksen puitteita siinä määrin, että olemme nyt törmänneet ongelmaan, jolta olemme välttyneet yli 30 vuotta. Ala on hyvin tärkeä yhä useammalle maalle, Malta mukaan lukien. Mietinnössä puhutaan sääntelystä, jolla helpotetaan merkittävien yritysten toimintaa ja edistetään todellisten vapaiden ja rajattomien markkinoiden syntymistä, joka lisää vaurautta, työpaikkoja ja valinnanvapautta. Yksi painopistealueista liittyy nykyisiin säännöksiin, joilla kuluttajia voidaan suojella niin, ettei heidän tarvitse maksaa lisäveroja. Kuluttajien olisikin voitava aina hyötyä menosäästöistä ja järjestelmän tehostumisesta. Tulevaisuudessa olisi tarvittaessa arvioitava muiden varotoimien lisäämistä.
<P>
Muscatin mietintö lisää rahoituspalvelujen verotuksen selkeyttä ja oikeusvarmuutta etenkin nyt, kun rahoitusmarkkinoilla on käynnissä suuret muutokset.
<P>
Lopuksi haluan kiittää Joseph Muscatia, jonka panos näiden neljän ja puolen vuoden aikana on ollut merkittävä.
<SPEAKER ID="437" NAME="László Kovács">
komission jäsen. - Arvoisa puhemies, haluan kiittää teitä huomioistanne sekä keskustelussa esittämistänne hyödyllisistä näkemyksistä. Kuten totesin avauspuheenvuorossani, parlamentin myönteinen lausunto vakuutus- ja rahoituspalvelujen arvonlisäveroa koskevasta komission ehdotuksesta on hyvin tärkeä. Olemme panneet merkille mietinnössä esitetyt huolenaiheet, kuten erityisesti palautusprosenttien tasapuolisuuden puutteen, tilastolliset ongelmat sekä tuotantopanosten verottamisesta saatujen palautuskelvottomien arvonlisäverotulojen mahdollisen menettämisen.
<P>
Vaikka komissio voi periaatteessa suhtautua myönteisesti joihinkin tarkistuksiin, kuten johdannaisia koskeviin, emme aio muodollisesti muuttaa ehdotustamme. Pyrimme kuitenkin ottamaan parlamentin esittämät tarkistukset mahdollisimman pitkälle huomioon neuvoston neuvotteluissa.
<P>
Olen kiitollinen myönteisestä kannastanne ehdotukseemme. Parlamentin myönteinen lausunto on hyvä merkki, joka saa jäsenvaltiot huomaamaan tarpeen toimia.
<SPEAKER ID="438" NAME="Joseph Muscat" LANGUAGE="MT">
Haluan ensiksi kiittää parlamentin yksiköitä ja komissiota niiden tuesta tässä hankalassa kysymyksessä. Työ on tosin vielä kesken. Mitä parlamenttiin tulee, myös minä toivon komission jäsenen lailla, että viestimme on hyvin selkeä. Meidän on minusta päästävä yksimielisyyteen - parlamentti on tässä yksimielinen - sääntelyn ja muutosten tarpeesta silloin kun niitä tarvitaan. On varmistettava järjestelmän selkeyttäminen, mutta samalla on pidettävä huoli siitä, ettei koko lasku koidu kuluttajien maksettavaksi. Tämä on uskoakseni komissiolle ja myös neuvostolle tarkoitetun parlamentin viestin pääsisältö. Toivotan kaikille onnea työssä siihen asti, kunnes tämä kysymys on käsitelty loppuun. Kiitän kollegoitani heidän onnentoivotuksistaan, ja erityisesti jäsen Casaa, joka toivotti menestystä Työväenpuolueen uudelle poliittiselle kaudelle sekä kotimaallemme.
<SPEAKER ID="439" NAME="Puhemies">
(EN) Paljon kiitoksia, esittelijä Muscat. Minäkin toivon menestystä työllenne, joka tekee Euroopasta toivon mukaan entistä vahvemman.
<P>
Keskustelu on päättynyt.
<P>
Äänestys toimitetaan torstaina 25. syyskuuta 2008.
<P>
Kirjalliset lausumat (työjärjestyksen 142 artikla)
<SPEAKER ID="440" NAME="Gábor Harangozó" AFFILIATION="PSE">
kirjallinen. (EN) Haluan aloittaa onnittelemalla esittelijä Joseph Muscatia hyvin monipuolisesta mietinnöstä, jossa vakuutus- ja rahoituspalvelujen yhteistä arvonlisäverojärjestelmää on mahdollista tarkastella yritysten, verohallintojen ja kuluttajien näkökulmasta. Jotta voimme arvioida selkeästi ehdotuksen tuomaa hyötyä kuluttajille tehokkuudessa ja kustannusten laskussa, meidän on mielestäni varmistettava - vaikka se onkin vaikeaa tämän ehdotuksen pohjalta - vakuutus- ja rahoituspalvelujen (arvonlisäveroon liittyvien kysymysten) oikeusvarmuus ja johdonmukaisuus. Onkin tärkeää varmistaa, että arvonlisäverojärjestelmään liittyvien menettelyjen helpottamista yritysten hyväksi ei panna täytäntöön kuluttajien kustannuksella. On kuitenkin syytä huomauttaa esittelijän tavoin, että jäsenvaltioille on annettu suuri joustovara, joka saattaa johtaa siihen, että menettelyjen helpottamisessa esiintyy eroja jäsenvaltioiden välillä. Lopuksi haluan korostaa, että koska näiden toimenpiteiden täytäntöönpanon vaikutuksista ei ole varmuutta, meidän on oltava valppaita ja tuettava komission velvollisuutta raportoida asiasta sekä neuvostolle että parlamentille.
