<CHAPTER ID="012">
Harhaanjohtavat ”yrityshakemistoyhtiöt” (esim. European City Guides) (keskustelu) 
<SPEAKER ID="283" NAME="Puhemies">
(ES) Esityslistalla on seuraavana keskustelu Arlene McCarthyn sisämarkkina- ja kuluttajansuojavaliokunnan puolesta neuvostolle laatimasta suullisesta kysymyksestä harhaanjohtavista ”yrityshakemistoyhtiöistä” (esim. European City Guides) - B6-0152/2008).
<SPEAKER ID="284" NAME="Arlene McCarthy">
laatija. - (EN) Arvoisa puhemies, tässä suullisessa kysymyksessä on selkeänä tavoitteena, että koko EU:n tuhansien pienten yritysten puolesta toimitaan ja että ne saavat hyvitystä. Eurooppalaiset huijariyhtiöt, ”yrityshakemistoyhtiöt”, huijaavat päivittäin kyseisiltä yrityksiltä miljoonia euroja. Parlamentti on vastaanottanut satoja vetoomuksia ja vaalipiirimme toimistot ovat saaneet valtavasti yhteydenottoja yrityksiltä, jotka ovat joutuneet näiden yleisten, pieniä yrityksiä vastaan kohdistettujen huijausten uhreiksi.
<P>
Meidän on tietenkin myönnettävä, että kyseisiä huijauksia on tehty yli 40 vuoden ajan. Tämä tieto on saatu laillisten hakemistojen julkaisijoita edustavalta EADP-järjestöltä. On kuitenkin ilman muuta selvää, että tämä on petos, johon on vastattava Euroopan tasolla. Esimerkiksi European City Guide -yrityksen ja muita vastaavia yrityksiä omistava Maiwolf-holding-yhtiö rakentuu monimutkaisesta eurooppalaisten huijariyritysten verkosta, jotka on rekisteröity useissa EU:n jäsenvaltioissa ja ETA-valtioissa Sveitsissä ja Liechtensteinissa. Ne ovat myös kyseisten yritysten toiminta- ja kotipaikkoja. Kyseistä yhtiötä vastaan on nostettu oikeustoimia, ja tuomioistuimet ovat määränneet sen sakkorangaistuksiin useissa jäsenvaltioissa. Tästä huolimatta se jatkaa toimintaansa ja pitää pilkkanaan EU:n lainvalvontaa koskevaa yhteistyötä. Kesti todellakin seitsemän vuotta, ennen kuin yhtiö saatiin suljettua oikeusteitse Barcelonassa, minkä jälkeen se aloitti välittömästi kaupanteon uudelleen Valenciassa. Maiwolf Holding on yhtiöverkon keskipiste, ja se harjoittaa huijaustoimintaa EU:n lisäksi maailmanlaajuisesti. Pelkään, että se pakoilee edelleen lain kouraa.
<P>
Kun yritykset vastasivat European City Guide -yritykselle, niille uskoteltiin, että ne vastasivat vain tietopyyntöön tai päivittivät tai korjasivat tietojaan. Niille uskoteltiin, että kyseessä oli ilmaispalvelu, ja yhtäkkiä niiden eteen läiskäytettiinkin tuhansien eurojen suuruinen lasku, jota koskevat tiedot, jos niitä oli koskaan mainittukaan, oli kirjoitettu hyvin pienellä tekstillä ja tavalla, joka oli sotkeva ja harhaanjohtava. Samainen Maiwolf-holding-yhtiö ilmeisesti myös omistaa perintäyrityksiä, jotka tämän jälkeen ahdistelevat, häiriköivät ja uhkailevat yrityksiä pulittamaan rahat. ”Stop European City Guide” -internetsivustoa, jolla kampanjoidaan kyseistä City Guide -petosta vastaan, uhkailtiin myös oikeustoimilla. Sivuston palveluntarjoajan oli suljettava sivusto, mutta olen tyytyväinen voidessani sanoa, että se toimii jälleen.
<P>
Monilla tämän huijariyhtiön toimilla rikotaan selkeästi harhaanjohtavaa mainontaa koskevaa direktiiviä vuodelta 1984. Tarvitsemme parempaa ja koordinoidumpaa täytäntöönpanoa kyseisten yhtiöiden hyödyntämien porsaanreikien ja aukkojen sulkemiseksi. Voin ilmoittaa puheenjohtajavaltion edustajalle, että valiokuntani tarkastelee harhaanjohtavaa mainontaa koskevan direktiivin täytäntöönpanoa ja saattamista osaksi kansallista lainsäädäntöä ja tietenkin uutta sopimattomia kaupallisia menettelyjä koskevaa direktiiviä. Olemme erityisen kiinnostuneita Itävallan esimerkistä. Itävalta saattoi osaksi kansallista lainsäädäntöään harhaanjohtavaa mainontaa koskevan direktiivin, jonka nojalla yritykset eivät ole sidottuja sopimukseen, elleivät ne ole hyväksyneet sopimusehtoja selkeästi ja avoimesti. Haluaisin ilmoittaa puheenjohtajavaltion edustajalle, että tämä on malli, jota toivottavasti noudatatte muiden jäsenvaltioiden kanssa käytävissä keskusteluissa.
<P>
Pieniä yrityksiä ei tietenkään auteta sopimattomia kaupallisia menettelyjä koskevalla direktiivillä, koska siinä ei kateta yritysten välisiä liiketoimia - edes pienten yritysten osalta. Jäsenvaltioiden on hyödynnettävä paremmin rajatylittävää täytäntöönpanoa koskevaa verkostoa, jotta näiden vilpillisten yritysten toiminta voitaisiin lopettaa pysyvästi. Jaan todellakin kollegoideni kanssa monien pienten yritysten turhautumisen tunteen. Ne ovat kärsineet ahdistelusta ja taloudellisista tappioista kuukausien sijaan vuosia.
<P>
Puhumme siitä, että pienet yritykset ovat EU:n talouden selkäranka. Jos uskomme tähän, on aika puolustaa pieniä yrityksiä ja niiden oikeuksia ja suojella niitä tällaisilta vilpillisiltä menettelyiltä. Olen todellakin tyytyväinen siihen, että komission jäsen Meglena Kuneva on kiinnostunut ja sitoutunut valvomaan tätä toimintaa, mutta yksinomaan valvonnalla ei saada aikaan tuloksia, eikä sen avulla puututa aktiivisesti näiden yhtiöiden toimiin. Ei voida mitenkään hyväksyä, että yritysten valitukset ovat ilmeisesti kaikuneet kuuroille korville ja että City Guide -yrityksen taustalla olevan liikkeenharjoittajan on sallittu jatkaa vilpillisiä toimiaan ilman, että hän on joutunut kohtaamaan eurooppalaisen lainsäädäntöä täysin. Näin ollen pyydän nyt jäsenvaltioita ryhtymään pikaisesti toimiin ja tunnustamaan, että sillä, että näiden huijareiden annetaan edelleen ryövätä yrityksiämme, on vakavia ja vahingollisia seurauksia. Haluan, että jäsenvaltiot ja tosiaan myös puheenjohtajavaltio sitoutuvat tänään tässä keskustelussa toimiin sen sijaan, että ne vain keskustelevat kysymyksistä, joista olemme olleet tietoisia useiden vuosien ajan.
<P>
Pyydänkin puheenjohtajavaltion edustajaa vastaamaan näihin kysymyksiin ja työskentelemään kanssamme, jotta löydettäisiin ratkaisu yrityksille, jotka edelleen joutuvat näiden petosten uhreiksi.
<SPEAKER ID="285" NAME="Janez Lenarčič">
neuvoston puheenjohtaja. - (SL) Haluaisin kiittää Arlene McCarthya hänen kysymyksestään. Haluan myös kiittää sisämarkkina- ja kuluttajansuojavaliokuntaa. Yritän vastata kysymykseen niissä puitteissa, joihin Arlene McCarthy asetti sen.
<P>
Ensimmäisen kysymyksen osalta, eli mitä jäsenvaltiot ovat tehneet petollisten hakemistopalvelujen sulkemiseksi, minun on kerrottava teille, että neuvosto ei ole tähän mennessä saanut jäsenvaltioilta ratkaisuehdotusta. Sille ei niin ikään ole kerrottu toimista, joihin jäsenvaltiot ovat ryhtyneet kyseisten yritysten sulkemiseksi, eikä toimivaltaisten viranomaisten aikomuksista, jotka koskevat tietojenvaihtoa kyseisistä yrityksistä.
<P>
Toinen kysymys koskee toimiin ryhtymistä porsaanreikien sulkemiseksi, kun harhaanjohtavaa mainontaa koskeva direktiivi saatetaan osaksi lainsäädäntöä. Euroopan komissio on vastuussa tästä direktiivistä ja sen täytäntöönpanosta, kuten Euroopan yhteisön perustamissopimuksen 211 artiklassa määrätään. Näin ollen Euroopan parlamentin olisi mielestäni esitettävä tämä kysymys komissiolle.
<P>
Haluaisin myös näiden kahden kysymyksen osalta lisätä, että neuvostolle ei ole toistaiseksi ilmoitettu, mihin toimiin jäsenvaltiot ovat ryhtyneet tiedottaakseen yritysmaailmaa vilpillisten hakemistopalvelujen aiheuttamasta riskistä.
<P>
Sopimattomia kaupallisia menettelyjä koskevan direktiivin soveltamisalan laajentamisen osalta voin kuitenkin vahvistaa Arlene McCarthylle, että direktiivissä ei kateta sisämarkkina- ja kuluttajansuojavaliokunnan kuvailemia tapauksia. Toisin sanoen siinä ei kateta tapauksia, jotka koskevat vilpillisiä kaupallisia menettelyjä, joissa kohteena ovat pienet ja keskisuuret yritykset.
<P>
Tämä johtuu siitä, että kyseisen direktiivin soveltamisalaa on rajoitettu koskemaan yritysten ja kuluttajien välisiä suhteita. Direktiivin mahdollisesta laajentamisesta koskemaan yritysten välisiä suhteita voin vain sanoa, että neuvosto ottaa asiaan kantaa sen jälkeen, kun sille on esitetty asianmukainen lainsäädäntöehdotus.
<P>
Haluaisin kuitenkin muistuttaa teitä, että neuvosto on jo keskustellut siitä, olisiko asianomaisessa direktiivissä katettava myös yritysten väliset toimet. Keskustelu käytiin silloin, kun direktiivi hyväksyttiin. Haluaisin muistuttaa teitä, että komission lisäksi myös suurin osa jäsenvaltioista torjui ajatuksen siitä, että direktiivin soveltamisalaa laajennettaisiin koskemaan sopimattomia kaupallisia menettelyjä, joista ei ole vahinkoa kuluttajalle.
<P>
Tästä riippumatta minun on korostettava, että yrityksiä, mukaan lukien pienet ja keskisuuret yritykset, suojellaan kyseisiltä käytännöiltä. Niitä suojellaan harhaanjohtavaa mainontaa koskevalla direktiivillä.
<P>
Haluaisin päättää puheenvuoroni ilmoittamalla puheenjohtajavaltion puolesta, että olen valiokunnan kanssa samaa mieltä siitä, että epäoikeudenmukaisia ja vilpillisiä liiketoimintatapoja ei voida hyväksyä millään talouden alalla. Uskon myös, että kyseistä menettelyä vastaan on ryhdyttävä toimiin.
<P>
Jäsenvaltiot käsittelevät epäoikeudenmukaisia liiketoimintatapoja lainsäädäntönsä edellyttämällä tavalla. European City Guide -yritys, jonka mainitsitte kysymyksessänne, on myös joutunut oikeuden eteen ainakin yhdessä jäsenvaltiossa.
<P>
Haluaisin jälleen kiittää teitä kysymyksestänne ja aion joka tapauksessa kuunnella keskustelua tarkkaavaisesti.
<SPEAKER ID="286" NAME="Simon Busuttil" LANGUAGE="MT">
Arvoisa puhemies, kun tämän hakemiston avaa - kyseessähän on iso ja paksu julkaisu - löytää satoja sivuja, jotka sisältävät tietoja tuhansista yrityksistä. Usein kyseessä ovat pienet yritykset, jotka huomasivat joutuneensa sisällytetyksi tähän hakemistoon sen jälkeen, kun niitä oli huijattu. Ne eivät halunneet joutua mukaan hakemistoon, mutta ne joutuivat sinne vasten tahtoaan. Parlamentin vetoomusvaliokunta on vastaanottanut noin 400 vetoomusta yrityksiltä, jotka ovat joutuneet tähän ansaan. Uskon, että tähän kysymykseen sisältyy kolme seikkaa. Ensinnäkin osallisina olevat pienet yritykset ovat petoksen uhreja. Toiseksi asiaan liittyy rajatylittävä ja ylikansallinen näkökulma, jonka olisi näin ollen oltava mielenkiintomme kohteena Euroopassa, Euroopan parlamentissa, neuvostossa ja komissiossa. Kolmanneksi sellaiset yhtiöt kuin European City Guides hyötyvät nykyisessä lainsäädännössä olevista puutteista.
<P>
Mitä Euroopan parlamentti tekee sisämarkkina- ja kuluttajansuojavaliokunnan toimien lisäksi, joista Arlene McCarthy kertoi meille? Vetoomusvaliokunta laatii tästä kysymyksestä mietinnön. Olen mietinnön esittelijä, ja mietinnössäni on neljä tavoitetta. Ensinnäkin siinä pyritään lisäämään tietoisuutta tästä suuresta ongelmasta. Toiseksi siinä kannustetaan edelleen neuvostoa ja komissiota ryhtymään erityisesti selkeisiin toimiin, koska jos ne eivät voi ryhtyä toimiin nyt, niiden on oltava sellaisessa asemassa, jossa tämä on mahdollista. Kolmanneksi meidän on myös määriteltävä, onko lainsäädännössä puutteita, ja tämä on sisämarkkina- ja kuluttajasuojavaliokunnan tehtävä. Mietinnössä on myös tarjottava näille uhreille hyödyllisiä neuvoja. Vetoomusvaliokunta järjestää kuulemisia ja tapaa uhreja ja työmarkkinaosapuolia sekä komission edustajia ennen kyseisen mietinnön hyväksymistä. Mietintö on tarkoitus hyväksyä ennen tämän vuoden loppua.
<SPEAKER ID="287" NAME="Genowefa Grabowska" LANGUAGE="PL">
Arvoisa puhemies, vilpillistä kaupallista toimintaa ja markkinointia jatkavien yritysten toimet voidaan vain tuomita. Meidän on todellakin suojeltava kuluttajien oikeuksia kyseisiltä vilpillisiltä markkinatoimilta ja tuettava heitä heidän ponnisteluissaan sellaisia yrityksiä vastaan, jotka nykyisessä eurooppalaisessa todellisuudessa katsovat voivansa toimia täysin ilman seuraamuksia. Tuhansia yrityksiä kaikkialla Euroopassa huijataan niin, että niiden annetaan syytösten mukaan mainostaa ilmaiseksi yritysluetteloissa, vaikka todellisuudessa niitä vaaditaan maksamaan summia, jotka voivat olla satojen tai tuhansien eurojen suuruisia. Näiden arvottomien luetteloiden julkaisijat - ne ovat arvottomia sekä liiketoiminnan että mainonnan kannalta - eivät kohdista toimintaansa ainoastaan tiettyihin aloihin, kuten matkailutoimistoihin, hotellinomistajiin, lääkäreihin, ravintolanomistajin ja jopa tieteen alaan. Ne lähestyvät valitettavasti myös valtion virastoja ja instituutioita. Tämän vuoksi EU:n kansalaiset kysyvät, kuinka on mahdollista, että kyseisten menettelyjen alullepanijat, jotka on kuitenkin tunnistettu etu- ja sukunimeltä niiden yritysten omistajiksi, jotka julkaisevat näitä luetteloita, ovat kyenneet luomaan omaisuuden käyttämällä vilpillisiä ja epärehellisiä keinoja ja hyötymällä siitä, että pienten yritysten eurooppalaiset omistajat pelkäävät heitä rankaisemaan pyrkiviä yhtiöitä ja tuomioistuimia.
<P>
Pyydänkin puheenjohtajavaltiota Sloveniaa - ja osoitan puheeni pikemminkin puheenjohtajavaltiolle kuin komissiolle - käynnistämään jäsenvaltioiden toimien yhteensovittamisen erityisesti seuraavilla aloilla: tietojenvaihto, kyseisiä vilpillisiä menettelyjä koskevista toimista varoittaminen vastavuoroisesti ja kyseisten yritysten omistajia ja johtokuntaa koskevien tietojen lähettäminen. Lisäksi puheenjohtajavaltion olisi esitettävä ehdotus tiukemmista kyseistä toimintaa koskevista rankaisutoimista. Nykyisen tilanteen jatkuminen vähentää Euroopan unionin yritysten ja kansalaisten uskoa Euroopan yhtenäismarkkinoihin ja valitettavasti tekee epäselvemmiksi erot rehellisten liikemiesten toiminnan ja mafiatyyppisen toiminnan välillä.
<SPEAKER ID="288" NAME="Diana Wallis">
ALDE-ryhmän puolesta. - (EN) Arvoisa puhemies, suuret kiitokset Arlene McCarthylle ja sisämarkkinavaliokunnalle tämän kysymyksen esittämisestä. Täytyy sanoa, että toivoisin, että olisimme saaneet sisällökkäämmän vastauksen neuvostolta.
<P>
Tilannetta ei voi mitenkään hyväksyä. Aloitan puheenvuoroni tunnustamalla jotakin. Toimin 1980-luvun alussa lakimiehenä Yhdistyneessä kuningaskunnassa, ja perustin asianajotoimiston saksalaisen lakimiehen kanssa. Aloimme saada näitä vaatimuksia, joiden mukaan olimme mainostaneet toimintaamme European City Guide -hakemistossa. Vaikka olimme asianajajia, tunsimme silti, että meitä ahdisteltiin ja meitä pelotti. Joten olen varma, että jos nämä henkilöt pelottavat asianajajia, he pelottavat myös pieniä ja keskisuuria yrityksiä.
<P>
Tässä on outoa se, että EU:n lainsäädännöllä olisi tuotava asiaan ratkaisu, ja siinä ilmeisesti epäonnistutaan. Tämä jatkuu jopa 20 ja 30 vuoden jälkeen. Todellakin, kun näiden henkilöiden lähettämiä kirjeitä lukee, huomaa, että niissä jopa siteerataan EU:n lakia uhreille, millä pyritään ahdistelemaan heitä vain lisää. Ja mitä saamme vastauksena neuvostolta? Olen pahoillani, mutta tämä ei riitä: no, me voimme tarkastella ja miettiä harhauttavaa mainontaa. 30 vuoden jälkeen todella tarvitsemme lisää toimia.
<P>
Mitä ihmisten on tarkoitus tehdä? Tarvitsemme perustavanlaatuista keskustelua siitä, olisiko meidän määriteltävä uudelleen se, kuka ja mikä on kuluttaja. Yritimme nostaa sen esille sopimuslakia koskevissa neuvotteluissa. Meidän on mentävä eteenpäin ja oltava perusteellisempia, jos haluamme käsitellä tätä ongelmaa.
<P>
Haluaisin myös sanoa, että mikäli jäsenvaltiot ovat liian arkoja tai liian pelokkaita käsittelemään tätä, haluaisin ehdottaa jotain muuta, joka on ehkä hieman kiistanalaista täällä. Jos komissio laatii meille olennaisen muutoksenhakua koskevan järjestelmän, kutsukaamme sitä ryhmäkanteeksi. Ehkä sen jälkeen kansalaiset voivat itse ryhtyä toimiin, jos kukaan muu ei tee sitä heidän puolestaan. Siinäpä ajatus.
<SPEAKER ID="289" NAME="Mairead McGuinness" AFFILIATION="PPE-DE">
(EN) Arvoisa puhemies, nyt neljä vuotta myöhemmin käymme vihdoin keskustelua European City Guides -hakemistoyhtiöstä. En voinut kantaa tänne niitä monia kansiollisia valituksia, joita minulla on. Muut kollegat ovat jo maininneet siitä, että valituksia on paljon. Eurooppaa arvostellaan raskaasti siitä, että se ei ole yhteydessä kansalaisiinsa, ja tässä meillä on oikea mahdollisuus - kohdistan tämän neuvostolle - saada yhteys ihmisiin, joilla on todellinen ongelma ja jotka ottavat yhteyttä Euroopan parlamentin jäseniin ratkaisun löytämiseksi.
<P>
Asia ei vaikuta ainoastaan yrityksiin. Olen kuullut, että jotkut koulujen sihteerit ovat allekirjoittaneet paperin vahingossa. He ovat todella peloissaan ja he ovat maksaneet. European City Guides -hakemistoyhtiötä koskeva tragedia on, että se toimii, koska ihmisiä uhkaillaan ja he pelkäävät. Yhtiö jatkaa ihmisten häiriköintiä ja hyväksikäyttöä siitä riippumatta, maksavatko nämä vai eivät. Tämä on kuitenkin eurooppalainen ongelma, ja näin ollen tarvitaan eurooppalaista ratkaisua. Luulen, että riemuitsen jossain määrin siitä, että käymme tätä keskustelua ja että kollegani Simon Busuttil laatii asiasta mietinnön ja valmistelee tiedot. Olen kuitenkin sitä mieltä, että neuvoston ja tietenkin myös komission on oltava aloitteellisempia tässä asiassa.
<P>
Kysymys on hyvin erityinen, ja siinä on viisi pääkohtaa, joita on käsiteltävä. Katson, että ongelma on valtava, mutta meidän on määriteltävä se. Tietojenvaihto on erinomainen idea, mutta se voi aiheuttaa turhautumista, jos emme ryhdy toimiin sen perusteella. Meidän on suljettava porsaanreiät. Esimerkiksi Irlannissa siteerataan eurooppalaista lainsäädäntöä henkilöille, jotka ovat liittyneet European City Guides -hakemistoon. Heille kerrotaan, että heidät haastetaan oikeuteen toisessa jäsenvaltiossa ja että heitä sakotetaan ja rangaistaan. He saavat puheluja, joissa heitä ja heidän työtovereitaan ahdistellaan laajasti. Tätä ei voi hyväksyä. Meidän on todellakin määriteltävä uudelleen kuluttajan käsite, koska, kuten sanoin aiemmin, tässä ei ole kyse vain liiketoiminnasta. Mutta toistan sen, mitä haluan sanoa. Meillä on tässä oikea mahdollisuus näyttää ihmisille kaikkialla Euroopassa, että olemme aktiivisia näissä kysymyksissä ja että puutumme niihin suoraan. Tarttukaamme hetkeen. Älkäämme hukatko sitä tänään pelkillä puheilla ja toimien puuttumisella.
<SPEAKER ID="290" NAME="Marian Harkin" AFFILIATION="ALDE">
(EN) Arvoisa puhemies, monet näistä vilpillisistä hakemistoyhtiöistä ovat vahvoja sen vuoksi, että ne sijaitsevat toisessa jäsenvaltiossa. Näin ne vaikuttavat olevan lain ulottumattomissa, ellei EU puutu jollain tavalla asiaan. Ne myös pelottelevat ihmisiä. Usein kysymyksessä ovat hyvin pienet yritykset, jotka eivät saa oikeusapua tai neuvoja ja jotka vuosien ahdistelun jälkeen lopulta luovuttavat ja maksavat.
<P>
Kuten monet muutkin puhujat kertoivat, myös minun toimistooni on tulvinut valituksia, jotka kuitenkin ovat yleensä yksityisyrittäjiltä: he ovat putkimiehiä, hammaslääkäreitä, lääkäreitä ja henkilöitä, jotka ovat joutuneet European City Guide -hakemistoyhtiön uhreiksi. Nämä ihmiset tuntevat, että he ovat yksin ja että he ovat vain tehneet huonon päätöksen. He tuntevat, että heidät yllätettiin ja eräällä tavalla he melkein syyttävät itseään.
<P>
Mielestäni on uskomatonta kuulla, että jäsenvaltioiden enemmistö ei halua ollenkaan laajentaa direktiivin soveltamisalaa koskemaan jollain tavalla yritysten välisiä suhteita. Mietin vain, että johtuuko se siitä, että yritykset, jotka ovat maalitauluna, ovat pieniä yrityksiä, ja että asia ei vaikuta suuriin yrityksiin? Uskon, että kansalaiset tarvitsevat neuvostolta ja komissiolta lisää ja parempia toimia. Katson, että nykyinen tilanne ei riitä. Pyydän neuvostoa tekemään välittömästi jotain asian eteen.
<SPEAKER ID="291" NAME="Malcolm Harbour" AFFILIATION="PPE-DE">
(EN) Arvoisa puhemies, haluaisin mennä suoraan asiaan. Haluan kohdistaa tämän puheenjohtajavaltiolle Slovenialle, joka on mielestäni tehnyt erinomaista työtä. Arvoisa ministeri Lenarčič, esitän teille vain neljä asiaa, jotka haluaisin teidän nostavan esille seuraavassa kilpailuasioista vastaavien ministerien kokouksessa.
<P>
Ensimmäisenä asiana on, että pyytäisitte komissiota ottamaan käyttöön Solvit-mekanismin, jonka avulla on tarkoitus käsitellä kaikki sisämarkkinasäännösten rikkomista koskevat valitukset eikä vain markkinoihin liittyviä valituksia. Kyseinen seikka olisi nostettava selkeästi asialistalle. Pyytäkää komissiota toimittamaan tietoja, jotka ovat jo saatavilla itsenäisillä sivustoilla - ja meidän olisi hävettävä sitä, että itse asiassa ihmiset, joihin kyseinen asia on vaikuttanut, ovat ryhtyneet itsenäisesti toimiin. Kattavaa tietoa on paljon, tehkää tästä asiasta komission vastuualuetta. Tämä voisi tapahtua saman tien. Joten tässä on ensimmäinen tehtävänne.
<P>
Toinen tehtävä on, että teidän olisi ilmoitettava kaikille kollegoillenne, että heidän yritystietopalvelujensa (koska heillä on palveluita, joilla tavoitetaan pienet ja keskisuuret yritykset) olisi myös annettava yrityksille kyseisiä tietoja sillä kielellä, jota yrityksessä käytetään. Lisäksi teidän olisi osoitettava tätä varten talousarviostanne pieni määrä rahaa voidaksenne tosiasiallisesti selittää yrityksille, mistä on kyse.
<P>
Kolmanneksi, antakaa kyseiset tiedot lainvalvontaviranomaisillenne. Ja kertokaa seuraava asia komissiolle ja niille henkilöille, jotka johtavat kuluttajien suojelua koskevaa yhteistyötänne: ottakaa tämä asialistallenne. Sen tekeminen ei vaadi paljon. Tietoa on saatavilla. Tämä ei ole vaikea asia. Tässä siis nämä kolme asiaa, jotka teidän olisi tehtävä.
<P>
Ja neljäs asia, jonka voisitte myös tehdä, on, että kerrotte kollegoillenne seuraavan asian: nämä menettelyt ovat yksityisiin kuluttajiin kohdistettuina täysin laittomia sopimattomia kaupallisia menettelyjä koskevan direktiivin mukaan. Kaikki tietävät, että asia on näin. Yritykset, joihin asia on vaikuttanut, ovat periaatteessa ottamassa yksityisten kuluttajien roolin. Kuitenkin yksittäisissä jäsenvaltioissa voitaisiin direktiiviä täytäntöönpantaessa (ja täytyy muuten sanoa, että jäsenvaltiot eivät ole tehneet erityisen hyvää työtä direktiivin täytäntöönpanossa, myös oma maani on itse asiassa kaukana jäljessä) sisällyttää siihen helposti täytäntöönpanoa koskeva lauseke, jolla katettaisiin erityisesti hakemistot ja pienet yritykset. Tämä ei vaatisi paljoa.
<P>
Joten kyseisiä erityisiä toimia on neljä. Arvoisa ministeri, luotan teihin. Aiomme tarkastella asialistaa, ja odotamme, että asia on kilpailuasioiden neuvoston seuraavalla asialistalla. Kuinka voimme toistaa pienille yrityksille, että niiden olisi osallistuttava sisämarkkinoiden toimintaan, jos emme edes voi antaa niille varsin yksinkertaista taetta tämänkaltaisesta yksinkertaisesta toimesta? Me kaikki laiminlyömme velvollisuuksiamme sisämarkkinoilla häpeällisellä tavalla.
<SPEAKER ID="292" NAME="Richard Corbett" AFFILIATION="PSE">
(EN) Arvoisa puhemies, European City Guide -hakemiston ja vastaavien hakemistojen omistajat ovat käytännössä huijarijoukkio, mutta meidän lainsäädäntömme ei ole ollut niin hyvä, että se olisi antanut meille mahdollisuuden puuttua heidän toimintaansa. Kysymys olisi pitänyt kysyä myös komissiolta uuden asianomaista lainsäädäntöä kiristävän lainsäädäntöehdotuksen tekemisen osalta, jotta voisimme puuttua hakemistoyhtiöiden toimintaan. Tätä odotettaessa haluaisin kuitenkin antaa yksinkertaisen neuvon pienille yrityksille, jotka ovat kohdanneet European City Guide -hakemistoyhtiön ja vastaavien yhtiöiden vaatimuksia: älkää maksako, jättäkää vaatimukset huomiotta, jättäkää painostus huomiotta.
<P>
Kyseisen yhtiön uhrit ovat perustaneet ”Stop European City Guide” -järjestön. Järjestön internetsivusto oli suljettava, koska sen internetyhteyden tarjoajaa painostettiin ja uhkailtiin oikeustoimilla, jos tämä ei sulkisi kyseistä sivustoa. Ylläpidän näin ollen järjestön sivustoa omalla kotisivullani, jotta se voi jakaa edelleen tietoja siitä, miten yritykset voivat suojella itseään. Tarvitsemme vakaita toimia tässä asiassa. Tarvitsemme niitä pian.
<SPEAKER ID="293" NAME="Marcin Libicki" AFFILIATION="UEN">
(PL) Arvoisa puhemies, haluaisin onnitella Arlene McCarthya erinomaisesti valmistellusta suullisesta kysymyksestä, joka koskee ”European City Guides” -hakemistoyhtiöön perustuvien mainosyhtiöiden epärehellisiä menettelyjä. Vetoomusvaliokunta, jonka puheenjohtaja olen, on asettanut Simon Busuttilin tätä seikkaa koskevan mietinnön laatijaksi. Olemme saaneet valtavan määrän vetoomuksia, joissa valitetaan nimenomaan tästä käytännöstä. Komission jäsen totesi, että komissio ei ole saanut sellaisia valituksia, jotka voisivat kannustaa sitä käynnistämään aiheesta tutkimuksen. Kuitenkin mielestäni tämä keskustelu ja se keskustelu, joka on määrä pitää Simon Busuttilin mietinnön pohjalta, ovat komissiolle perusteltu syy ryhtyä toimiin tässä asiassa, koska nämä menettelyt ovat todella vilpillisiä ja niillä ahdistellaan pieniä yrityksiä ja tavallisia ihmisiä - toisin sanoen ihmisiä, joilla ei ole käytettävissään lakimiesten armeijaa, joka suojelisi heitä.
<P>
Vetoan komissioon, että se ryhtyisi toimiin tässä asiassa.
<SPEAKER ID="294" NAME="Brian Crowley" AFFILIATION="UEN">
(EN) Arvoisa puhemies, olen käsitellyt 19 tapausta, jossa ihmisiä on vilpillisesti altistettu kustannus- ja velkatoimille European City Guides -hakemistoyhtiön vuoksi. Näistä 19 henkilöstä 17:llä oli pieni yritys, joka työllisti enintään kolme henkilöä. Ja näistä 17 henkilöstä kuusi oli yli 60-vuotiaita henkilöitä, jotka pelkäsivät sitä, että he saisivat asianajajalta kirjeen.
<P>
Mitä asiassa tapahtui todellisuudessa, oli harhaanjohtamista Irlannin Sale of Goods and Supply of Services -kauppalain mukaan tai, kuten Malcolm Harbour sanoi, sopimattomia kaupallisia menettelyjä koskevan direktiivin mukaan. Tämä itsessään on petos, koska jos sovit jonkun asian tekemisestä, odotat saavasi vastineeksi jotakin, joka olisi tarjottava korvauksena. Mitä todellisuudessa tapahtui, oli harhaanjohtamista tarjotun palvelun osalta. Kuten kollegani ovat sanoneet, tämä on todennäköisesti asia, jota olisi parasta käsitellä komission tasolla. Olisi kuitenkin oikein, että kilpailuasioiden neuvosto ja kaikki ministerit tehtäisiin asiasta tietoisiksi ja että heille annettaisiin toimivaltaa esitellä lainsäädäntö kansallisella tasolla. Se voi olla nopeampaa kuin oikeastaan yrittää esittää tarkistettua eurooppalaista direktiiviä tässä asiassa.
<SPEAKER ID="295" NAME="Arlene McCarthy" AFFILIATION="PSE">
(EN) Arvoisa puhemies, haluan vain toistaa sen, mitä kollegani sanoivat. Meidän on lopetettava vastuun siirtäminen tässä kysymyksessä. Emme saa enää sallia tämän kissa ja hiiri -leikin jatkumista. Kyseiset yhtiöt pelaavat tällaista peliä kanssamme. Arvoisa ministeri, en aio poistua tästä istuntosalista, ennen kuin toimiin on sitouduttu.
<P>
Malcolm Harbour esitti teille muutamia ajatuksia, mutta minä haluaisin, että nostatte esille ne erityiset asiat, jotka itse asiassa otin puheeksi alkupuheenvuorossani. Haluan, että nostatte neuvoston työryhmässä esille Itävallan mallin, jossa jo kielletään nämä menettelyt harhaanjohtavaa mainontaa koskevan direktiivin nojalla. Kaikki jäsenvaltiot eivät tee niin. Voisitte pyytää muita jäsenvaltioita toimimaan samalla tavalla, ottamaan käyttöön Itävallan mallin ja kieltämään nämä käytännöt tekemällä muutoksia kansalliseen lainsäädäntöönsä.
<P>
Haluan myös. että pyydätte neuvostoa myöntymään siihen, että meillä on rajatylittäviä, täytäntöönpanoa koskevia verkostoja kuluttajia varten. Haluan, että kehotatte heitä hyväksymään, tutkimaan ja toimimaan hakemistoyhtiöiden osalta rajatylittävän täytäntöönpanoa koskevan verkoston puitteissa. Uskon, että näin mahdollistetaan se, että voimme toimia rajojen molemmin puolin ja estää näitä ihmisiä pakoilemasta lakia. Pyydänkin teitä, että jos saisin kuulla nämä asiat teiltä, uskon, että voisimme kaikki lähteä täältä jotakuinkin tyytyväisempinä.
<SPEAKER ID="296" NAME="Janez Lenarčič">
neuvoston puheenjohtaja. - (SL) Arvoisa puhemies, kiitos paljon siitä, että sain puheenvuoron. Haluaisin myös kiittää kaikkia kollegoitamme, jotka osallistuivat keskusteluun.
<P>
Haluaisin aloittaa tekemällä erään asian selväksi. Kukaan neuvostossa, ei puheenjohtajavaltio eikä yksikään jäsenvaltio, kannata vilpillisen menettelyn jatkumista eikä sitä koskevia tapauksia sisämarkkinoilla, jotka Euroopan unioni muodostaa. Asia on päinvastoin, ja tämä on syynä siihen, miksi tätä keskustelua on toivottu niin paljon ja miksi henkilökohtaisesti olen tyytyväinen siitä puheenjohtajavaltion puolesta.
<P>
Voin toiseksi vakuuttaa teille, että puheenjohtajavaltio on pannut merkille lukuisat vaatimukset lisätoimista ja välittömästä toiminnasta. Voitte luottaa siihen, että välitämme nämä vaatimukset yhteistyökumppaneillemme neuvostossa.
<P>
Kolmanneksi, olen tyytyväinen siihen, että vetoomusvaliokunta on päättänyt laatia erityisen mietinnön, ja odotamme tyytyväisinä Simon Busuttilin mietintöä. Tämän pitäisi luoda lisää virikkeitä asianmukaisille toimenpiteille Euroopan tasolla.
<P>
Haluaisin kuitenkin korostaa yhtä asiaa. Arlene McCarthy, te korostitte Itävallan esimerkkiä. Hyvillä esimerkeillä todellakin kannustetaan muita noudattamaan niitä. Uskon ja toivon, että tällä mietinnöllä on siihen osansa. Minun on kuitenkin korostettava, että komissio on vastuussa direktiivien saattamisesta osaksi kansallista lainsäädäntöä.
<P>
Kuten on jo mainittu, ja kuten myös sanoitte kysymyksessänne, tämä kysymys koskee kahta direktiiviä. Sopimattomia kaupallisia menettelyjä koskevalla direktiivillä ei kateta tätä osaa. Yhtenä vaihtoehtona olisi joko määritellä uudelleen kuluttajan käsite tai laajentaa direktiivin soveltamisalaa. Odotan, että molempia vaihtoehtoja käsitellään, kun näistä asioista tehdään päätös.
<P>
Olemme tietoisia siitä, että sopimattomia kaupallisia menettelyjä koskeva direktiivi ei ole ollut voimassa pitkään. Se on ollut voimassa vasta joulukuusta lähtien, ja luulen, että meidän on pian arvioitava, kuinka sitä sovelletaan.
<P>
Haluaisin toiseksi korostaa jälleen, että harhaanjohtavaa mainontaa koskevassa direktiivissä katetaan tämä ala. Tämänkaltaisiin huijauksiin ja petoksiin todellakin kuuluu harhaanjohtavaa mainontaa, mikä tarkoittaa, että tiettyjä oikeussuojakeinoja on jo saatavilla.
<P>
Haluaisin lopuksi jälleen korostaa, että olen seurannut tätä keskustelua hyvin tarkkaavaisesti ja että puheenjohtajavaltio välittää tämän täysistunnon tunnelmat neuvoston jäsenille.
<SPEAKER ID="297" NAME="Puhemies">
(ES) Keskustelu on päättynyt.
<P>
Kirjalliset kannanotot (142 artikla)
<SPEAKER ID="980" NAME="James Nicholson" AFFILIATION="PPE-DE">
, kirjallinen. - (EN) ”European City Guide” -hakemistoyhtiö ja vastaavat kokoonpanot ovat vilpillisiä yrityksiä, jotka erityisesti kohdistavat toimintansa pieniin ja keskisuuriin yrityksiin. Ne pyytävät yrityksiä tilaamaan hakemistopalveluja, jotka ne esittävät ilmaisina.
<P>
Kuitenkin kyseenalaisen ja monimutkaisen ”pienellä kirjoitetun tekstin” vuoksi näissä järjestelmissä sitten pelotellaan ihmisiä antamaan rahaa tavalla, joka on erittäin uhkaava ja pahansuopa. Ironista kyllä, nämä vilpilliset yhtiöt lainaavat EU:n lakia pelotellakseen kohteitaan lisää.
<P>
Kuluttajat ja yritykset eivät tietenkään saa näistä huijauksista mitään vastinetta. Itse asiassa niillä uhmataan useita EU:n lainsäädäntöön kuuluvia osia, kuten harhaanjohtavaa mainontaa koskevaa direktiiviä vuodelta 1984. Tämä ongelma on ilmeinen eri valtioissa kaikkialla EU:ssa, ja siksi tarvitaan kiireellisiä toimia.
<P>
Ratkaisuna on EU:n tason yhteistyö ankaran lainsäädännön muodossa. Meidän on taattava, että EU:n direktiivit, joilla puututaan tähän kysymykseen, eivät sisällä porsaanreikiä ja että ne pannaan riittävällä tavalla täytäntöön kaikissa jäsenvaltioissa.
<P>
Pyydän neuvostoa ja komissiota auttamaan parlamenttia työssään ja ryhtymään toimiin tavalla, joka vastaa tämän tilanteen kiireellisyyteen. Jos kannustamme pieniä ja keskisuuria yrityksiä kilpailemaan yhtenäismarkkinoilla, meidän on ainakin voitava taata, että niitä suojellaan näiltä kauhistuttavilta huijauksilta.
