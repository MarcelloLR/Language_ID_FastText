<CHAPTER ID="010-02">
2. Nepalissa maanpaossa olevan Tiibetin hallituksen vaalikielto
<SPEAKER ID="364" NAME="Puhemies">
(EN) Esityslistalla on seuraavana keskustelu kuudesta päätöslauselmaesityksestä, jotka koskevat Nepalissa maanpaossa olevan Tiibetin hallituksen vaalikieltoa.
<SPEAKER ID="365" NAME="Jaroslav Paška" LANGUAGE="SK">
Arvoisa puhemies, uskon, että olemme kaikki seuranneet hyväksyen ja ihaillen Tiibetin kansan pyrkimyksiä saada oikeus päättää oman maansa asioista. Maanpaossa olevan hallituksen tai tiibetiläisten hengellisen johtajan Dalai-laman lukuisat pyrkimykset löytää järkevä ratkaisu neuvottelemalla kiinalaisten vallanpitäjien kanssa ovat aina epäonnistuneet. Kiinalaiset eivät selvästikään pidä tiibetiläisiä kumppaneina yhteisessä valtiossa, vaan seikkana, joka estää heitä saamasta miehitetyn alueen täysin haltuunsa.
<P>
Siksi Nepalin hallituksen asema on vaikea. Sen on yhtäältä noudatettava kansainvälisiä velvoitteita ja taattava tiibetiläisyhteisölle yleismaailmalliset oikeudet, mutta toisaalta se ei voi sivuuttaa valtavan naapurinsa kantaa. Nepalin hallituksen kanta maanpaossa olevan Tiibetin hallituksen vaaleihin osoittaa meille selvästi, kuka on todellinen globaali toimija tällä alueella. Nepalin hallitukselle se on Kiina.
<P>
Me eurooppalaiset voimme tehdä symbolisia eleitä ja ilmaista varauksemme Nepalin heikon hallituksen suhteen. Jos kuitenkin haluamme todella muuttaa Tiibetin kansan asemaa, meidän on käytävä vuoropuhelua Kiinan hallituksen kanssa, sillä se on alueen poliittinen johtaja, joka vaikuttaa aluepolitiikan sääntöihin. Voimme tietenkin esittää Nepalin hallitukselle julkilausuman, mutta se ei ratkaise ongelmaa.
<SPEAKER ID="366" NAME="Charles Tannock">
laatija. - (EN) Arvoisa puhemies, sen jälkeen, kun Nepalin monarkia lakkautettiin ja Katmanduun valittiin vaalein maolainen hallitus, Nepalin ja Kiinan suhteet ovat vääjäämättä lähentyneet. Siksi ei ole mikään yllätys, että Nepalin viranomaiset estivät Nepalissa asuvia tiibetiläispakolaisia osallistumasta maanpaossa olevan pääministerin ja parlamentin vaaleihin.
<P>
Nepalin poliisi keskeytti myös viime lokakuulle suunnitellut vaalit, arvatenkin Pekingin painostuksesta. Se, että Kiina on pyrkinyt sekaantumaan suvereenissa naapurivaltiossaan järjestettäviin epävirallisiin vaaleihin, on osoitus siitä, että sen johtajat halveksuvat demokratiaa ja suhtautuvat Tiibetiin vainoharhaisesti.
<P>
Kiinalle on selvästikin epäolennaista, että Tiibetin hengellinen johtaja Dalai-lama on kerta toisensa jälkeen korostanut tavoittelevansa Tiibetille mahdollisimman laajaa itsemääräämisoikeutta, ei itsenäisyyttä. Toivon, että korkea edustaja, joka ei ole täällä tänään, ottaa tämän asian esiin paitsi Kiinan myös Nepalin kanssa, sillä Nepalin oma orastava demokratia pidetään pinnalla osaksi EU:n veronmaksajien rahoilla maksettavan taloudellisen tuen avulla.
<P>
Haluan myös käyttää tämän tilaisuuden osoittaa kunnioitusta Tiibetin kansaa kohtaan sen rohkeuden, luonteenlujuuden ja rauhanomaisen vastarinnan vuoksi. Sen näyttämä esimerkki innoittaa meitä kaikkia. Nepal on todellakin geopoliittisesti ja maantieteellisesti hankalassa asemassa, mutta sen pitäisi hakea esikuvaa etelässä sijaitsevasta demokraattisesta naapurimaastaan, Intiasta, eikä pohjoisen sortavasta diktatuurista, Kiinan kansantasavallasta. Toivon, että jonakin päivänä koko Aasiassa vallitsee demokratia.
<SPEAKER ID="367" NAME="Puhemies">
(EN) Hyvä jäsen Tannock, käytitte vain puolitoista minuuttia. Ensi kerralla annan teille ylimääräiset puoli minuuttia!
<SPEAKER ID="368" NAME="Eva Lichtenberger" LANGUAGE="DE">
Arvoisa puhemies, hyvät parlamentin jäsenet, ei näköjään riitä, että Tiibetin kulttuurin sortaminen Kiinassa on lisääntynyt yhä enemmän vuoden 2008 olympialaisten jälkeen. Sen jälkeen asiat ovat itse asiassa vain pahentuneet. Yhtäkään edistysaskelta ei ole otettu. Nyt tiibetiläisiä painostetaan myös ulkomailla, jotta heidän olisi mahdollisimman vaikeaa tai suorastaan mahdotonta käyttää edes oikeuttaan äänestää maanpaossa olevaa parlamenttia. Olemme nähneet jo muutaman vuoden ajan, miten valtavasti Nepalia painostetaan - olipa kyse sitten pakolaisten vastaanottamisesta tai tiibetiläisten äänioikeuden kaltaisista asioista. Meidän pitäisi kuitenkin olla tyytyväisiä siihen, että tällaiset asiat taataan. Euroopan unionin pitäisi ottaa tästä opikseen.
<P>
Kiinan hallitus painostaa sisarpuoluettaan, jopa koko Nepalia, jotta tiibetiläisiä vastaan ryhdyttäisiin toimiin, ja Nepal antaa periksi. Meidän on keskityttävä tämän torjumiseen, mihin kuuluu kaikenlaisen tuen lakkauttaminen.
<SPEAKER ID="369" NAME="Kristiina Ojuland">
laatija. - (EN) Arvoisa puhemies, haluan tuoda esiin kolme asiaa, jotka koskevat ALDE-ryhmän tarkistuksia tähän päätöslauselmaan.
<P>
Ensinnäkin tarkistusten perusteluna on se luonnollinen syy, että Kiinan kansantasavalta on miehittänyt Tiibetin estääkseen tiibetiläisten vaalit Nepalissa. Vaikka päätöslauselmassa käsitelläänkin kysymystä Nepalissa maanpaossa olevan Tiibetin hallituksen vaalikiellosta, sitä ei voida irrottaa Tiibetin asemaa koskevasta laajemmasta asiayhteydestä.
<P>
Toiseksi ellei tekstissä viitattaisi siihen, että Kiina on miehittänyt Tiibetin, minkä vuoksi Peking juuri painostaa Nepalin hallitusta, tilanne vastaisi sitä kuin puhuisimme ensimmäisestä maailmansodasta mainitsematta Franz Ferdinandin salamurhaa.
<P>
Lisäksi mielekkään autonomian vaatiminen Tiibetille on ainoa rakentava ehdotus, jonka Euroopan parlamentti voi tehdä välttääkseen tiibetiläisten vaalikiellon toistumisen Nepalissa. Kehotan kollegoitani antamaan sille tukensa.
<SPEAKER ID="370" NAME="Lidia Joanna Geringer de Oedenberg" LANGUAGE="PL">
Arvoisa puhemies, kotimaallani on runsaasti kokemusta hallitusten maanpaoista. Vuosina 1939-1990 yhteensä 15 puolalaista pääministeriä ja kuusi presidenttiä hallitsivat poliittisesta maanpaosta käsin. Puolalaiset eivät antaneet periksi vaan tavoittelivat sinnikkäästi demokratiaa. Lopulta solidaarisuuden punaiseen väriin voitiin yhdistää äänestyslipun valkoinen, ja uusi demokraattinen valtio syntyi vuonna 1989.
<P>
Nyt myös Nepalin demokraattisella liittotasavallalla on mahdollisuus uuteen alkuun 28. toukokuuta voimaan tulevan perustuslain ansiosta. Olisi sääli, jos Nepal pilaisi tämän juhlan jatkamalla tiibetiläisvähemmistön oikeuksien rajoittamista ja saisi siksi kansainväliseltä yhteisöltä punaisen kortin. Se, että tiibetiläisiä estettiin hiljattain Nepalissa osallistumasta maanpaossa olevan pääministerin vaaleihin, oli mielestäni sietämätön perustavanlaatuisten kansalaisoikeuksien loukkaus. Euroopan unionin pitäisi käyttää kaikkia diplomaattisia ja taloudellisia keinojaan katkaistakseen kärjen Kiinan painostukselta Nepalia kohtaan sekä taata pitkällä aikavälillä, että tiibetiläiset saavat äänioikeuden, yhdistymisvapauden ja oikeuden tuoda esiin näkemyksiään.
<P>
Olen vakuuttunut siitä, että aivan kuten Puolankin tapauksessa, jossa maanpaossa olleen hallituksen 21 edustajan työtä ei kyetty estämään, myöskään Dalai-laman seuraajat eivät lopeta toimintaansa. Nepalin ja Kiinan pitäisi pitää tämä mielessään.
<SPEAKER ID="371" NAME="Thomas Mann">
laatija. - (DE) Arvoisa puhemies, 20. maaliskuuta noin 80 000 maanpaossa olevaa tiibetiläistä osallistui uuden pääministerin ja hallituksen jäsenten suoriin vaaleihin eri puolilla maailmaa. Euroopan parlamentin jäsenet, mukaan luettuna Euroopan parlamentin Tiibet-ryhmä, toimivat vaalitarkkailijoina. Sveitsistä saamani kokemukset olivat samankaltaisia kuin kollegoideni kokemukset muista maista: vaalit olivat puolueettomat, salaiset ja täysin demokratian sääntöjen mukaiset. Ainoan poikkeuksen muodosti Nepal, missä turvallisuusjoukot estivät Kiinan hallituksen painostuksesta kymmeniä tuhansia tiibetiläisiä osallistumasta vaaleihin. Näin ne jatkoivat viime vuoden tarkkaan harkittuja toimia: silloin vaaliuurnia takavarikoitiin ja äänestyspaikkoja suljettiin. Silti Nepal ei ole vasallivaltio.
<P>
Katmandussa toimivan hallituksen on osoitettava, että se kykenee vapautumaan Kiinan vaikutusvallasta. Perusoikeuksiin sisältyvät sananvapaus, kokoontumisvapaus ja ennen kaikkea äänioikeus. Arvoisa komission jäsen, Euroopan ulkosuhdehallinnon on vaadittava tarmokkaasti, että näitä ihmisoikeuksia kunnioitetaan.
<SPEAKER ID="372" NAME="Elena Băsescu" LANGUAGE="RO">
Arvoisa puhemies, Nepalin viranomaisten asettama kielto järjestää Tiibetin maanpaossa olevan hallituksen vaalit herättää kysymyksiä maan ihmisoikeustilanteesta. Haluan huomauttaa, että tiibetiläisyhteisön jäsenet järjestivät vaaliprosessin tehdäkseen toimielimistään demokraattisia. Tällaista aloitetta pitäisi edistää missä tahansa. Nyt Nepalin on aika osoittaa, että sen demokratia toimii sekä kotimaassa että kansainvälisesti, erityisesti siten, että annetut äänet voidaan lähettää keskusvaalilautakunnalle 15. huhtikuuta mennessä vahvistettaviksi.
<P>
Pyydän Nepalin hallitusta tarttumaan tähän tilaisuuteen korjata maan perusoikeustilanne. Tämä seikka on ratkaisevan tärkeä tehokkaan naapuruuspolitiikan turvaamisen kannalta.
<SPEAKER ID="373" NAME="Kriton Arsenis" LANGUAGE="EL">
Arvoisa puhemies, arvoisa komission jäsen, meidän on puolustettava demokraattisia oikeuksia kaikkialla, ei ainoastaan naapurimaissamme eikä ainoastaan Pohjois-Afrikassa. EU tarvitsee yhtenäisen politiikan, jota sovelletaan epädemokraattisesti valittuihin hallituksiin, jotka eivät kunnioita demokraattisia oikeuksia.
<P>
Jäsen Verhofstadt sanoi, että olemme jossakin määrin tekopyhiä. Se pitää paikkansa, sillä emme useinkaan aseta mitään periaatteita kaupan edelle. Yhtenä tyypillisenä esimerkkinä on Mercosur-sopimus: kaupan avaamisen nimissä uhraamme iloisesti 11 prosenttia Amazonista ja miljoonia eurooppalaisia viljelijöitä.
<P>
Arvoisa komission jäsen, tämä kaikki on komission syytä. Kaupasta vastaava komission jäsen suhtautuu usein välinpitämättömästi EU:n muuhun politiikkaan. Jos kuitenkin jatkamme tällä tiellä, olemme edelleenkin tekopyhiä. Nepalin on kunnioitettava tiibetiläispakolaisten demokraattisia oikeuksia, ja Euroopan unionin on käytettävä kaikkia käytettävissään olevia keinoja ja otettava asia esiin kaikissa yhteyksissä, ei ainoastaan ihmisoikeusyhteyksissä. Tämä on paitsi komission varapuheenjohtajan Catherine Ashtonin myös komission jäsen De Guchtin ja koko komission tehtävä.
<SPEAKER ID="374" NAME="Nathalie Griesbeck">
ALDE-ryhmän puolesta. - (FR) Arvoisa puhemies, hyvät parlamentin jäsenet, Nepal, jota Kiinan viranomaiset ovat kiusanneet liian monta vuotta, riistää nyt itse tiibetiläisiltä poliittisen perusoikeuden: äänioikeuden. Varmaa on ainakin se, että Peking on löytänyt uuden liittolaisen Tiibetin kansan ahdistelussa. Tämä uusi liittolainen on Nepal. Tosiasiassa tässä kaikessa on kuitenkin kyse paljon enemmästä kuin pelkistä vaaleista, sillä Nepalin hallitus on jo monen vuoden ajan asettanut Kiinan viranomaisten painostuksesta entistä enemmän rajoituksia alueellaan maanpaossa elävien tiibetiläisten sananvapaudelle.
<P>
Viime kesäkuussa Katmandu luovutti tiibetiläispakolaisia Kiinan viranomaisille. Ennaltaehkäisevistä pidätyksistä, mielenosoituskielloista, kokoontumiskielloista ja jopa liikkumiskielloista on tullut arkipäivää Nepalissa eläville tiibetiläisille.
<P>
Siksi parlamenttimme on lakattava olemasta tekopyhä ja välinpitämätön ja tuomittava voimakkaasti nämä Nepalin sortotoimet ja yleisemmin lukuisat - liian monet - ihmisoikeusrikkomukset sekä kansalaisoikeuksia ja poliittisia oikeuksia koskevan kansainvälisen yleissopimuksen rikkomukset. Lisäksi vaadimme Nepalia lopettamaan tämän poliittisten pakolaisten ahdistelun ja kaltoin kohtelun ja kunnioittamaan heidän oikeuksiaan. Jos ajattelemme Nepalin menneisyyttä vastaanottavana maana, jollainen se on ollut tiibetiläisille aivan viime aikoihin saakka, on kaiken kaikkiaan hyvin surullista nähdä, millä tavoin tämä hallitus kiusaa poliittisia pakolaisia.
<SPEAKER ID="375" NAME="Raül Romeva i Rueda">
Verts/ALE-ryhmän puolesta. - (EN) Arvoisa puhemies, mielestäni on yksinkertaisesti pöyristyttävää, että Katmandussa elävät tiibetiläiset eivät saaneet äänestää vaaleissa Kiinan painostuksen vuoksi. Meidän eurooppalaisten pitäisi tuomita tapa, jolla Kiina painostaa Nepalia ja estää pakolaisia käyttämästä kansainvälisen oikeuden mukaisia vähimmäisoikeuksiaan. Meidän pitäisi ilmaista olevamme huolissamme siitä, että kiinalaiset estävät toista maata tarjoamasta ihmisille humanitaarista apua.
<P>
On tärkeää, että korkea edustaja seuraa tiiviisti tilannetta EU:n Katmandun-valtuuskunnan välityksellä. Olemme pyytäneet tätä jo pitkään. Nykytilanteen vuoksi emme voi odottaa pidempään. Meidän on tehtävä kaikkemme torjuaksemme Kiinan painostusta, ja ellemme tee sitä juuri nyt, pelkään, ettemme tee sitä missään vaiheessa yrittäessämme käynnistää vuoropuhelua kiinalaisten kanssa.
<SPEAKER ID="376" NAME="Rui Tavares" LANGUAGE="PT">
Arvoisa puhemies, mielestäni on jo riittävän paha asia, ettei tiibetiläisillä ole oikeutta määrätä itse synnyinmaansa asioista, Sen lisäksi esiintyy kuitenkin vielä painostusta, jonka tavoitteena on se, että tiibetiläisiltä evätään demokraattiset perusoikeudet heidän oman maansa ulkopuolella, kun monet heistä ovat tuskallisesti päättäneet paeta tai ovat joutuneet pakenemaan. Tiibetin vastarintaan kriittisesti suhtautuneet ovat käyttäneet aina yhtenä perustelunaan sitä, että tähän vastarintaan, joka rakentuu pitkälti Dalai-laman ympärille, liittyy paljon epädemokraattisia piirteitä. Nyt, kun Tiibetin vastarintaliike on demokratisoitumassa, on äärimmäisen valitettavaa, että Nepal - maa, jossa asuu paljon tiibetiläisiä - on estänyt demokraattisten vaalien järjestämisen normaalilla tavalla. Pyydän teitä kuitenkin ottamaan huomioon yhden asian: omien maidemme hallitukset taipuvat usein ensimmäisinä Kiinan hallituksen painostukseen, jonka tavoitteena on luoda Kiinan johtajien unelmia ja toiveita vastaavat olosuhteet. Meidän on ymmärrettävä, että Nepalin hallitus halusi luultavasti tehdä samoin. Jos siis haluamme painostaa Nepalin hallitusta toimimaan toisin, meidän on myös ryhdyttävä painostamaan omia hallituksiamme, jotta ne osoittaisivat keskusteluissaan Kiinan viranomaisten kanssa, että niillä on selkärankaa.
<SPEAKER ID="377" NAME="Monica Luisa Macovei" AFFILIATION="PPE">
(RO) Arvoisa puhemies, Nepalin viranomaiset estivät Kiinan hallituksen painostuksesta noin 20 000:ta Nepalissa asuvaa tiibetiläistä äänestämästä maanpaossa olevan Tiibetin hallituksen pääministerinvaaleissa. Äänioikeus samoin kuin oikeus vapaisiin vaaleihin ja rauhanomaiseen mielenosoitukseen kuuluvat jokaisen yksilön ja yhteisön perusoikeuksiin. Mitä useammat seikat estävät ihmisiä käyttämästä näitä oikeuksia, sitä enemmän he haluavat niitä käyttää. Uskon vakaasti, että Nepalin tiibetiläisten halu valita maanpaossa olevan hallituksensa päämies on myös kasvanut. Nepalin ja Kiinan viranomaisten pyrkimykset hallita heitä pelolla ovatkin johtaneet täysin päinvastaiseen tulokseen.
<P>
Kehotan Euroopan unionin korkeaa edustajaa tuomaan selvästi esiin nämä Euroopan parlamentin vaatimukset ja toimenpiteet käydessään vuoropuhelua Nepalin ja Kiinan viranomaisten kanssa.
<SPEAKER ID="378" NAME="Sari Essayah" AFFILIATION="PPE">
(FI) Arvoisa puhemies, Kiinan painostus maanpaossa olevaa Tiibetin hallitusta vastaan on kasvanut. Yli 10 000:lla Nepalissa olevalla tiibetiläisellä ei ollut lupaa äänestää pääministeriä ja edustajia maanpaossa olevan hallituksen parlamenttiin. Nepalin pääpuolueet kannattavat Kiinan painostuksesta tätä niin sanottua yhden Kiinan politiikkaa, ja ne pitävät Tiibetiä erottamattomana osana Kiinaa. Näistä syistä tiibetiläispakolaiset ovat Nepalissa koko ajan tiukassa kontrollissa.
<P>
Vaikka tämä päätöslauselma käsittelee vaalikieltoa, taustalla on Kiinan miehitys Tiibetissä. Kiinan vaikutusvalta ja painostus kasvavat koko ajan taloudellisen vaikutusvallan myötä.
<P>
Tämä kuten myös edellinen päätöslauselma Ai Weiweistä osoittavat, miten synkkää Kiinan kommunistisen puolueen harjoittama politiikka on. Aivan kuten komission jäsen totesi, Euroopan on osoitettava yhden äänen politiikkaa Kiinaa kohtaan.
<SPEAKER ID="379" NAME="Seán Kelly" AFFILIATION="PPE">
(EN) Arvoisa puhemies, en aikonut käyttää puheenvuoroa tästä aiheesta, mutta Dalai-lama vierailee maassani ensi torstaina ja puhuu omassa vaalipiirissäni Limerickin yliopistossa, missä hänellä on varmasti paljon sanottavaa yhdestä jos toisestakin asiasta. Vaaliuurnat takavarikoineen Nepalin sisäministeriön toiminta on totta kai täysin tuomittavaa. Katmandussa - josta on tehty lauluja ja kerrottu tarinoita, mikä tekee asiasta entistäkin surullisemman - estettiin jopa 10 000 äänen laskeminen.
<P>
Voimme vain toivoa, että Euroopan unioni voi esiintymällä yhtenäisenä painostaa paitsi Nepalia myös sen herroja, kiinalaisia, jotta ne yrittäisivät olla hieman ymmärtäväisempiä erityisesti Tiibetin ja Dalai-laman suhteen.
<P>
Lopuksi haluan sanoa, että Dalai-lama on yhtä tervetullut Irlantiin kuin Englannin kuningatar ja presidentti Obama, jotka ovat myös tulossa.
<SPEAKER ID="380" NAME="Mitro Repo" AFFILIATION="S&amp;D">
(FI) Arvoisa puhemies, oikeus osallistua demokraattisiin vaaleihin on universaali perusoikeus. Nyt käynnissä olevat vaalit ovat tärkeät siksi, että tiibetiläinen identiteetti ja kulttuuri säilyisivät. Tiibetiläiset ovat äänestämässä uudesta hengellisestä johtajasta nykyisen dalai-laman väistyessä syrjään.
<P>
Me sovimme jo vuonna 2009, että EU:n ulkosuhteissa tuetaan demokratiaa ja osallistumiseen perustuvaa hallintoa. Meidän on syytä olla johdonmukaisia ja seisoa tämän politiikkamme takana.
<P>
On selvää, että Nepal myötäilee Kiinaa painostuksen edessä. Nepalin valtiota tulee muistuttaa sen kansainvälisistä ihmisoikeusvelvoitteista turvata tiibetiläisten demokraattiset oikeudet ja olla asettumatta esteeksi vapaiden vaalien toteutumiselle.
<SPEAKER ID="381" NAME="Maroš Šefčovič">
komission varapuheenjohtaja. - (EN) Arvoisa puhemies, kuten tiedätte, Nepalissa asuu noin 20 000 tiibetiläistä, ja useimmat heistä ovat asuneet maassa kauan. He ovat saaneet harjoittaa vapaasti taloudellista toimintaa ja asua Nepalissa, ja viime aikoihin saakka heillä on ollut myös oikeus käydä keskenään poliittista keskustelua Tiibetin tulevaisuudesta.
<P>
Hiljattain 20. maaliskuuta pidetyt vaalit olivat tärkeä tapahtuma Tiibetin ulkopuoliselle yhteisölle ja merkittävä askel eteenpäin Dalai-laman visioimassa pitkässä uudistusprosessissa.
<P>
Tätä taustaa vasten panemme huolestuneina merkille, että Nepalin viranomaiset kiristävät otettaan Nepalissa elävien tiibetiläisten poliittisesta toiminnasta. Maaliskuun 20. päivänä viranomaiset estivät yli 10 000:ta tiibetiläistä äänestämästä. Tämä ei ole ensimmäinen kerta, kun tällaista tapahtuu. Aiemmalla äänestyskierroksella Nepalissa 3. lokakuuta viime vuonna maan viranomaiset tekivät äänestyspaikoille tehoiskun, takavarikoivat vaaliuurnia ja sulkivat tiibetiläisyhteisön äänestyspaikkoja.
<P>
Euroopan unioni on seurannut Katmandun-valtuuskuntansa ja EU:n jäsenvaltioissa olevien suurlähetystöjensä kautta tapahtumia pitäen tiiviisti yhteyttä tiibetiläisyhteisöön ja Tiibetin hallitukseen. EU katsoo, että tiibetiläispakolaisten pitäisi antaa käyttää kokoontumisvapauttaan kansainvälisten ihmisoikeussääntöjen mukaisesti ja että tämä pitäisi tehdä tavalla, joka mahdollistaa näiden oikeuksien saumattoman toteutumisen.
<P>
Tiibetiläisten oikeus päästä Nepalin alueelle pitäisi sälyttää, ja Nepalin hallituksen ja YK:n pakolaisasiain päävaltuutetun välistä herrasmiessopimusta pitäisi kunnioittaa. Uudet tiibetiläistulokkaat, joita Nepalin viranomaiset pidättäneet kiinni matkalla Katmanduun, pitäisi luovuttaa YK:n pakolaisasiain päävaltuutetulle pikaisesti ja esteittä. Ennen vuotta 1990 maahan tulleet tiibetiläiset, jotka Nepalin hallitus on tunnustanut pakolaisiksi, pitäisi rekisteröidä Nepalissa asianmukaisella tavalla.
<P>
Vakuutan Euroopan parlamentille, että EU ottaa tämän asian jatkossakin esiin viranomaisten kanssa, seuraa tulevia tapahtumia ja raportoi niistä.
<SPEAKER ID="382" NAME="Puhemies">
(EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="383" NAME="Eija-Riitta Korhola" LANGUAGE="FI">
Tiibetin dalai-lama on tehnyt päätöksen vetäytyä poliittisesta roolistaan ja jatkaa kansansa hengellisenä johtajana. Hän onkin yksi tunnetuimpia arvojohtajia, jonka hyvyyttä, ymmärrystä ja pasifismia korostavista ajatuksista ihmiset ympäri maailman ovat saaneet voimaa ja lohtua.
<P>
Hengellinen rooli jää, mutta poliittiset tehtävät siirtyvät nyt Tiibetin pakolaishallituksen pääministerille. Eivät kuitenkaan ongelmitta. Kiinan hallituksen kasvavan painostuksen vuoksi Nepalissa asuvat arviolta 20 000 tiibetiläistä eivät saaneet lupaa äänestää. Nepalin hallitus on ilmoittanut että tiibetiläisten mielenosoitukset ovat sen "yhden Kiinan" politiikan vastaisia, ja vahvistanut, että se ei aio sallia "Pekingin vastaista toimintaa" maaperällään, ja on siksi asettanut tiibetiläisryhmiä koskevan äänestyskiellon.
<P>
Tämä ei yllätä, sillä Nepalin viranomaiset ovat syyllistyneet toistuvasti maanpaossa olevien tiibetiläisten ilmaisunvapauden ja ihmisoikeuksien loukkauksiin. Näin siitä huolimatta, että Nepal on allekirjoittanut kansalaisoikeuksia ja poliittisia oikeuksia koskevat YK:n kansainväliset ihmisoikeussopimukset.
<P>
Euroopan ulkosuhdehallinnon tulisi Katmandun edustustosta käsin seurata tarkasti Nepalin poliittista tilannetta ja erityisesti tiibetiläisten pakolaisten kohtelua ja heidän oikeuksiensa kunnioittamista. Demokratian periaatteiden noudattaminen on tärkeää, jotta tiibetiläinen identiteetti säilyy ja vahvistuu niin Tiibetin sisä- kuin ulkopuolellakin.
<SPEAKER ID="384" NAME="Tadeusz Zwiefka" LANGUAGE="PL">
Koko maailma on varsin tietoinen siitä, miten hankala tiibetiläisten tilanne on, sillä he ovat esittäneet vuosikymmenten ajan vaatimuksia, jotka eivät enää niinkään koske itsenäisyyttä kuin sitä, että Kiinan hallitus vähintäänkin kunnioittaisi autonomiaan liittyviä perusoikeuksia. Kansakunta, jolla on erittäin rikas ja ainutlaatuinen kulttuuri, elää mahtavan naapurinsa jatkuvan uhan alla. Nyt, kun Dalai-lama on luopunut poliittisesta johtajuudesta demokraattisten johtajien uuden sukupolven hyväksi, tiibetiläiset ovat saaneet tilaisuuden vahvistaa demokraattisia perinteitä, vaikka Tiibetin hallituksen onkin edelleen toimittava maanpaosta käsin. Silti tuhansilta Nepalissa asuvilta tiibetiläisiltä on evätty tämä oikeus. Kiinan painostus näyttää olevan hyvin tehokasta. Vaikka mielenosoitukset sananvapauden ja perusoikeuksien puolustamiseksi ovat olleet tähän asti rauhanomaisia, tilanteesta saattaa tulla vaikeasti hallittava, millä on varmasti kansainvälisiä vaikutuksia. Voimme kaiken kaikkiaan kuvitella, miten tehokkaasti Kiinan hallitus haluaa käsitellä niitä, jotka "häiritsevät rauhaa" Tiibetissä. Viimeaikaisten tapahtumien pitäisi muistuttaa maailmalle, että Tiibetin kansan oikeuksia rikotaan jatkuvasti ja ettei Tiibetin kysymystä ole vielä ratkaistu, koska tiibetiläiset vaativat varmasti itsenäisyytensä kunnioittamista jatkossakin ja jatkuvasti yhä äänekkäämmin.
