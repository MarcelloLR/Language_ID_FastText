<CHAPTER ID="004">
Esityslista
<SPEAKER ID="012" NAME="Puhemies">
. Maanantaina 23. huhtikuuta pidetyssä istunnossa kaikkien ryhmien tuella hyväksytty tämän päivän ja huomisen esityslistaa koskeva oikaisu on jaettu, ja olen vastaanottanut useita pyyntöjä, jotka koskevat sen muuttamista seuraavasti:
<P>
Keskiviikko:
<P>
Euroopan kansanpuolueen (kristillisdemokraatit) ja Euroopan demokraattien ryhmä on ehdottanut, että yhteistä ulko- ja turvallisuuspolitiikkaa koskevaa vuotuista kertomusta 2005 käsittelevä Elmar Brokin mietintö siirrettäisiin toukokuun Strasbourgin istuntojaksolle.
<SPEAKER ID="013" NAME="Joseph Daul">
PPE-DE-ryhmän puolesta. - (FR) Kollegamme Elmar Brok on ollut leikkauksessa. Hän kuvitteli pääsevänsä paikalle jo tällä viikolla, mutta näin ei käynyt. Voin kuitenkin vakuuttaa teille, että hänen vointinsa on hyvä - hänhän pitää hyvää huolta terveydestään - ja hän on läsnä taas Strasbourgin istunnossa. Siksi, hyvät kollegat, pyydän teitä siirtämään mietinnöstä käytävää keskustelua.
<P>
(Parlamentti hyväksyi pyynnön.)
<SPEAKER ID="014" NAME="Puhemies">
Euroopan parlamentin sosialidemokraattinen ryhmä on ehdottanut, että alkoholin ja alkoholipitoisten juomien valmisteveron lähentämistä koskeva Astrid Lullingin mietintö siirrettäisiin toukokuun Strasbourgin istuntojaksolle.
<SPEAKER ID="015" NAME="Hannes Swoboda">
PSE-ryhmän puolesta. - (DE) Arvoisa puhemies, haluan ensinnäkin ryhmämme puolesta lähettää jäsen Brokille parhaat terveisemme ja toivottaa pikaista paranemista.
<P>
Jos sitten palataan Lullingin mietintöön, niin puhuin jäsen Lullingin kanssa tänään. Lullingin mietinnön mukanaan tuomiin muutoksiin liittyy useita ongelmia - suoraan sanottuna nimenomaan Bulgariassa - ja koska haluaisimme käydä vielä lisää keskusteluja jäsen Lullingin sekä myös muiden ryhmien edustajien kanssa selvittääksemme, eikö olisi mahdollista löytää jonkinlaista yksimielisyyttä tästä kiperästä kysymyksestä, ehdotamme, että keskustelu siirretään seuraavaan istuntoon Strasbourgiin. Kysymys ei ole puoluepolitiikasta, sillä tämä vaikuttaa Bulgarian kaikkiin poliittisiin ryhmittymiin. Meistä olisi harkitsematonta lähettää kielteinen viesti juuri nyt, kun on mahdollista, että voisimme olla lopulta löytämässä yksimielisen ratkaisun viikon tai kahden kuluessa.
<SPEAKER ID="016" NAME="Astrid Lulling " LANGUAGE="FR">
Arvoisa puhemies, mitkään objektiiviset syyt eivät estä meitä keskustelemasta mietinnöstäni tänään, niin että siitä voitaisiin äänestää huomenna. Mietintö hyväksyttiin talous- ja raha-asioiden valiokunnassa useita kuukausia kestäneiden keskustelujen jälkeen. Saimme nimittäin komission ehdotuksen käsiteltäväksemme 28. syyskuuta 2006, kuten tiedoista käy ilmi. Keskustelimme ehdotuksesta ainakin viisi kertaa talous- ja raha-asioiden valiokunnassa. Jokaisella oli mahdollisuus esittää mielipiteensä. Tarkistukset jätettiin käsiteltäväksi määräaikaan mennessä. Ne on käännetty.
<P>
Kun asiat nyt ovat tällä tolalla, ymmärrän tietenkin, miksi Euroopan parlamentin sosialidemokraattinen ryhmä ehdottaa lykkäystä: sosialidemokraatit kannattavat valmisteveron vähimmäistason korottamista, kun taas Bulgariassa sitä vastustetaan. Sen vuoksi sosialidemokraatit pelkäävät ottaa asiaan kantaa ennen Euroopan parlamentin vaaleja. Siksi tämä lykkäyspyyntö on silkkaa valhetta: todellisuudessa se ei perustu objektiivisiin vaan poliittisiin syihin. Kehotan sen vuoksi kollegojani äänestämään sitä vastaan.
<SPEAKER ID="017" NAME="Nils Lundgren" AFFILIATION="IND/DEM">
(SV) Arvoisa puhemies, meidän ei pidä halventaa demokratiaa lykkäämällä keskustelua tästä mietinnöstä käytäväksi Bulgarian vaalien jälkeen. On valtavan tärkeä demokratian periaate, että mennessään äänestämään kansalla, tässä tapauksessa Bulgarian kansalla, on oltava mahdollisimman paljon tietoa käytössään. Ehdotetun lykkäyksen ainoa tarkoitus on täysin päinvastainen, nimittäin se, että keskustelisimme tästä aiheesta vasta sen jälkeen, kun bulgarialaiset ovat äänestäneet. Vastustan jyrkästi tätä ehdotusta, ja kaikkien kunnon demokraattien pitäisi vastustaa sitä samasta syystä.
<P>
(Parlamentti hyväksyi pyynnön.)
<P>
(Esityslista vahvistettiin.)
