<CHAPTER ID="017">
Käsittelyjärjestys
<SPEAKER ID="999" NAME="Puhemies">
(DE) Tämän istuntojakson esityslistaluonnoksen lopullinen versio, jonka puheenjohtajakokous laati kokouksessaan torstaina 18. syyskuuta 2008 työjärjestyksen 130 ja 131 artiklan nojalla, on jaettu.
<P>
Maanantai, tiistai ja torstai:
<P>
Ei muutoksia
<P>
Keskiviikko:
<P>
Euroopan liberaalidemokraattien liiton ryhmä on pyytänyt, että aihetta "Euroopan parlamentin painopisteet komission lainsäädäntö- ja työohjelmaa varten" koskevien yhteisten päätöslauselmaesitysten ja tarkistusten jättämisen määräaika siirretään huomisaamuun, jolloin määräaika on tiistaina 23. syyskuuta 2008 klo 10.00.
<P>
Äänestys pidetään keskiviikkona 24. syyskuuta 2008.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(DE) Arvoisa puhemies, irlantilaislehdistö paljasti viime viikonloppuna, että niillä, jotka rahoittivat Lissabonin sopimusta vastustavaa kampanjaa Irlannissa, saattaa olla yhteys Washingtonin Pentagoniin ja CIA:han. Artikkeli oli hyvin mielenkiintoinen, ja syyksi esitettiin halu pysäyttää EU:n liiallinen vahvistuminen. Pyydänkin puhemiestä tutkimaan asiaa. Meidän pitäisi myös pyytää neuvostoa - neuvostoa ja komissiota - antamaan meille asiasta mahdollisimman pian tietoa, sillä olisi todellakin kiinnostavaa saada selville totuus tästä Irlannin hämäräperäisestä vastustuskampanjasta, joka sai rahoitusta 1,2 miljoonaa euroa. Kehotan siksi puheenjohtajaa tutkimaan tätä asiaa, jotta saamme siitä tietoa ja saamme selville, mitä tämän artikkelin taustalla oikein on.
<SPEAKER ID="024" NAME="Puhemies">
(DE) Hyvä jäsen Cohn-Bendit, paljon kiitoksia. Haluan kertoa teille, että olen jo seurannut tätä asiaa hyvin tiiviisti jo jonkin aikaa. Meidän on pidettävä kiinni ehdottomasta avoimuudesta. Kuten tiedätte, meitä vastaan hyökänneet henkilöt vaativat meiltä avoimuutta - ja samalla heidän pitäisi tietenkin toimia myös itse omien sanojensa mukaisesti. Tarvitsemme avointa tietoa Declan Ganleyn edustamalle Libertas-liikkeelle maksetuista rahasummista ja siitä, mistä nämä rahat ovat peräisin.
<P>
Irlantilaiset tiedotusvälineet ovat kertoneet - ja toistan nyt, mitä Irlannissa uutisoitiin viime viikolla - että Ganley on väittänyt aiemmin lahjoitusten tulleen jokseenkin tavallisilta ihmisiltä ja lahjoitusten olleen pieniä. Nyt hän on myöntänyt lahjoittaneensa itse järjestölle 200 000 euroa, ja tämän jälkeen on vahvistettu, että Ganley teki Pentagonin kanssa sotilastarvikkeiden hankintasopimukset käsittääkseni noin 200 miljoonan dollarin tilauksista. Joissakin artikkeleissa on ilmoitettu paljon suurempia lukuja.
<P>
Meidän on seurattava näitä asioita, ja faktat on tuotava esiin. Emme voi sallia sitä, ihmiset, jotka vaativat avoimuutta mutteivät ole valmiita noudattamaan itse samoja sääntöjä, vahingoittavat Euroopan unionia.
<P>
(Suosionosoituksia)
<P>
Haluan korostaa erityisesti ihailevani suuresti tapaa, jolla Eurooppa-asioista vastaava irlantilaisministeri Dick Roche on ottanut näiden asioiden tutkinnan omaksi tehtäväkseen, ja kannustan häntä lämpimästi jatkamaan järjestelmällisesti totuuden selvittämistä.
<P>
Hyvät parlamentin jäsenet, tulkitsen antamanne suosionosoitukset niin, että haluamme kaikki näihin asioihin avoimuutta, jotta voimme varmistaa, ettei EU:ta vahingoiteta.
<P>
(Suosionosoituksia)
<P>

<SPEAKER ID="025" NAME="Philip Bushill-Matthews" AFFILIATION="PPE-DE">
(EN) Arvoisa puhemies, käytän työjärjestyspuheenvuoron. Asiani koskee torstain esityslistaa. Olemme esittäneet sitä koskevan myöhäisen pyynnön, ja pahoittelen, että esitimme pyyntömme myöhään. Ehdotamme, että torstain esityslistaa muutettaisiin hieman, koska tällä hetkellä esityslistalla on äänestys sosiaalipakettia koskevista päätöslauselmaesityksistä.
<P>
Tilanne on tällä hetkellä se, että yksittäiset ryhmät ovat jättäneet omat erilliset päätöslauselmansa. Yritimme parhaalla mahdollisella tahdolla ja suurella luottamuksella kaikkia osapuolia kohtaan neuvotella yhdessä kompromissipäätöslauselmasta. Emme kuitenkaan onnistuneet, joten nyt on todennäköistä, että jos äänestämme yksittäisistä päätöslauselmista, jokainen niistä hylätään. Tämä ei olisi kovinkaan hyvä viesti. Siksi poliittisten ryhmien enemmistö ajatteli yhdessä, että minun kannattaisi käyttää puheenvuoro ja tuoda esiin, että voisi olla tahdikasta jättää kokonaan äänestämättä päätöslauselmista.
<P>
En ehdota tätä siksi, ettei asia olisi tärkeä, vaan nimenomaan siksi, että se on tärkeä. Emme halunneet antaa väärää viestiä ja katsoimme paremmaksi olla antamatta minkäänlaista viestiä viimeksi käymämme, kaikki eri kohdat hyvin kattavan keskustelun jälkeen. Siispä ehdotukseni, jota poliittisten ryhmien enemmistö kannattaa, on se, ettemme äänestä asiasta torstaina.
<SPEAKER ID="026" NAME="Puhemies">
(DE) Otamme asian huomioon. Kehotan ryhmiä kokoontumaan uudelleen ja pohtimaan, voisivatko ne löytää ratkaisun asiaan. Sillä välin otamme huomioon jäsen Bushill-Matthewsin puheenvuoron.
<P>
(Käsittelyjärjestys vahvistettiin.)
