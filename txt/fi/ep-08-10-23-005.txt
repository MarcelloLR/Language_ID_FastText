<CHAPTER ID="005">
Puhemiehen ilmoitukset
<SPEAKER ID="044" NAME="Puhemies">
(DE) Hyvät parlamentin jäsenet, Euroopan parlamentti perusti kaksikymmentä vuotta sitten, vuonna 1988, mielipiteenvapautta edistävän Saharovin palkinnon, joka on jaettu siitä lähtien vuosittain.
<P>
Kahden viime vuosikymmenen aikana olemme myöntäneet palkinnon ainutlaatuisille järjestöille tai henkilöille, jotka ovat omistaneet elämänsä ihmisoikeuksien ja perusvapauksien puolustamiselle ja taistelleet suvaitsemattomuutta, kiihkoilua ja sortoa vastaan omassa maassaan tai koko maailmassa. Ensimmäinen palkinnon saaja oli Nelson Mandela, jonka tapaan ensi viikolla Johannesburgissa, minne minut on kutsuttu puhumaan yleisafrikkalaiselle parlamentille.
<P>
Tänä vuonna puheenjohtajakokous on päättänyt myöntää vuoden 2008 Saharov-palkinnon Hu Jialle "Kiinan ja Tiibetin vaiennettujen äänien edustajana", kuten ulkoasiainvaliokunnan päätösehdotuksessa todetaan.
<P>
(Suosionosoituksia)
<P>
Pekingissä 25. heinäkuuta 1973 syntynyt Hu Jia on yksi kiihkeimmistä ihmisoikeuksien puolustajista Kiinan kansantasavallassa. Tämä vannoutunut aktivisti on syytösten kohteena sitoutumisestaan ympäristön puolesta, taistelustaan hiv:n ja aidsin vaaroja vastaan sekä ponnisteluistaan ihmisoikeuksien kunnioittamisen puolesta.
<P>
Hu Jia määrättiin 27. joulukuuta 2007 kotiarestiin syytettynä valtion vastaiseen toimintaan yllyttämisestä. Hänet tuomittiin 3. huhtikuuta 2008 kolmeksi ja puoleksi vuodeksi vankilaan.
<P>
Hu Jia taistelee nyt vankilasellissään yksin sairauttaan vastaan. Hänellä on maksakirroosi, mutta häneltä on evätty asianmukainen lääkärinhoito.
<P>
Hu Jian mielivaltainen pidätys ja tuomio ovat järkyttäneet koko maailmaa. Myöntämällä Saharov-palkinnon Hu Jialle Euroopan parlamentti osoittaa voimakkaasti ja päättäväisesti tunnustavansa kaikkien ihmisoikeuksien puolustajien päivittäisen taistelun vapauden puolesta Kiinassa.
<P>
(Suosionosoituksia)
<P>
Hyvät parlamentin jäsenet, minulla on toinen lyhyt julkilausuma. Vietämme huomenna, 24. lokakuuta, Yhdistyneiden Kansakuntien 63-vuotisjuhlapäivää. Sen vuoksi haluaisin korostaa Euroopan unionin, Euroopan parlamentin ja Yhdistyneiden Kansakuntien eri ohjelmien ja laitosten välisen yhteistyön laajuutta ja menestystä.
<P>
Hiljattain julkaistussa "Improving Lives" -nimisessä julkaisussa, jonka te kaikki olette saaneet, esitettiin yhteenveto menneiden vuosien yhteistyöstä. Viime viikkoina on koko maailmassa alkanut vaikea ajanjakso liittyen erityisesti rahoituskriisiin ja sen voimakkaisiin maailmantalouteen kohdistuviin vaikutuksiin.
<P>
Erityisesti tässä yhteydessä Euroopan unionin monenvälisen yhteisymmärryksen ja yhteisvastuun perusarvot ovat erittäin tärkeitä. Se koskee myös velvollisuuksiamme kehitysmaille ja vastuutamme niistä. Marraskuussa pidettävä kansainvälinen kehitysrahoitusta käsittelevä konferenssi on tässä asiassa myös ratkaisevassa asemassa. Vaikka meillä onkin huomattavia haasteita, emme saa unohtaa kehitysmaiden etuja.
