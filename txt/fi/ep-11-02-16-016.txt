<CHAPTER ID="016">
Kyselytunti (kysymykset neuvostolle) 
<SPEAKER ID="586" NAME="Puhemies">
(EN) Esityslistalla on seuraavana kyselytunti (B7-0009/2011).
<P>
Neuvostolle on osoitettu jäljempänä esitetyt kysymykset.
<P>

<P>
Aihe: Oikeusvaltioperiaate Serbiassa
<P>
Miten neuvosto arvioi oikeusvaltioperiaatteen kehitystä Serbiassa, erityisesti huomioon ottaen kyseenalaisen oikeudenkäynnin Etelä-Serbian Preševon laakson albaanivähemmistöön kuuluvia kapinallisiksi epäiltyjä vastaan?
<SPEAKER ID="588" NAME="Enikő Győri">
neuvoston puheenjohtaja. - (HU) Neuvoston lausunto oikeusvaltion kehityksestä Serbiassa on esitetty neuvoston 14. joulukuuta 2010 antamissa päätelmissä. Neuvosto ilmaisi päätelmissään tyytyväisyytensä siihen, että Serbia jatkaa uudistusaikataulunsa toteuttamista ja on osoittanut edistymistä Euroopan unionin kanssa allekirjoitetussa väliaikaisessa sopimuksessa määrättyjen säännösten täytäntöönpanemisessa. Päätelmissään neuvosto myös totesi, että Serbia saavuttaa jatkuvasti hyviä tuloksia vakautus- ja assosiaatiosopimuksen mukaisten velvoitteidensa suorittamisessa. Maan on kuitenkin toteutettava lisätoimia erityisesti seuraavilla alueilla: julkishallinnon uudistaminen, oikeusvaltio ja siihen kuuluva oikeusjärjestelmän uudistaminen, korruption ja järjestäytyneen rikollisuuden torjunta sekä liiketoimintaympäristön parantaminen. Neuvosto ei keskustellut oikeusvaltioperiaatteen kehityksestä Serbiassa Bernd Posseltin mainitseman menettelyn kannalta.
<SPEAKER ID="589" NAME="Bernd Posselt" AFFILIATION="PPE">
(DE) Sen jälkeen, kun esitin tämän kysymyksen, ryhmä kansallisuudeltaan albanialaisia Serbian kansalaisia on saanut enimmäisrangaistuksen erityistuomioistuimen näytösoikeudenkäynnissä, jossa heitä syytettiin rikoksista Kosovossa. Eikö tämä olisi kuulunut Euroopan unionin oikeusvaltio-operaatiolle (EULEX) eikä Serbialle? Voitteko tutkia asiaa ja selvittää tilanteen sen tapauksen osalta, josta olen esittänyt kysymyksen?
<SPEAKER ID="590" NAME="Enikő Győri">
neuvoston puheenjohtaja. - (HU) Kiitos paljon, jäsen Posselt. Haluan huomauttaa, että Eurooppa-neuvoston Kööpenhaminassa vuonna 1993 määrittämät niin kutsutut liittymisperusteet ovat ratkaisevia seikkoja, jotka kuvaavat neuvoston kannan laajentumisiin ja vakautus- ja assosiaatiosopimuksiin. Perusteet sisältävät ihmisoikeuksien ja vähemmistöjen oikeuksien kunnioittamisen, eikä mikään voi olla neuvotteluissa neuvostolle tätä periaatetta tärkeämpää. Voin kertoa, että Unkari puheenjohtajavaltiona ja neuvoston edustajana tunnustaa luonnollisesti pyyntönne ja tämän kysymyksen, on tietoinen tapahtumien vakavuudesta, ja kuten kaikissa liittymis- ja assosiaatiosopimusten menettelyissä, kiinnittää erityistä huomiota näihin seikkoihin myös tässä tapauksessa.
<SPEAKER ID="591" NAME="Daniel Caspary" AFFILIATION="PPE">
(DE) Arvoisa puhemies, minulla on neuvostolle toinen lisäkysymys, joka liittyy Bernd Posseltin kysymykseen. Kollegani on jo kysynyt, voiko neuvosto harkita erityisesti tässä tapauksessa yhteyden ottamista jälleen kerran hallitukseen ja paikan päällä oleviin vastuuhenkilöihin. Näin ollen haluan jälleen kysyä neuvoston puheenjohtajavaltiolta seuraavaa: voiko puheenjohtajavaltio harkita tässä tapauksessa yhteyden ottamista vastuuhenkilöihin paikan päällä?
<SPEAKER ID="592" NAME="Enikő Győri">
neuvoston puheenjohtaja. - (HU) Arvoisa puhemies, olette maininnut laajemman yhteyden ja hengen, jossa neuvosto käsittelee vastaavia kysymyksiä, ja voin luonnollisesti kertoa, että Serbian liittyminen on käynnissä, koska se on toimittanut jäsenyyshakemuksensa, ja mielestäni olemme nyt siirtyneet uuteen vaiheeseen, koska Serbia on vastannut Euroopan komission esittämään kyselyyn. Nämä vastaukset toimitettiin 31. tammikuuta. Kuten kaikissa tärkeissä liittymismenettelyyn liittyvissä seikoissa, Euroopan komissio ja neuvosto kiinnittävät luonnollisesti erityistä huomiota näihin kysymyksiin.
<P>

<P>
Aihe: Pk-yritykset ja puheenjohtajavaltio Unkari
<P>
Yksi neuvoston puheenjohtajavaltio Unkarin asettamista tavoitteista on parantaa pienten ja keskisuurten yritysten tilannetta. Voisiko neuvosto kertoa asiasta hieman enemmän ja antaa käytännön tietoja siitä, miten se auttaa pk-yrityksiä, jotka kamppailevat selviytyäkseen?
<SPEAKER ID="594" NAME="Enikő Győri">
neuvoston puheenjohtaja. - (HU) Pienet ja keskisuuret yritykset ovat tärkeitä toimijoita Euroopan taloudessa. Niiden toiminnan puitteiden parantaminen on yksi puheenjohtajavaltio Unkarin erityisistä painopistealueista. Tulevina kuukausina puheenjohtajavaltion huomio tulee olemaan Eurooppa 2020 -strategian ja strategiassa määritettyjen innovaatio- ja teollisuuspolitiikan lippulaivahankkeiden täytäntöönpanossa sekä sisämarkkinoiden täysimääräisessä toteuttamisessa, koska tällä hetkellä vain 8 prosenttia eurooppalaisista pk-yrityksistä on mukana rajatylittävässä toiminnassa.
<P>
Entisen komission jäsenen Mario Montin mietinnön mukaan näihin toimiin on kuuluttava myös kaikkien sisämarkkinoiden toimintaa heikentävien esteiden poistaminen. Tämä voidaan saavuttaa panemalla täytäntöön kaikki direktiivit, erityisesti palveludirektiivi, ja valvomalla niiden noudattamista - myös parlamentti on käsitellyt tätä asiaa tällä istuntojaksolla - tarkasti ja riittävän ajoissa tarjoamalla kuluttajaystävällisiä ratkaisuja yhtenäisellä euromaksualueella (SEPA), helpottamalla verosääntöjen noudattamista niiden yritysten osalta, jotka ovat mukana rajatylittävässä liiketoiminnassa, ja edistämällä pk-yritykset huomioivan Euroopan unionin patentin käyttöönottoa - ja parlamentti teki erittäin tärkeän tähän aiheeseen liittyvän päätöksen tiistaina maanantain keskustelun jälkeen. Kaiken tämän edellytyksenä on se, josta olen juuri puhunut, eli että meidän on innostettava pk-yrityksiä tekemään mahdollisimman monia innovatiivisia investointeja.
<P>
Lisäksi puheenjohtajavaltio Unkari aikoo suorittaa eurooppalaisia pk-yrityksiä tukevan Small Business Act -aloitteen väliarvioinnin. Tämän aloitteen pitäisi olla todellinen pk-yritysten Magna Carta. Tämän lisäksi puheenjohtajavaltio aikoo edistää kokonaisvaltaista lähestymistapaa uuteen yhtenäiseen teollisuuspolitiikkaan, jonka puitteissa aiomme poistaa kaikki tiedonkulun, taloudelliset ja teknisen tuen esteet, jotka estävät pk-yrityksiä muodostamasta vihreän talouden todellista selkärankaa.
<P>
Lisäksi aiomme keventää hallinnollista taakkaa ja valtiojohtoisuuden riskiä paremmalla ja älykkäämmällä sääntelykehyksellä sekä institutionaalisilla muutoksilla. Olemme vakuuttuneita siitä, että on tärkeää vahvistaa pk-yritysten innovaatiokykyä, ja tämä vaatii innovaatioihin uutta lähestymistapaa, joka ei keskity teknisten innovaatioiden edistämiseen. Haluan muistuttaa, että myös Eurooppa-neuvosto teki erittäin tärkeitä päätöksiä innovaatioiden osalta 4. helmikuuta.
<P>
Tärkeässä kysymyksessä siitä, miten pk-yritykset saavat rahoitusta, voidaan todeta, että olemme sitoutuneet tukemaan terveiden yritysten mahdollisuuksia saada luottoa ja lainoja vakuuksien, innovatiivisten rahoitusvälineiden ja pankkien tarjoamien suotuisien ehtojen avulla.
<P>
Lopuksi haluan lisätä, että puheenjohtajavaltio Unkari jättää neuvostolle EU:n tutkimuksen ja kehityksen alan suuren budjetin ja usean vuoden meno-ohjelmien väliarviointeja koskevat ehdotukset, jotka sisältävät myös pk-yrityksille tarkoitetut tärkeät tukivälineet, kuten riskinjakorahoitusvälineen.
<SPEAKER ID="595" NAME="Jim Higgins" AFFILIATION="PPE">
(GA) Arvoisa puhemies, haluan onnitella puheenjohtajavaltiota siitä, mihin se on päässyt tänään, ja olen tyytyväinen siihen, mitä ministeri sanoi.
<P>
Yksi pienyritysten suurimmista ongelmista on liiallinen byrokratia - englanniksi red tape. Puheenjohtaja Barroso lupasi vuonna 2004 tehdä jotakin merkittävää tämän ongelman ratkaisemiseksi, mutta sitä ei ole vielä tapahtunut. Kuultuani, mitä neuvoston unkarilainen puheenjohtaja sanoi, haluan todeta olevani erittäin optimistinen.
<P>
On erittäin tärkeää, että teemme kaikkemme tämän ongelman ratkaisemiseksi, koska se aiheuttaa suuria vaikeuksia ihmisille, jotka aloittavat tällaisen yritystoiminnan.
<SPEAKER ID="596" NAME="Zigmantas Balčytis" AFFILIATION="S&amp;D">
(LT) Arvoisa puhemies, neuvosto hyväksyi vuonna 2008 Euroopan investointipankin 15 miljardin euron paketin, jonka oli tarkoitus olla tärkein väline pienten ja keskisuurten yritysten pelastamiseen kriisin aikana. Julkaistusta mietinnöstä ilmenee, että varojen käyttöaste oli alhainen ja varoja annettiin pääosin suuryrityksille, mutta pienyritykset eivät saaneet vaadittua rahoitusta. Miten puheenjohtajavaltio Unkari aikoo varmistaa, että pienten ja keskisuurten yritysten tukemiseen hyväksyttyjä välineitä käytetään ja pannaan täytäntöön oikeudenmukaisesti?
<SPEAKER ID="597" NAME="Nicole Sinclaire" AFFILIATION="NI">
(EN) Ihmettelen vain, ovatko kollegani samaa mieltä kanssani siitä, että on suuri pettymys, ettei täällä ole ilmaistu juurikaan tukea kirjalliselle kannanotolle, jota tukee kollegani West Midlandsin alueelta, Malcolm Harbour, joka on sisämarkkina- ja kuluttajansuojavaliokunnan puheenjohtaja.
<P>
Hän lähetti tänään sähköpostiviestin, jossa hän totesi, että vain 184 kollegaa 736:sta on allekirjoittanut sen. Tarkoittaako tämä, että kun kyseessä ovat pienyritykset eri puolilla Euroopan unionia, yhteistyö ei ole mahdollista, ja käytännössä on jäsenvaltioiden omalla vastuulla huolehtia omista pienyrityksistään?
<SPEAKER ID="598" NAME="Enikő Győri">
neuvoston puheenjohtaja. - (EN) Haluan ensin vastata Jim Higginsin kysymykseen sääntely-ympäristöstä. Se on todellakin hyvin tärkeä pk-yritysten olemassaololle ja työoloille.
<P>
Se, että sovellamme "pienet ensin" -periaatetta lakien ja politiikkojen valmistelemiseen, on keskeistä uusille puitteille, joita pyrimme luomaan. Tämä on tärkeää kaikilla tasoilla, ei ainoastaan EU:n tasolla - ja uskon, että olette kanssani samaa mieltä - vaan myös kansallisella, alueellisella ja kunnallisella tasolla.
<P>
Komissio on tarkistanut valtiontukisääntöjään kannustaakseen jäsenvaltioita ohjaamaan enemmän tukea pk-yrityksille niiden avainalueille, kuten koulutukseen, tutkimukseen ja kehitykseen sekä ympäristönsuojeluun, ja siirtämään huomiota pois suuryrityksistä.
<P>
Jäsenvaltioiden sopimus, jolla sallitaan alennettujen arvonlisäverokantojen soveltaminen paikallisesti tarjottaviin palveluihin, muun muassa työvoimavaltaisiin kampaamo-, catering- ja korjauspalveluihin, elvyttää entisestään taloudellista toimintaa ja luo työpaikkoja, ja komissio on erittäin tyytyväinen tähän päätökseen.
<P>
Paremman sääntelyn osalta komissio on jo jättänyt tärkeitä lainsäädäntöaloitteita. Se on hyväksynyt ehdotuksen alv-direktiivin muuttamisesta sähköisen laskutuksen esteiden poistamiseksi, ja tämä tuo keskipitkällä aikavälillä miljardien eurojen säästömahdollisuudet.
<P>
Komissio teki myös helmikuussa ehdotuksen, jonka mukaan jäsenvaltiot voisivat hyväksyä mikroyrityksille vähemmän kuormittavat kirjanpitovaatimukset, ja täytti näin sitoumuksensa pieniä yrityksiä koskevan toimintasuunnitelman osalta. Tämä voi vähentää kuormitusta jopa 6 miljardilla eurolla. Komissio kannustaa jäsenvaltioita pääsemään sopimukseen mahdollisimman pian, jotta jäsenvaltiot, jotka haluavat hyödyntää tätä mahdollisuutta, voivat tehdä niin, ja meidän neuvostossa on todellakin edettävä tämän mukaisesti.
<P>
Komissio aikoo myös arvioida huolellisesti mahdollisten uusien lainsäädäntöehdotusten tuomat rasitukset myös muiden kuin pk-yritysten kannalta. Meillä on käsiteltävänämme useita hyviä ehdotuksia, ja seuraamme tätä aihetta kilpailukykyneuvostossa ja pyrimme käsittelemään mahdollisimman monia näistä kysymyksistä mahdollisimman nopeasti.
<P>
Siirryn nyt toiseen kysymykseen rahoituksen saatavuuden parantamisesta, ja pyrin viittaamaan tähän jo avauspuheenvuorossani. Helpottaakseen kipeästi kaivatun luoton saatavuutta Euroopan investointipankki lainasi pk-yrityksille vuonna 2008 miljardi euroa, jossa kasvua oli 60 prosenttia vuoteen 2007 verrattuna.
<P>
Tavoitteena on lainata myöhemmin enemmän rahaa näiden kysymysten ratkaisemiseen. Muistan erittäin hyvin, että kun olin itse vielä Euroopan parlamentin jäsen, vastasin Euroopan investointipankkia koskevasta lausunnosta. Talous- ja raha-asioiden valiokunnalle valmistelemassani lausunnossa tein arvioinnin. Minun on todettava teille, että EIP reagoi hyvin nopeasti muuttuneeseen tilanteeseen ja muutti painopistealueitaan. Suhtauduimme siis myönteisesti näihin EIP:n toimiin.
<P>
Olen kanssanne samaa mieltä siitä, että rahat eivät aina päädy oikeille vastaanottajille, ja että tarvitaan parempaa organisointia. Tämän osalta katson, että meidän on todellakin kiinnitettävä huomiota osapuoliin eli Euroopan investointipankkiin ja jäsenvaltioihin, jotka toimivat useimmissa tapauksissa kumppaneina. Emme saa aina syyttää Euroopan investointipankkia täytäntöönpanosta, jota se ei ole itse suorittanut.
<P>
Näin ollen olen samaa mieltä toisen kysymyksen osalta siitä, että on erittäin tärkeää, että yhteisön rahat ja EIP:n lainat päätyvät oikeille vastaanottajille, eli pienille ja keskisuurille yrityksille.
<P>
Nähdäkseni neuvosto ei voi esittää kantaansa kirjallisiin kannanottoihin, joten jos arvoisa puhemies ei pahastu, en kommentoi aihetta.
<P>

<P>
Aihe: Vesihuoltoa ja juomavettä koskevat aloitteet
<P>
Puheenjohtajakautensa painopistealueita koskevassa tiedotusmateriaalissa puheenjohtajavaltio Unkari ilmoittaa, että se haluaa kiinnittää erityistä huomiota vesihuoltoon ja juomaveteen sekä vesivaroihin liittyviin ääri-ilmiöihin.
<P>
Koska puheenjohtajakauden ohjelmassa ei selvennetä, mitä toimintalinjoja näiden tavoitteiden saavuttamiseksi on määrä noudattaa, pyydän puheenjohtajavaltiota ilmoittamaan Euroopan parlamentille, mitä nimenomaisia aloitteita se aikoo tehdä tällä alalla? Arvioiko se, että Euroopan unionin jäsenvaltioissa ilmenee lähivuosina konkreettisia ongelmia vesihuollossa sekä vesivarojen ja juomaveden turvaamisessa?
<SPEAKER ID="600" NAME="Enikő Győri">
neuvoston puheenjohtaja. - (HU) Haluan vastata Georgios Papanikolaoun kysymykseen vesivaroista. Tämä aihe on erityisen merkittävä puheenjohtajakolmikon maille Espanjalle, Belgialle ja Unkarille. Se on tärkeä näkökohta yhteisessä ohjelmassa, jonka laadimme yli kaksi vuotta sitten, ja jokainen maa teki siihen lisäyksiä kuuden kuukauden puheenjohtajakaudellaan osallistuakseen yhteisen ohjelman toteuttamiseen vesipolitiikan yhdennetyn lähestymistavan osalta. Jatkamme näin ollen Espanjan ja Belgian aloittamaa työtä, ja haluamme lisätä oman panoksemme esittämällä vesipolitiikkaa koskevat päätelmät neuvoston kokouksessa kesäkuussa 2011.
<P>
Nämä päätelmät kattavat kolme tärkeää aihetta. Ensimmäinen on veteen liittyvien ääri-ilmiöiden, kuten tulvien, vesipulan, liiallisen pintaveden ja sademäärän epätasaisen jakautumisen yhdennetty hallinta. Toinen aihe on veden tarjoamien ekosysteemipalveluiden rooli. Tämä on hyvin jännittävä aihe, josta emme mielestäni puhu nykyisin riittävästi. Pidämme itsestäänselvyytenä sitä, että meillä on vettä, ja käytämme kosteikkoluontotyyppien meille tarjoamia niin kutsuttuja ekosysteemipalveluita, mutta meidän olisi osoitettava näille suurta arvostusta. Kolmas aihe on yhteistyön tehostaminen vesihuollon alalla sekä kansainvälisellä tasolla että EU:n jäsenvaltioiden välillä.
<P>
Neuvoston päätelmien tarkoituksena on antaa panoksensa Euroopan komission Euroopan vesien käsitettä koskevaan tiedonantoon, joka on määrä hyväksyä vuonna 2012 ja jossa korostetaan EU:n jäsenvaltioiden vesivarojen kestävän hallinnan sekä vesivarojen ja vesihuollon turvaamisen tärkeyttä.
<P>
Lopuksi, hyvät kollegat, Unkarin puheenjohtajakauden aikana on myös konferensseja ja tapahtumia, joiden aiheena on vesi, kuten esimerkiksi Euroopan sisävesivarojen tulevaisuutta koskeva konferenssi, joka pidetään Budapestissa 23.-25. maaliskuuta ympäristöministerien epävirallisen kokouksen yhteydessä. Haluan sanoa vielä yhden asian. Puheenjohtajavaltio Unkarin ensisijaisena tavoitteena on varmistaa Tonavan aluetta koskevan EU:n strategian laatiminen ja tässä yhteydessä myös vedellä, juomavetemme suojelemisella ja yhdennetyllä vesipolitiikalla on luonnollisesti erityinen merkitys.
<SPEAKER ID="601" NAME="Georgios Papanikolaou" AFFILIATION="PPE">
(EL) Arvoisa puhemies, arvoisa ministeri, kiitos paljon vastauksesta. Haluan lisätä, että vuonna 2007 komissio totesi tiedonannossaan "Veden niukkuuden ja kuivuuden asettamiin haasteisiin vastaaminen Euroopan unionissa" katsovansa, että Euroopan unioni voisi tarjota varoja vedenhankinnan infrastruktuurien lisäämiseen.
<P>
Muistutan myös, että useilla Euroopan syrjäisillä alueilla, erityisesti etelän pienillä saaristoilla, kuten Egeanmeren saarilla, on vakavia ongelmia vesihuollossa ja juomaveden saatavuudessa, ja että suolanpoiston kaltaiset menetelmät ovat erittäin kalliita.
<P>
Kysymys on näin ollen selvä: aiotteko edistää ja suhtaudutteko myönteisesti ajatukseen edistää keskustelua yhteisön suorasta tuesta syrjäisten alueiden vesijohtoverkoille?
<SPEAKER ID="602" NAME="Silvia-Adriana Ţicău" AFFILIATION="S&amp;D">
(RO) Kun otetaan huomioon, että Unkari ja Romania nimettiin 3. helmikuuta Tonavan alueen ympäristönsuojelun painopistealakohtaisiksi koordinaattoreiksi, erityisesti veden laadun säilyttämisen ja ylläpitämisen osalta, haluan kysyä teiltä, milloin koordinaattorit aikovat panna tämän painopistealan täytäntöön, koska täytäntöönpano auttaa meitä takaamaan juomaveden laadun. Esimerkkinä esitettyjen hankkeiden ansiosta olemme tehneet investointeja sekä jäteveden käsittelylaitosten rakentamiseen että juomavesivarojen suojeluun käytettävien menetelmien ja välineiden kehittämiseen. Näin ollen meidän on tärkeää keskustella Tonavan aluetta koskevan EU:n strategian täytäntöönpanosta.
<SPEAKER ID="603" NAME="Paul Rübig" AFFILIATION="PPE">
(DE) Minunkin kysymykseni liittyy Tonavan aluetta koskevaan strategiaan. Me luonnollisesti haluamme parantaa Tonavan veden laatua dramaattisesti. Aikovatko kaikki jäsenvaltiot laatia aiheesta toimintasuunnitelman, jossa otetaan vaiheittain huomioon myös sivujokien viemärijohdot, jotta myös sivujoet ovat puhtaampia ja jotta Tonavan vedenlaatu paranee suistolle saakka? Aikovatko kaikki asianosaiset jäsenvaltiot laatia toimintasuunnitelmat?
<SPEAKER ID="604" NAME="Enikő Győri">
neuvoston puheenjohtaja. - (HU) Paljon kiitoksia kysymyksistä, ja kysymykset myös osoittavat, että tämä on Euroopan unionille hyvin tärkeä aihe, ja mielestäni emme käytä näiden kysymysten käsittelyyn läheskään niin paljon aikaa kuin mitä ne ansaitsisivat. Pelkästään esittämällä päätelmiä ja kohdistamalla huomion esimerkiksi äärimmäisten sääolosuhteiden aiheuttamiin vesiongelmiin puheenjohtajavaltio Unkari pyrkii tasoittamaan tietä sille, että Euroopan komissio voi esittää senhetkiselle puheenjohtajavaltiolle ja neuvostolle parhaat mahdolliset ehdotukset vuoden 2012 "vesisuunnitelmassa".
<P>
Georgios Papanikolaou mainitsi Egeanmeren saarten ongelmat. Tämä on mielestäni hyvin tärkeää niillä asuville ihmisille, ja se on aivan yhtä tärkeää Etelä-Italialle tai Barcelonalle - kaikkihan me varmasti muistamme, että Barcelonassa oli niin paha pula juomavedestä, että makeaa vettä oli tuotava sinne tankkereilla - ja näin ollen kaikki tämä osoittaa, että meidän on keskeisen tärkeää ratkaista nämä kysymykset.
<P>
Laatimalla neuvoston päätelmiä innoitamme komissiota, ja uskon, että kun esimerkiksi monivuotista rahoituskehystä koskeva keskustelu käynnistyy, meidän on laadittava päätelmät niin, että voimme ohjata varoja parhaalla mahdollisella tavalla Euroopan unionin yhteisiin ongelmiin.
<P>
Silvia-Adriana Ticaun ja Alfreds Rubiksin kysymykset koskivat Tonava-strategiaa. Jos sallitte, haluaisin vastata niihin samalla kertaa. Olimme erittäin tyytyväisiä siihen, että komission jäsen Hahn esitteli toimintasuunnitelmat Unkarissa helmikuun alussa. Toimintasuunnitelmia on 13, ja mitä tulee juomavedestä ja jätevedenkäsittelystä esittämiinne kysymyksiin, on olemassa niin kutsutut toimintasuunnitelmat kaikentyyppisiin tulviin ja kuivuuksiin liittyville kysymyksille, ja jokaista näistä johtaa kaksi maata. Mielestäni tämä on erittäin hyvä keino myös alueellisen yhteistyön vahvistamiseen Tonava-strategian ohella. Kaiken lisäksi osallistujiin kuuluu kahdeksan EU:n jäsenvaltiota ja kuusi kolmatta maata, ja on erittäin innostavaa, että meillä on näin kattava strategia, jonka puitteissa voimme toteuttaa konkreettisia toimia kaikkien kysymysten osalta. On totta, ettei tarkoitukseen ole myönnetty uusia varoja, mutta olen varma, että näissä puitteissa olemassa olevat hankkeet voidaan järjestellä uudelleen, ja vahvistamalla rajatylittävää yhteistyötä voimme saavuttaa paljon tehokkaamman tuloksen kuin niin, että kaikki maat toimisivat yksin. On mahdotonta ryhtyä yksittäisiin toimenpiteisiin joella, joka yhdistää meidät kaikki.
<P>
Meillä voi tietysti edelleen olla loistavia suunnitelmia, jos emme pane näitä täytäntöön, ja näin ollen toivon kovasti, että voimme keskustella näistä neuvoston kokoonpanoissa vielä nyt Unkarin puheenjohtajakauden aikana. Annoimme prosessille alkusysäyksen yleisten asioiden neuvoston kokouksessa 31. kesäkuuta ja seuraamme tarkkaavaisesti työn etenemistä. Työ edistyy melko hyvin, myös työryhmätasolla, ja Unkarin puheenjohtajakauden loppupuolella voimme hyväksyä strategian yleisten asioiden neuvostossa; Eurooppa-neuvosto voi vakuuttaa meille tukeaan asian suhteen, ja sen jälkeen on meidän tehtävämme panna se täytäntöön mahdollisimman täydellisesti aina jätevedenkäsittelystä juomaveden suojelemiseen.
<P>

<P>
Aihe: Vammaisten henkilöiden ja heitä edustavien järjestöjen osallistuminen vammaisia henkilöitä koskevaan päätöksentekoon
<P>
Komission julkistama eurooppalainen vammaisstrategia 2010-2020 tulee koskemaan noin 80 miljoonaa vammaista henkilöä Euroopan unionissa. Komissio on yksilöinyt kahdeksan keskeistä toiminta-aluetta: esteettömyys ja saavutettavuus, osallistuminen, yhdenvertaisuus, työllisyys, koulutus, sosiaaliturva, terveydenhuolto ja ulkoiset toimet. Euroopan unionin toimielimiä ja jäsenvaltioita kehotetaan panemaan strategia kokonaisuudessaan täytäntöön. Vammaisten henkilöiden oikeuksia koskevan Yhdistyneiden kansakuntien yleissopimuksen mukaan sopimuspuolten on vammaisia henkilöitä koskevia päätöksiä tehdessään neuvoteltava tiiviisti vammaisten henkilöiden kanssa ja aktiivisesti osallistettava heidät heitä edustavien järjestöjen kautta. Vastaavaa määräystä ei valitettavasti ole otettu uuteen vammaisstrategiaan.
<P>
Onko neuvosto toteuttanut konkreettisia toimia taatakseen, että YK:n yleissopimuksessa vahvistettua vammaisten oikeuksia koskevaa periaatetta, ettei mistään vammaisia henkilöitä koskevasta pidä päättää heitä kuulematta, noudatetaan? Mikä olisi neuvoston kanta siihen, että perustetaan vammaiskomitea, joka vastaa toiminnastaan työllisyys-, sosiaalipolitiikka-, terveys- ja kuluttaja-asioiden neuvostolle (EPSCO) ja jonka puheenjohtajana toimisi EU:n kiertävää puheenjohtajuutta hoitava maa? Eikö neuvosto katso, että näin komissiolla ja jäsenvaltioilla olisi paremmat edellytykset osallistua YK:n vammaisyleissopimuksen täytäntöönpanoon?
<SPEAKER ID="606" NAME="Enikő Győri">
neuvoston puheenjohtaja. - (HU) Arvoisa puhemies, minäkin olen hyvin tyytyväinen siihen, että meillä oli vielä aikaa tälle kysymykselle. YK:n yleissopimus vammaisten henkilöiden oikeuksista on asianmukainen ja tehokas keino edistää ja suojella vammaisten henkilöiden oikeuksia Euroopan unionissa, ja sekä yhteisö että sen jäsenvaltiot pitävät sitä hyvin merkittävänä. Neuvosto haluaa muistuttaa arvoisaa jäsentä, että se on tuonut jo useaan otteeseen ilmi, että jos aiomme täyttää vammaisten henkilöiden tarpeet ja haluamme varmistaa heidän yhdenvertaisen osallistumisensa yhteiskuntaan, on tärkeää, että otamme heidät mukaan heitä koskevien päätösten ja politiikkojen laatimiseen.
<P>
Vuosina 2008 ja 2010 hyväksymissään päätöslauselmissa neuvosto kehotti jatkuvasti vammaisia henkilöitä ja heidän järjestöjään osallistumaan päätöksentekoon. Kuten muistamme, neuvosto hyväksyi myös direktiivin, jossa säädetään kielto vammaisuuteen perustuvalle syrjinnälle työssä ja ammatissa. Yllä mainitussa direktiivissä määrätään myös jäsenyydestä ja osallistumisesta työntekijä- ja työnantajajärjestöissä, mikä tarkoittaa, että tämä on neuvoston hyväksymä erityinen toimenpide, joka tarkoituksena on varmistaa, että vammaiset henkilöt voivat todella osallistua päätöksentekoon.
<P>
Komissiolla on myös uusi vammaisstrategia. Olemme erittäin tyytyväisiä siihen, että se julkaistiin syksyllä ja että se keskittyy pääosin YK:n vammaisyleissopimuksen täytäntöönpanoon. Puheenjohtajavaltio Unkari aikoo esittää neuvostolle strategiaan liittyvät päätelmäluonnokset tavoitteenaan strategian hyväksyminen kesäkuussa Unkarin puheenjohtajakauden loppuvaiheessa. Erillisen vammaiskomitean perustamisen osalta neuvosto ei ole tähän mennessä saanut ehdotuksia tutkittavakseen. Tässä yhteydessä on hyvä muistaa, että neuvosto voi käyttää lainsäädäntövaltaansa vain komission esittämien ehdotusten pohjalta, ja pidämme tietysti aina parlamenttia silmällä, mutta näin lainsäädäntö toimii EU:ssa.
<SPEAKER ID="607" NAME="Vilija Blinkevičiūt" AFFILIATION="S&amp;D">
(LT) Arvoisa puhemies, tämän vuoden tammikuussa Euroopan parlamentissa pidetyssä Euroopan vammaisfoorumin järjestämässä kokouksessa Euroopan komission varapuheenjohtaja Viviane Reding totesi, että jotkin EU:n jäsenvaltiot eivät tue neuvoston direktiiviä uskonnosta tai vakaumuksesta, vammaisuudesta, iästä tai sukupuolisesta suuntautumisesta riippumattomasta yhdenvertaisesta kohtelusta. Näin ollen syrjinnän vastainen direktiivi on yksi tärkeimmistä kysymyksistä ihmisoikeuksien alalla erityisesti vammaisten oikeuksien takaamisen osalta. Aikooko Unkari, joka on tällä hetkellä Euroopan unionin neuvoston puheenjohtaja, ryhtyä mihinkään erityisiin toimiin tämän direktiivin hyväksymiseksi ja tarkistamiseksi, ja mihin erityisiin toimenpiteisiin te aiotte ryhtyä tien avaamiseksi tälle direktiiville?
<SPEAKER ID="608" NAME="Ádám Kósa" AFFILIATION="PPE">
(HU) Arvoisa ministeri, paljon kiitoksia vastauksestanne. Haluan kannustaa neuvostoa kiinnittämään huomiota vammaisten henkilöiden osallistumisen tärkeyteen. Kysymys vaikuttaa myös parlamentin työhön sen osalta, miten jäsenet voivat tulla mukaan tähän prosessiin, koska mehän niin sanoakseni edustamme kansoja. Haluan onnitella puheenjohtajavaltiota siitä, että se on käsitellyt vammaisuuden kysymystä korkealla tasolla puheenjohtajakolmikon kauden loppuun. Kysymykseni kuuluu, aikovatko myös seuraavat puheenjohtajavaltiot käsitellä vammaisuuden kysymystä samalla tasolla?
<SPEAKER ID="609" NAME="Enikő Győri">
neuvoston puheenjohtaja. - (HU) Paljon kiitoksia lisäkysymyksistä. Mitä tulee Vilija Blinkevičiūtėn ensimmäiseen kysymyksen syrjinnän vastaiseen direktiiviin liittyvästä kehityksestä, voisin sanoa, että "nyt aiomme ratkaista tämän", koska voisin joka tapauksessa sanoa niin, mutta en aio sanoa tällaisia asioita. Tiedämme kaikki, miten tuskastuttavan hidasta tämän lainsäädäntöluonnoksen eteneminen on ollut viimeisten kolmen vuoden aikana. Mekin aiomme tietysti edetä. Jotta voimme tehdä niin ja säilyttää uskottavuutemme, yritämme keskittyä juuri siihen direktiivin osaan, joka koskee vammaisuutta. Aiomme näin ollen keskustella vammaisuuteen liittyvistä näkökohdista kahdella kierroksella ja toivomme, että voimme vakuuttaa jäsenvaltiot etenemään ainakin tässä suhteessa. Emme kuitenkaan pyri kaikkiin suuntiin, vaan pyrimme keskittämään huomiomme tähän kysymykseen.
<P>
Minun on sanottava, että tämä on hyvin vaikeaa. Jäsenvaltiot vetoavat usein talousasioihin ja talousvaikeuksiin. Myös kotimaani entinen hallitus joutui pyytämään jatkoaikaa voidakseen panna täytäntöön EU:n politiikat ja sisäpolitiikan esimerkiksi esteiden poistamisessa, ja kriisien ja säästötoimien aikana kaikki tämä on jäsenvaltioille vaikeaa. Kun otetaan huomioon, että sitouduimme tekemään tästä ihmiskeskeisen puheenjohtajakauden, uskon kuitenkin, että meidän on todellakin edettävä tässä erittäin tärkeässä kysymyksessä - koska kuten Ádám Kósa aina sanoo, tämä ei koske ainoastaan vammaisia henkilöitä, vaan monia muita nuorista äideistä vanhuksiin, monia muita kuin niitä, joita kutsumme vammaisiksi henkilöiksi - toisin sanoen on neuvoston vastuulla saavuttaa edistystä tässä asiassa.
<P>
Ádám Kósa kysyi, miten voimme ottaa parlamentin paremmin mukaan, tai miten voimme työskennellä yhdessä. Mielestäni Ádám Kósa tekee erinomaista työtä laajennetun vammaisasioiden työryhmän puheenjohtajana ja ylläpitää erittäin hyviä suhteita sekä neuvostoon ja puheenjohtajavaltioon että komissioon. Kuten näemme useiden kysymysten kohdalla, jos parlamentti toimii johtavassa roolissa - ja olen varma, että parlamentti toimii johtavassa roolissa vammaisasioissa - komissio ja neuvosto voivat vain seurata sen esimerkkiä. Nämä voidaan näin ollen sisällyttää komission ehdotuksiin, jotka esitetään sen jälkeen neuvostolle. Kun katsotaan romanistrategiaa, Lívia Járókan mietinnöllä, joka hyväksyttiin maanantaina kansalaisvapauksien sekä oikeus- ja sisäasioiden valiokunnassa, on hyvä mahdollisuus tulla sisällytetyksi komission ehdotukseen ja esitetyksi neuvostolle. Suosittelisin näin ollen tätä toimintatapaa, ja olisin tyytyväinen, jos tämä erinomainen yhteistyö voisi jatkua.
<P>
(EN) Kysymyksiin, joihin meillä ei ollut aikaa vastata, toimitamme vastaukset kirjallisessa muodossa.
<SPEAKER ID="611" NAME="Puhemies">
(EN) Se on totta, mutta annan Nikolaos Chountisin esittää tähän kysymykseen liittyvän lisäkysymyksen.
<SPEAKER ID="612" NAME="Nikolaos Chountis" AFFILIATION="GUE/NGL">
(EL) Arvoisa puhemies, en halua, että esittämästäni kysymyksestä keskustellaan. Olen kiitollinen pyrkimyksestänne, mutta en halua häiritä järjestystä.
<P>
Haluan esittää yhden huomautuksen, joka ei liity erityisesti puheenjohtajaan, ja esitän asiani lyhyesti. Haluan vain sanoa, että koska meillä on parlamentaarista valvontaa koskeva ongelma, kuten hyvin tiedätte, on ollut kolme täysistuntoa, joissa ei esitetty kysymyksiä neuvostolle, ja menettelyt vähentävät lopulta käytettävissä olevaa aikaa. Voitteko näin ollen keskustella puhemiehistön kanssa siitä, miten tämä aika voidaan rajata?
<P>
Paljon kiitoksia ponnisteluistanne. En halua ylittää minulle varattua aikaa, enkä halua, että kysymyksestäni keskustellaan, ja kiitän arvoisaa ministeriä, joka oli valmiina odottamassa.
<SPEAKER ID="613" NAME="Puhemies">
(EN) Arvoisa jäsen Chountis, olen tietoinen valituksestanne, ja tuen sitä täysin.
<P>
Puhemiehistö ei kuitenkaan tee päätöksiä keskustelujen ajoituksesta, keskustelujen sisällöstä tai puheajasta - sen tekee, merkillistä kyllä, puheenjohtajakokous, joka yrittää aina saada liikaa asioita esityslistalle. Me puheenjohtajiston jäsenet, myös minä, joudumme hoitamaan tämän aiheuttamat ongelmat ja siivoamaan jäljet.
<P>
Pyydän anteeksi kaikilta, jotka eivät saaneet puheenvuoroa. Kuten neuvoston puheenjohtaja Győri aivan oikein totesi, kaikkiin kysymyksiin, joihin hänellä ei ole ollut aikaa vastata tänään - ja niihin, joihin hän on vastannut, hän on vastannut hyvin taitavasti - vastataan kirjallisesti.
<P>
Kysymyksiin, joihin ei ajanpuutteen vuoksi voitu vastata, vastataan kirjallisesti (ks. liite).
<P>
Kyselytunti on päättynyt.
