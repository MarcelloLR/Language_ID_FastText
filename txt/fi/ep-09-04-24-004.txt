<CHAPTER ID="004">
Muiden kuin ihmisravinnoksi tarkoitettujen eläimistä saatavien sivutuotteiden terveyssäännöt (keskustelu) 
<SPEAKER ID="033" NAME="Puhemies">
(FR) Esityslistalla on seuraavana Horst Schnellhardtin ympäristön, kansanterveyden ja elintarvikkeiden turvallisuuden valiokunnan puolesta laatima mietintö ehdotuksesta Euroopan parlamentin ja neuvoston asetukseksi muiden kuin ihmisravinnoksi tarkoitettujen eläimistä saatavien sivutuotteiden terveyssäännöistä (sivutuoteasetus) - C6-0220/2008 -.
<SPEAKER ID="034" NAME="Horst Schnellhardt" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, olemme laatineet hyvän mietinnön ja onnistuneet pääsemään yhteisymmärrykseen sivutuoteasetuksesta ensimmäisesssä käsittelyssä. Olen siitä kiitoksen velkaa puheenjohtajavaltioille Ranskalle ja Tšekin tasavallalle, komissiolle ja eri poliittisten ryhmien esittelijöille.
<P>
Yhteistyötä tämän mietinnön laatimisessa tehtiin luottamuksen hengessä. Saimme mietinnön nopeasti valmiiksi, vaikka - ja meidän on ajateltava siitä näin - nyt käsiteltävänä oleva mietintö on muuttunut huomattavasti komission ehdotuksesta, joskin vähemmän sisällön, mutta enemmän rakenteen suhteen. Useita yksityiskohtia on järjestetty uudelleen. Uusi ehdotus oli välttämätön, koska sovellettaessa vuoden 2002 asetusta ilmeni joitakin puutteita, jotka johtivat käytännön ongelmiin. Vaikka vuoden 2002 asetuksella hillittiin eläinsairauksia, kuten BSE:tä, dioksiinipitoisuutta ja muiden eläintautien, kuten suu- ja sorkkataudin tai sikaruton, leviämistä, edistymisen kannalta oli välttämätöntä säätää vaatimuksia, jotka koskevat kysymyksiä vastuusta, jäljitettävyydestä ja teurastuksen yhteydessä syntyvien eläimistä saatavien sivutuotteiden valmistusketjun hetkestä, jonka jälkeen ihmisten tai eläinten terveyttä koskevia vaatimuksia ei enää sovelleta.
<P>
Oli myös välttämätöntä poistaa asetuksen soveltamisalasta oikeudellinen epävarmuus, joka koskee luonnonvaraisesta riistasta saatavia sivutuotteita. Hygieniaa koskevien aikaisempien säännösten mukaisesti yritykset ovat tulevaisuudessa myös vastuussa tuotteistaan. Olen todennut tämän jo muiden säännösten yhteydessä. Tämä ei kuitenkaan saa johtaa virallisen valvonnan vähenemiseen.
<P>
Uuden asetuksen avulla haluamme parantaa kansalaisten turvallisuutta, emmekä vain siirtää vastuuta. Siksi on tärkeää, että eläimistä saatavia sivutuotteita käsittelevien toimijoiden on saatava siihen lupa. Erityisiä toimijoita, joilta lupa vaaditaan, säännellään selkeästi. Se, että lupamenettelyn lisäksi sovelletaan myös rekisteröintimenettelyä, johtuu halusta vähentää byrokratiaa. Tulevaisuudessa meidän on tietenkin tarkasteltava huolellisesti, takaako rekisteröinti riittävän turvallisuuden. Olen myös sitä mieltä, että epävarmuus, joka aikaisemmin johtui luonnonvaraisesta riistasta saatavia sivutuotteita koskeneista säännöksistä, on nyt poistunut. Nyt on selvää, että hyvä metsästyskäytäntö on välttämätöntä. Metsistä kerättyä riistaa ei saa käyttää. Mielestäni olemme noudattaneet myös useiden jäsenvaltioiden toiveita salliessamme haaskalintulajien asianmukaisen ruokinnan tietyillä alueilla.
<P>
Kyky määritellä eläimistä saatavien sivutuotteiden valmistusketjun hetki, jonka jälkeen ihmisten tai eläinten terveyttä koskevia vaatimuksia ei enää sovelleta, on merkittävä edistysaskel. Se poistaa oikeudellisen epävarmuuden ja ratkaisee useita puutteita ja ongelmia. Meidän on tarkasteltava, noudattaako Euroopan komission määrittelemä päättymishetki edellä mainittua perustetta eli oikeusvarmuutta. Ymmärrän tietenkin, että se voi vaihdella tuotteittain, mistä syystä joustavuutta tarvitaan. Haluan kuitenkin sanoa komissiolle nyt, että myös avoimuutta tarvitaan, jotta se on selvää myös käyttäjälle.
<P>
Nyt tulemme keskeiseen aiheeseen, joka mielestäni on aina kysymys komiteamenettelystä. Uudessa asetuksessa liian useita sääntöjä pannaan täytäntöön käyttämällä komiteamenettelyä. Meidän on tarkasteltava tätä huolellisesti. Olemme tietenkin tietoisia siitä, että Euroopan parlamentin jäseninä meillä on mahdollisuus tehdä osamme täällä. Käytäntö on myös opettanut, että meillä ei todellakaan ole mahdollisuutta valvoa tai tarkastella kaikkia komiteamenettelyjä. Tästä syystä suhtaudun myönteisesti siihen, että komissio on todennut haluavansa esitellä ehdotuksensa ympäristön, kansanterveyden ja elintarvikkeiden turvallisuuden valiokunnalle ennen niiden hyväksymistä. Se on hyvä lähestymistapa, koska on olemassa lukuisia komiteamenettelyn muotoja. Olemmekin mielestäni oikealla tiellä.
<P>
Teen pari huomautusta muista aiheista keskustelun päätteeksi.
<SPEAKER ID="035" NAME="Antonio Tajani">
komission varapuheenjohtaja. - (IT) Arvoisa puhemies, hyvät parlamentin jäsenet, tänään parlamenttia pyydetään äänestämään yhteisestä kannasta, joka perustuu komission antamaan ehdotukseen uudeksi asetukseksi muiden kuin ihmisravinnoksi tarkoitettujen, eläimistä saatavien sivutuotteiden terveyssäännöistä. Tällä kertaa haluan kiittää esittelijää hänen työstään, joka on mahdollistanut tämän yhteisen kannan aikaan saamisen. Kiitän esittelijää myös hänen eläinlääketiedettä koskevien sääntöjen tuntemuksestaan, mikä on mahdollistanut myönteisen ja hyväksytyn tuloksen saavuttamisen. Kollegani komission jäsen Vassiliou pahoittelee, ettei hän voi olla läsnä ja osallistua tähän keskusteluun. Hän on pyytänyt minua välittämään kiitoksensa esittelijälle tämän työstä ja ponnisteluista tavoitteen saavuttamiseksi.
<P>
Olemme komissiossa tietenkin kiitollisia myös varjoesittelijöille, jotka ovat vieneet työn loppuun rakentavalla tavalla, kuten esittelijä korosti puheenvuorossaan. Tämän yhteistyön ansiosta on ollut mahdollista sisällyttää yhteiseen kantaan maatalouden ja maaseudun kehittämisen valiokunnan tärkeimmät huolenaiheet. Esittelijän tavoin haluan myös kiittää puheenjohtajavaltio Ranskaa, joka teki paljon työtä tämän mietinnön eteen tietoisena siitä, että se ei itse saa aikaan lopullista tulosta, ja puheenjohtajavaltio Tšekin tasavaltaa, joka ponnisteli huomattavasti taatakseen selkeät ja johdonmukaiset valtuudet parlamentin kanssa käytäville neuvotteluille. Siksi komissio kannattaa ehdottomasti yhteistä kantaa.
<P>
Tämä teksti selventää terveyttä ja ympäristöä koskevien sääntöjen välistä suhdetta, ja myötävaikuttaa siten "paremman sääntelyn" tavoitteisiin. Säännöt, joista parlamentti kohta äänestää, sallivat laajemman käytön eläimistä saataville sivutuotteille, joita nykyisin ei voida hyödyntää mielekkäästi. Samalla säännöt varmistavat asiaankuuluvat turvallisuusedellytykset. Myös hallinnolliset kustannukset pienenevät, mikä mahdollistaa toimijoiden paremman kilpailukyvyn. Kaikki tämä on erittäin tärkeää annettaessa heille mahdollisuus vastata dynaamisesti tulevaisuuden haasteisiin, johtuvatpa ne sitten tuonnista EU:n ulkopuolisista valtioista tai uusista tekniikan edistysaskeleista sivutuotteiden käytössä.
<P>
Uudet säännöt ovat myös täysin yhdenmukaiset biologisen monimuotoisuuden suojaamista koskevan tavoitteen kanssa. Mikä tärkeintä, ne mahdollistavat Euroopan unionissa korkeatasoisen suojelun kansanterveyteen ja eläinten terveyteen kohdistuvilta vaaroilta.
<SPEAKER ID="037" NAME="Thomas Ulmer" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, olen erittäin mielissäni jäsen Schnellhardtin mietintöluonnoksesta. Haluan kiittää häntä hienosta työstä. Viime vuosina on tapahtunut lukuisia kriisitilanteita eläinperäisten tuotteiden yhteydessä. Ne muodostavat riskin ihmisten ja eläinten terveydelle, ja siksi kattava oikeudellinen sääntely on välttämätöntä. Nykyisen asetuksen tarkistaminen oli välttämätöntä.
<P>
Kuten ennenkin, meidän on myös nyt varmistettava korkeatasoinen turvallisuus. Vaikka me pääasiallisesti tuemmekin mietintöä, siinä on muutamia kohtia, jotka huolestuttavat minua. Useista asetuksen kohdista on tehty vähemmän tiukkoja, mikä helpottaa jonkin verran eläimistä saatavilla sivutuotteilla käytävää kauppaa. Kerron muutaman esimerkin siitä, mitä tarkoitan. Tietyn luokkaan 1 kuuluvan aineksen käyttö on sallittua lemmikkieläinten ruuassa. Luokkaan 2 tai 3 kuuluva aines, riippumatta siihen liittyvästä riskistä, voidaan hävittää helpommin viranomaisten valvonnassa, jos jätettä syntyy vain pieniä määriä viikossa. Mihin tahansa luokkaan kuuluviin eläimistä saataviin sivutuotteisiin liittyvä riski määräytyy vain osittain sivutuotteiden määrän perusteella. Asia on jatkossakin niin, että Euroopan komissio säätää soveltamisasetuksen. Edeltäjänsä tavoin myös luonnos sisältää useita valtuutuksia komissiolle. Tämä tarkoittaa sitä, että komissio voi antaa komiteamenettelyssä kattavat ja keskeiset säännökset eläimistä saatavien sivutuotteiden käsittelystä. Sen tuloksena parlamentti - kuten valitettavasti usein tapahtuu - suljetaan pois.
<SPEAKER ID="038" NAME="Christel Schaldemose">
PSE-ryhmän puolesta. - (DA) Arvoisa puhemies, haluan aluksi kiittää jäsen Schnellhardtia hänen erittäin kunnianhimoisesta työstään tämän erittäin teknisen mietinnön laatimisessa. Varjoesittelijämme jäsen Westlundin puolesta haluan myös kiittää muita varjoesittelijöitä heidän rakentavasta yhteistyöstään. Sen ansiosta voimme tänään äänestää ehdotuksesta, jota me kaikki voimme tukea. Ehdotus, josta kohta äänestämme, on sekä selkeämpi että helpommin sovellettavissa kuin tällä alueella nykyisin voimassa oleva erittäin monimutkainen lainsäädäntö. Me Euroopan parlamentin sosiaalidemokraattisessa ryhmässä olemme erityisen mielissämme onnistuttuamme saamaan kannatusta tarkistuksellemme, jotta myös haaskaeläimet saavat mahdollisuuden hankkia ravintoa selvitäkseen hengissä. Olemme myös mielissämme siitä, että olemme onnistuneet keskittymään sekä terveysriskeihin että turvallisuuteen säilyttäen samalla tarvittavan joustavuuden. Kiitän teitä työstänne. Olemme mielissämme siitä, että meillä on rakentava ehdotus.
<SPEAKER ID="039" NAME="Satu Hassi">
Verts/ALE-ryhmän puolesta. - (FI) Arvoisa puhemies, hyvät kollegat, suuri kiitos esittelijä Schnellhardtille erinomaisesta työstä ja hyvästä yhteistyöstä. On hienoa, että meillä on ollut tämän asian esittelijänä alan erinomainen asiantuntija.
<P>
Käsiteltävänä olevan asetuksen päätavoitteena on hygienian ja ihmisten terveyden ja turvallisuuden takaaminen. Puhun nyt kuitenkin toisesta yksityiskohdasta, joka on tärkeä luonnon monimuotoisuuden suojelemisen ja pienimuotoisen luontomatkailuyrittäjyyden kannalta omassa maassani. Olen iloinen, että tämän asian ratkaisemiseksi löytyi poliittinen yhteisymmärrys parlamentin sisällä ja myös ministerineuvoston kanssa.
<P>
Kyse on pienimuotoisesta toiminnasta, jossa karjatiloilla, esimerkiksi sikaloissa, kuolleitten eläinten ruhoja viedään suoraan ruokintapaikoille luontoon villieläimiä varten. Tämä on esimerkiksi Espanjassa tärkeää maan villin petolintukannan ylläpitämiseksi. Suomessa tällainen toiminta pelasti esimerkiksi merikotkan kuolemasta sukupuuttoon niinä vuosikymmeninä, jolloin merikotkan luonnollinen ravinto oli kemiallisten myrkkyjen takia liian saastunutta ja jolloin pelkästään luonnollista ruokaa syömällä merikotkat eivät olisi kyenneet lisääntymään.
<P>
Pohjoisissa, hyvin harvaan asutuissa osissa Suomea luontokuvaajat käyttävät tätä menetelmää villieläinten houkutteluun kuvauspaikalle, ja myös pienet matkailuyritykset järjestävät esimerkiksi karhunkatselusafareja. Olen erittäin iloinen, että tässä lainsäädännössä löysimme sellaisen ratkaisun, jolla turvataan ihmisten terveys ja turvallisuus, mutta myös pienimuotoinen matkailuyrittäjyys ja kyseisen keinon käyttö luonnon monimuotoisuuden suojeluun.
<SPEAKER ID="040" NAME="Avril Doyle" AFFILIATION="PPE-DE">
(EN) Arvoisa puhemies, olen samaa mieltä kaikkien keskusteluun osallistuneiden kanssa siitä, että kansanterveyden, elintarvikkeiden turvallisuuden ja hygienian on oltava etusijalla kaikissa ohjelmissamme. Asetan erittäin korkealle myös omissa tavoitteissani kaikkien luonnonvarojen mahdollisimman tehokkaan hyödyntämisen, myös eläimistä saatavien sivutuotteiden osalta. Haluan kiittää esittelijäämme Horst Schnellhardtia hänen erinomaisesta työstään, koska hän on sisällyttänyt kaikki huolenaiheemme mietintöluonnokseensa, sekä hänen Eurooppa-neuvoston kanssa käymiensä keskustelujen erinomaisista tuloksista. Pahoittelen itse, että viittaus jätteenpoltosta annettuun direktiiviin poistettiin, mutta minulla ei ole aikaa käsitellä sitä täällä.
<P>
Olin jättänyt yhden tarkistuksen. Pyysin vakuutusta siitä, että tehdään selkeä ero suurina määrinä jäsenvaltioiden välillä kuljetettavien eläimistä saatavien sivutuotteiden, jotka ovat vaarassa joutua ihmisten ravinto- tai eläinten rehuketjuun, sekä farmaseuttiseen tai muuhun diagnostiseen ja tutkimuskäyttöön tarkoitettujen erityisten eläimistä saatavien sivutuotteiden välille. Edelliset ovat turvallisista lähteistä peräisin olevia arvokkaita tuotteita, joita kuljetetaan erittäin pieniä määriä jäsenvaltiosta toiseen rekisteröityjen toimittajien, käsittelijöiden ja käyttäjien välillä.
<P>
Haluan sekä komission jäseneltä että Horst Schnellhardtilta hänen keskustelun päättävässä puheenvuorossaan vahvistuksen siitä, että huoleni tällä alalla otetaan huomioon ja että tämä nimenomainen eläimistä saatavien sivutuotteiden käyttö jatkuu keskeytyksettä.
<SPEAKER ID="041" NAME="Antonio Tajani">
komission varapuheenjohtaja. - (IT) Arvoisa puhemies, hyvät parlamentin jäsenet, tämänpäiväinen keskustelu on osoittanut, että eläimistä saatavia sivutuotteita koskeva yhteinen kanta saa laajaa kannatusta. Sen ansiosta komissio voi siirtyä seuraavaan vaiheeseen. Komissio laatii uutta asetusta koskevat täytäntöönpanomääräykset tämänpäiväisten huomautustenne perusteella. Kuuntelemme tarkkaavaisesti toimijoiden kokemuksia, keskustelemme kumppaneidemme kanssa kansainvälisellä tasolla ja olemme täysin avoimia parlamenttia kohtaan koko menettelyn ajan.
<P>
Voin siten vahvistaa esittelijälle komission jo tekemän sitoumuksen, joka liittyy komiteamenettelyyn ja vaihtoehtoisiin säännöksiin. Jäsen Doylen kysymyksen osalta haluan todeta, että nykyisessä asetuksessa otetaan jo huomioon tiettyjen luonnonvaraisten lajien erityiset ravintotarpeet. Asetuksen mukaan jäsenvaltiot voivat käyttää sivutuotteita luonnonvaraisten eläinten ruokintaan, edellyttäen, että terveysriskejä valvotaan asianmukaisella tavalla.
<P>
Viime aikoina on kuitenkin korostettu, että komission pitäisi vauhdittaa ponnisteluja biologisen monimuotoisuuden säilyttämiseksi. Tästä syystä komissio on samaa mieltä lainsäätäjän päätöksen kanssa ulottaa luonnollisessa elinympäristössään suojeltujen eläinlajien ruokkimista koskevat ehdot eläimistä saataviin sivutuotteisiin; kun nykyisissä säännöissä viitataan korppikotkiin ja kotkiin, uudessa asetuksessa mahdollistetaan asianmukaisten ratkaisujen löytäminen susia ja karhuja varten.
<P>
Äskettäisten kokemusten perusteella harkitsemme myös, kannattaako määrätä erityisesti laajojen ruokintajärjestelmien osalta uusia järjestelyjä, jotka menevät pidemmälle kuin nykyinen järjestelmä, jossa suojeltujen lajien ruokkimiselle eläinten raadoilla on olemassa kiinteät paikat, edellyttäen, että erityisiä terveysstandardeja noudatetaan. Tästä kohdasta komissio on valmis käymään vuoropuhelua kaikkien asiaan liittyvien osapuolten kanssa.
<SPEAKER ID="042" NAME="Horst Schnellhardt">
esittelijä. - (DE) Arvoisa puhemies, arvoisa komission jäsen, arvoisa jäsen Ulmer, olen tietenkin pannut merkille huolenne, jotka ilmaisitte luokkiin 1 ja 2 kuuluvan aineksen mahdollisen sekoittumisen suhteen. Kuulimme myös alaa tämän ongelman osalta neuvottelujen lopulla.
<P>
Mielestäni pitäisi toimia erittäin laittomasti, jotta tämän aineksen sekoittamiseksi. Tarkistamme, tarvitaanko tässä kohtaa tiukempi määräys. Halusimme saavuttaa uuden asetuksen avulla sen, että teurastuksen yhteydessä syntyviä sivutuotteita voidaan käyttää useilla tavoilla. Siinä suhteessa voin myös sanoa jäsen Doylelle, että huolenne on perusteeton. Kaikki on samoin kuin ennenkin. Vahvistamalla hetken, jonka jälkeen ihmisten tai eläinten terveyttä koskevia vaatimuksia ei enää sovelleta teurastuksen yhteydessä syntyviin sivutuotteisiin, olemme myös erittäin selkeästi määränneet, että niihin sovelletaan sen jälkeen aivan eri säännöksiä. Toisin sanoen olemme selkeästi osoittaneet siirtymisen jätteitä koskevan puitedirektiivin soveltamisalaan. Olemmekin mielestäni oikealla tiellä.
<P>
Haluan myös todeta, että haluamme luonnollisesti myös puuttua uudella asetuksella pilaantunutta lihaa koskeviin skandaaleihin. Emme ole vielä täysin oikealla tiellä tässä suhteessa, mutta merkintöjen ja taatun jäljitettävyyden myötä olemme uskoakseni menossa oikeaan suuntaan. Meidän on tietenkin nähtävä, minkälaista merkintää komissio ehdottaa. Se ei ole erityisen helppoa, koska me kaikki tunnemme sinistä Chappi-koiranruokaa koskevan ongelman - kukaan ei halua sellaista. Tässä suhteessa meidän on ehdottomasti annettava tiedemiestemme valita lähestymistapa.
<P>
Eloperäisten lannoitteiden osalta, joista myös piti keskustella mutta joita ei ole vielä kunnolla käsitelty, komissio itse asiassa aikoi mahdollistaa aineksen perusteellisemman sekoittamisen, jolloin eläimet eivät edes huomaisi sitä. Se kuitenkin johtaisi lannoitteen laadun muuttumiseen. Uskon, että olemme muotoilleet hyvän asetuksen tässä suhteessa ja että pienimuotoisen puutarhanhoidon harrastajat, jotka pitävät eloperäisistä lannoitteista niin paljon, otetaan myös asianmukaisesti huomioon.
<P>
Kaiken kaikkiaan tämä on hyvä asetus. Olen erittäin tyytyväinen siihen ja yhteistyöhön. Toivon, että meidän ei tarvitse tarkistaa sitä uudestaan ihan lähiaikoina. Yhteistyö komission kanssa oli erittäin miellyttävää, ja olen siitä erittäin kiitollinen.
<SPEAKER ID="043" NAME="Paul Rübig" AFFILIATION="PPE-DE">
(DE) Arvoisa puhemies, istunnon suunnittelun kannalta haluan huomauttaa, että meillä oli eilen erittäin pitkä äänestysistunto. Se johti useisiin ongelmiin istunnon jälkeisten tapaamisten osalta.
<P>
Istunto keskeytetään hyvin pian tänään, emmekä aloita äänestyksiä ennen kello 12.00. Olisiko mahdollista suunnitella istunto siten, että käytettävissä oleva aika jaetaan tehokkaammin? Se auttaisi jäseniä ja erityisesti vierailijoita, joiden eilen täytyi odottaa meitä melkoisen kauan. He ovat tietenkin kansalaisia, joilla myös on oikeus puhua Euroopan parlamentin jäsenille. Olisinkin erittäin mielissäni, jos tulevaisuudessa istuntoja suunniteltaessa voisimme aikatauluttaa kyseiset menettelyt kaikkia tyydyttävällä tavalla.
<SPEAKER ID="044" NAME="Puhemies">
(EN) Kiitos, hyvä jäsen Rübig. Panemme merkille huomautuksenne ja välitämme ne eteenpäin. Tämä on hyvin hankalaa aikaa, koska lähestymme vaalikauden loppua.
<P>
Keskustelu on päättynyt.
<P>
Äänestys toimitetaan tänään klo 12.00.
<P>
(Istunto keskeytettiin klo 10.15 ja sitä jatkettiin klo 10.50.)
