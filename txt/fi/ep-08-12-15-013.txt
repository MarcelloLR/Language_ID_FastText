<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="017" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="018" NAME="Maria Petre" AFFILIATION="PPE-DE">
(RO) Kiitos, arvoisa puhemies, hyvät kollegat. Haluaisin kaikkien Romaniassa asuvien naisten puolesta kiittää teitä tänään poikkeuksellisesta kunniasta, jonka olemme saaneet osaksemme jo kahdesti voittaessamme kansainvälisen eurooppalaisten naisten liiton myöntämän palkinnon. Haluaisin kiittää erityisesti Rodi Kratsa-Tsagaropoulouta, Euroopan parlamentin varapuhemiestä.
<P>
Ensimmäinen romanialainen palkittu oli Maia Morgenstern, suuri näyttelijämme, joka voitti palkinnon vuonna 2004. Toinen romanialainen nainen on tämän vuoden voittaja, Monica Macovei, Romanian entinen sitoutumaton oikeusministeri. Monica Macovei ansaitsee täysin tämän tunnustuksen niiden poikkeuksellisten ponnistelujen takia, joita hän on tehnyt varmistaakseen, että Romania on yksisuuntaisella matkalla Eurooppaan, eikä se kohtaa suojalausekkeiden kaltaisia esteitä.
<P>
Toinen asia koskee Moldovan tasavaltaa. Riippumattoman televisioaseman lupaa kieltäydyttiin jatkamasta. Asema on PRO TV. Tämä toimi on yksi monista muista toimista, joilla pyritään rajoittamaan ilmaisunvapautta kyseisessä maassa.
<P>
Kehotan siksi sekä Euroopan komissiota että parlamenttia pysymään tänä aikana lujina ja kehottamaan meidän puolestamme Chişinăun viranomaisia lopettamaan tällaiset väärinkäytökset täsmällisesti ja kiireellisesti. Kiitos.
<SPEAKER ID="019" NAME="Gyula Hegyi" AFFILIATION="PSE">
(HU) Emme voi tällä hetkellä sanoa mitään erityistä ilmastopaketin tulevaisuudesta, koska päätös tehdään muutaman päivän tai muutaman viikon kuluessa. Mutta haluaisin korostaa yhtä asiaa: kaukolämpö on vapautettu niin sanotusta ilmastoverosta. Minusta se on hyvin tärkeää. Aloite sen tekemiseen tuli unkarilaisilta Euroopan parlamentin jäseniltä, myös minulta. Katsomme, että kaukolämpöä käyttävien huoneistojen asukkaat ovat pääasiassa pienituloisia ihmisiä, joilla ei ole varaa ylimääräisiin kuluihin. Meidän pitäisi myös olla tietoisia, että kaukolämpö on ympäristöystävällistä, ja koska yksityinen lämmitys vapautetaan joka tapauksessa kaikista ilmastoveroista, mielestäni perustetuilla rahastoilla pitäisi parantaa kaukolämpöjärjestelmiä. Jos ajanmukaistamme Keski- ja Itä-Euroopan maiden kaukolämpöä EU:n rahoituksella, vastaaville vapautuksille ei tietenkään enää anneta valtuutusta vuoden 2020 jälkeen.
<SPEAKER ID="020" NAME="Jules Maaten" AFFILIATION="ALDE">
(NL) Arvoisa puhemies, muutama viikko sitten päätettiin Burman sotilasjuntan aloittamat oikeusmenettelyt, joiden nojalla pyrittiin panemaan monta, ainakin sata, opposition jäsentä, mukaan luettuna näyttelijä Zarganar ja munkki Ashin Gambira, telkien taakse hämärien oikeusistuntojen perusteella. Jaettiin julmia rangaistuksia, eikä Burman ihmisoikeustilanteen paranemisesta ole mitään merkkejä. Vuonna 2010 kyseisessä maassa järjestetään vaalit, ja oppositiolla on sangen oikeutetusti monia epäilyjä näistä vaaleista, erityisesti perustuslaista toukokuussa 2008 järjestetyn kansanäänestyksen jälkeen.
<P>
Hallinnolle viime vuosina määrätyillä pakotteilla ja sen eristämisellä ei kuitenkaan ole juurikaan saatu muutosta aikaan. Nyt on mielestäni aika vaihtaa menettelytapaa. Hallinnolla ei ole aavistustakaan siitä, mitä muut tarkoittavat tai odottavat, ja uudet johtajasukupolvet ja armeija eivät saa mitään uusia näkemyksiä, koska niillä ei ole yhteyksiä muihin maihin.
<P>
Minä olen sitä mieltä, että tämän parlamentin pitäisi harkita epävirallista tai virallista vierailua Burmaan, jotta se voisi luoda yhteyden maan oppositioon, ja sen pitäisi luultavasti kohdistaa enemmän tuoretta painetta junttaan, eikä se valitettavasti tapahdu vain pakotteiden voimalla.
<SPEAKER ID="021" NAME="László Tőkés" AFFILIATION="Verts/ALE">
(HU) Juuri tänä päivänä joulukuussa 1989 alkoi Temesvárissa (Timişoara) liikehdintä, joka viikon sisällä johti surullisenkuuluisan nationalistisen, kommunistisen ja ateistisen Ceauşescun diktatuurin ilmiömäisen nopeaan kaatumiseen. Joulukuun 15. päivän aamuna reformoidun kirkon unkarilaiset jäsenet nousivat uskomattoman rohkeasti puolustamaan kirkkoaan ja pastoriaan, ajoivat pois Securitaten ja armeijan kätyrit ja muodostivat ihmisketjun kirkon ympärille. Muutaman tunnin sisällä satoja romanialaisia, unkarilaisia, saksalaisia, serbejä, katolilaisia, baptisteja, luterilaisia, ortodoksikristittyjä ja juutalaisia liittyi vastarintaan. Iltaan mennessä rauhallinen liikehdintä oli muuttunut mielenosoitukseksi kommunismia ja hallintoa vastaan. Vuonna 1989 transsylvanialaisesta Temesvárin (Timişoara) kaupungista tuli Romanian ensimmäinen vapaa kaupunki. Jumalan armosta vapaus saavutettiin toimivalla uskolla. Siunattu olkoon sankarien, marttyyrien ja uhrien muisto! Meidän on jatkettava hallinnon muutosta! Tie Romaniasta Eurooppaan kulkee Temesvárin (Timişoara) kautta.
<SPEAKER ID="022" NAME="Giovanni Robusti" AFFILIATION="UEN">
(IT) Arvoisa puhemies, hyvät kollegat, olen oppinut, että yksin Italiassa tuhotaan joka päivä neljä miljoonaa kiloa elintarvikkeita, joiden syöminen on edelleen turvallista, ainakin neljän miljoonan euron arvosta - suunnilleen puolet siitä, mitä Italia kuluttaa kansainväliseen apuun - ja tilanne monissa muissa unionin jäsenvaltioissa on hyvin samanlainen.
<P>
Tämä koskee elintarvikkeita, joiden viimeinen käyttöpäivä ei ole vielä mennyt mutta jotka tuhotaan tai poistetaan kaupoista markkinoille saattamista koskevien asetusten, EU:n liian tiukan lainsäädännön ja yritysten imagoasioiden takia. Italian ministeri Luca Zaia on jo ottanut tämän asian esille viimeisessä maatalousministerien neuvostossa: yhteisön lainsäädännön paremmalla määrittelyllä ja ruokapankin tai viime hetken kaupan kaltaisten hankkeiden asianmukaisella tukemisella voitaisiin auttaa sitä talouskriisistä kärsivää väestönosaa, jonka prosenttiosuus on nyt kaksinumeroinen, ja lisäksi päästä eroon siitä, mikä on joka tapauksessa hirvittävää tuhlausta.
<P>
Siksi kehotan, että toimivaltaiset parlamentin valiokunnat alkavat tutkia tätä asiaa viipymättä, jotta voimme löytää siihen ratkaisun.
<SPEAKER ID="023" NAME="Věra Flasarová" AFFILIATION="GUE/NGL">
(CS) Arvoisa puhemies, arvoisa komission jäsen, hyvät kollegat, haluaisin puhua Euroopan parlamentin valtuuskunnan vierailusta Prahan linnaan 5. joulukuuta. Pitäisin siellä ilmennyttä keskinäisen ymmärryksen puutetta mieluummin neuvottelupöydän molemmilla puolilla vallinneen hermostuneisuuden ja kärsimättömyyden seurauksena kuin pahana tahtona, jonka kaltaista tunnetta ei voida enää tämän päivän Euroopassa perustella. Haluaisin kuitenkin mainita yhden huolenaiheen. Viestimet ja poliittisen näyttämön eri toimijat tiedottivat Tšekin kansalle linnassa järjestetyistä keskusteluista ja lisäsivät omiin tarkoituksiinsa sopivia huomioita. Jotkut hyökkäsivät tasavallan presidenttiä vastaan, koska se sopi heille, ja toiset vaativat muutosta Euroopan unionissa, koska he halusivat nostaa kannatuslukujaan kaikin mahdollisin tavoin. Haluaisin siksi tehdä vetoomuksen hyvien tapojen ja suuremman keskinäisen ymmärryksen puolesta. Keski- ja Itä-Euroopassa on edelleen monia parantumattomia haavoja, joita voidaan käyttää vääriin tarkoituksiin. Tällä asialla voi olla epämiellyttävät seuraukset kuuden kuukauden päästä Euroopan parlamentin vaaleissa.
<SPEAKER ID="024" NAME="Puhemies">
(DE) Tilanteen kärjistymisen estämiseksi pidättäydyn kommentoimasta lukuun ottamatta sitä, että sanon, että puhemieskonferenssi käsittelee asiaa.
<SPEAKER ID="025" NAME="Gerard Batten" AFFILIATION="IND/DEM">
(EN) Arvoisa puhemies, kun maailma on taloustaantumassa, jonka mittasuhteita on vaikea ennustaa, Englannin punnan arvo laskee suhteessa dollariin ja euroon. Mutta punnan kyky mukautua suhteessa muihin valuuttoihin on etu, jota Euroopan yhtenäisvaluutan jäsenillä ei ole.
<P>
Kreikassa on puhjennut kansalaislevottomuutta ja mellakoita. Kreikkalainen kirjailija Mimis Androulakis on sanonut: "Tämän päivän nuoret ovat syvästi pettyneitä Euroopan rakenteeseen. Emme voi laskea euron hintaa, jotta saisimme etua viennissä."
<P>
EU:n ja euron jäsenyys on johtanut Kreikassa elinkustannusten kasvuun, ja nuorempi sukupolvi pelkää, että heidän tulevaisuutensa on köyhyyden tulevaisuutta. Euroopan unioni on ideologinen hanke, joka on pakotettu Euroopan kansoille, jotka mieluummin eläisivät demokraattisissa kansallisvaltioissa. Poliittisen ideologian hinta on aina ihmisten kurjuus.
<SPEAKER ID="026" NAME="Sergej Kozlík" AFFILIATION="NI">
(SK) Melkein kaikissa Euroopan maissa on ankaria oikeudellisia toimenpiteitä holokaustin kieltämistä ja fasismin edistämistä vastaan.
<P>
Jotta Unkarissa voidaan torjua asianmukaisesti uusnatsismin ja muiden ääriliikkeiden ilmenemismuotoja, lakien lisäksi on muutettava myös perustuslakia. Unkarilla ei kuitenkaan ole suhteellisen pitkään aikaan ollut poliittista tahtoa sellaisen askelen ottamiseen. FIDES-puolue, joka on Euroopan kansanpuolueiden ryhmän jäsen, on kieltäytynyt koventamasta lainsäädäntöä, jolla pyritään torjumaan nationalismia ja radikalismia tehokkaammin. Siten FIDES tukee välillisesti Unkarin ääriliikkeitä.
<P>
Vain kuukausi sitten Unkarin ääriliikkeet marssivat paikallisten ihmisten kauhuksi fasistien univormuissa rajan yli rauhalliseen slovakialaiseen kaupunkiin. Kaikkien hyväntahtoisten Euroopan kansalaisten puolesta kehotan Unkarin poliitikkoja antamaan nopeasti tehokasta lainsäädäntöä fasismin ja ääriliikkeiden ilmenemismuotojen torjumiseksi Unkarissa.
<SPEAKER ID="027" NAME="Carlos José Iturgaiz Angulo" AFFILIATION="PPE-DE">
(ES) Arvoisa puhemies, tasan vuosi sitten Venezuelan kansa äänesti kansanäänestyksessä, että Hugo Chávez ei saisi pidentää presidenttikauttaan, josta on säädetty Venezuelan perustuslailla.
<P>
No, Hugo Chávez on jättänyt huomiotta itsenäisen kansan demokraattisen päätöksen ja ilmoittanut aikovansa muuttaa lakia voidakseen pysyä vallassa.
<P>
Hugo Chávez on siten osoittanut jälleen kerran, että hän ei ole demokraattinen presidentti vaan itsevaltias, sotilasdiktaattori, jonka pyrkimyksensä on muuttaa koko Venezuela omaksi yksityiseksi tilakseen ja siten jatkaa vastustajiensa ja toisinajattelijoiden uhkailua, loukkaamista ja näitä vastaan hyökkäämistä. Hän aikoo myös jatkaa ilmaisunvapauden musertamista sulkemalla tiedotusvälineitä, kuten hän on tehnyt Radio Caracas Televisiónin kanssa.
<P>
Euroopan parlamentin on lujasti tuomittava ja hylättävä temput ja metkut, joita Hugo Chávez haluaa käyttää, jotta hänen ei tarvitsisi luopua maan presidentin asemasta. Kehotamme Venezuelan yhteiskuntaa pitämään kiinni demokratian ja vapauden arvoista, jotka ovat täysin vastakkaisia sille, mitä Hugo Chávez tekee ja sanoo.
<SPEAKER ID="028" NAME="Csaba Sándor Tabajdi" AFFILIATION="PSE">
(FR) Arvoisa puhemies, Ranskan kansalliskokous äänesti toukokuun lopussa sen puolesta, että Ranskan perustuslakia muutetaan alueellisten kielten kunnioittamisen osalta. Kielet ovat, se voidaan sanoa, Ranskan kansallista perintöä.
<P>
Olisi voinut toivoa, että tämä päätös olisi ollut alku alueellisiin kieliin ja perinteisiin kansallisiin vähemmistöihin sovellettavan jakobiinisen Ranskan mukaisen käsitteen ratkaisevalle käännekohdalle. Valitettavasti Ranskan tiedeakatemia hylkäsi sen ja painosti senaattia, joka lopuksi äänesti tätä Ranskan perustuslain myönteistä muutosta vastaan, muutosta, joka olisi Ranskan lisäksi ollut tärkeä koko Euroopan unionille.
<P>
En usko, että ihmisten opettaminen elsassiksi, bretoniksi tai katalaaniksi, tai näiden kielten käyttäminen hallinnossa, vähentäisi mitenkään Ranskan kansan alueellista eheyttä tai kansallista yhtenäisyyttä, itse asiassa pikemminkin päinvastoin.
<P>
Arvoisa puhemies, kauan eläköön ranskankielinen maailma, kauan eläköön alueelliset kielet, kauan eläköön kielellinen monimuotoisuus!
<P>
(Suosionosoituksia)
<SPEAKER ID="029" NAME="Marco Cappato" AFFILIATION="ALDE">
(IT) Arvoisa puhemies, hyvät kollegat, muutama päivä sitten Euroopan parlamentin sihteeristön tiedottaja Marjory Van den Broeke kertoi lehdistölle, että Euroopan parlamentti on hankkinut kahdeksan body scanner -laitetta, laitteita, joista keskustelimme täysistunnossa viikkojen ajan emmekä edes tehneet päätöstä asiasta.
<P>
Olemme hankkineet nämä laitteet, ja keskustelujen aikana kukaan ei - ei sihteeristö eikä puhemies - kertonut meille siitä, samalla kun mietimme, pitäisikö näiden samojen laitteiden käytölle lentokentillä antaa lupa. Tämä oli mielestäni uskomaton virhe puhemiehistöltä ja sihteeristöltä. Sen lisäksi esitin 4. marraskuuta kirjallisen kysymyksen, jossa pyysin tietoa tästä asiasta, enkä vieläkään ole saanut vastausta. Minun piti löytää vastaus itse EU Observer -lehdestä 10. joulukuuta.
<P>
Ihmettelen, miten on mahdollista, että olemme hankkineet nämä laitteet, ja kun keskustelun aikana ilmaisimme, ettemme hyväksy näiden koneiden käyttöä, meille ei edes kerrottu, että parlamentti oli jo hankkinut ne? Tämä on tehnyt meistä naurun aiheen kansalaisten silmissä.
<SPEAKER ID="030" NAME="Puhemies">
(DE) Minulla ei ole tietoa tästä asiasta, mutta tutkin asiaa.
<SPEAKER ID="031" NAME="Monica Frassoni" AFFILIATION="Verts/ALE">
(IT) Arvoisa puhemies, hyvät kollegat, kuten tiedätte, viime viikolla oli Eurooppa-neuvoston kokous, ja jälleen kerran, kuten monen kuukauden ajan, Euroopan parlamentin jäsenet eivät päässeet sisään. He eivät päässeet sisään edes lehdistökeskukseen. Minusta tämä tilanne on ehdottomasti naurettava - olemme pyytäneet heitä puuttumaan asiaan, mutta mitään tuloksia ei ole saatu.
<P>
Mielestäni tämä on todellinen ongelma, eikä siinä ole kyse pelkästään niiden jäsenten turhamaisuudesta, jotka haluavat vaellella siellä ympäriinsä ja näyttää naamaansa; mielestäni me olemme toisia lainsäätäjiä asioissa ja aiheissa, joista siellä keskustellaan. On ehdottoman tärkeää, että kansalaismielipiteellä on pääsy neuvostoon, tietysti toimittajien kautta, ja myös Euroopan parlamentin jäsenten äänen kautta. Nykyinen tilanne ei voi jatkua.
<P>
Olemme pyytäneet heitä monta kertaa ryhtymään toimiin, toivomme, että myös te olette tehneet niin, mutta ehkä se voitaisiin tehdä hieman paremmin. Toivomme todella, että onnistumme saamaan aikaan myönteisen tuloksen, koska nykyinen asiaintila on suoraan sanottuna järkyttävä.
<SPEAKER ID="032" NAME="Puhemies">
(DE) Arvoisa Monica Frassoni, koska puhuttelitte minua henkilökohtaisesti ja koska - ainakin käännetyssä versiossa - esititte vihjauksen, haluan vakuuttaa teille, että olemme toteuttaneet ponnisteluja ja että teemme parhaamme. Minä en voi kuitenkaan taata menestystä, neuvoston on tehtävä päätös. Voitte kuitenkin olla varma siitä, että kollegani ja minä olemme tehneet parhaamme.
<SPEAKER ID="033" NAME="Mieczysław Edmund Janowski" AFFILIATION="UEN">
(PL) Arvoisa puhemies, juhlimme 10. joulukuuta YK:n ihmisoikeuksien yleismaailmallisen julistuksen julistamisen 60. vuosipäivää. Julistuksen 2 artiklassa sanotaan, että "jokainen on oikeutettu kaikkiin tässä julistuksessa esitettyihin oikeuksiin ja vapauksiin, ilman minkäänlaista rotuun, väriin, sukupuoleen, kieleen, uskontoon, poliittiseen tai muuhun mielipiteeseen - - perustuvaa erotusta". Intia, maa, joka on niin paljon velkaa Mahatma Gandhille, yksilön oikeuksien tulisieluiselle puolustajalle, on allekirjoittanut tämän asiakirjan. Valitettavasti saamme kuitenkin jatkuvasti hyvin hälyttäviä uutisia kristittyjen vainosta Intiassa. Uutiset sisältävät kertomuksia raaoista murhista, väkivallasta, raiskauksista ja kotien ja hartauspaikkojen polttamisesta. Tilanne on erityisen vakava Orissan osavaltiossa.
<P>
Arvoisa puhemies, emme suhtautuneet välinpitämättömästi terroristien Bombayssa tekemiin rikoksiin, emmekä saa suhtautua välinpitämättömästi niin sanottuihin pogromeihin kristittyjä vastaan. Meidän on pyrittävä lopettamaan nämä vihan ilmaukset, jotka ovat selvästi perusihmisoikeuksien rikkomista, nimittäin uskonnon vapauden rikkomista ja oikeuden elämään rikkomista.
<SPEAKER ID="034" NAME="Søren Bo Søndergaard" AFFILIATION="GUE/NGL">
(DA) Arvoisa puhemies, juhlimme näiden muutaman päivän ajan tämän vuoden Saharov-palkintoa. Siksi olisi asianmukaista kysyä, miten edellisten palkinnonsaajien asiat sujuvat, esimerkiksi Turkin kurdipoliitikon Leyla Zanan, joka sai palkinnon vuonna 1996. Vuonna 2004 hänet vapautettiin kymmenen vuoden vankeuden jälkeen, mutta viime perjantaina, 5. joulukuuta, hänet tuomittiin jälleen kymmeneksi vuodeksi vankilaan. Syy siihen on se, että hän jatkaa työtään varmistaakseen Turkin kurdeille perusoikeudet, kuten oikeuden puhua omaa kieltään. Tämä osoittaa valitettavasti, että Turkin ihmisoikeustilanne ei edisty vaan taantuu. Kehottaisin siksi kaikkia jäseniä ilmaisemaan solidaarisuutensa aiempaa Saharov-palkinnon voittajaamme, Leyla Zanaa, kohtaan, ja pyytäisin puhemiestä tekemään ehdotuksen siitä, miten Euroopan parlamentti voi protestoida Turkin viranomaisia vastaan.
<SPEAKER ID="035" NAME="Puhemies">
(DE) Arvoisa Søren Bo Søndergaard, haluaisin huomauttaa, että vierailin Leyla Zanan luona vankilassa toisena ajankohtana. Jatkamme toimintaa tämän asian osalta.
<SPEAKER ID="036" NAME="Georgios Georgiou" AFFILIATION="IND/DEM">
(EL) Arvoisa puhemies, tunnen, että minun on pakko pyytää huomiotanne ja kollegoideni huomiota ja teidän apuanne Alzheimerin taudin käsittelyssä. Se on iäkkäisiin ihmisiin vaikuttava tauti, ja tällä hetkellä se tekee kuuden miljoonan Euroopan kansalaisemme elämästä kurjuutta. Se ei tee kuitenkaan vain heidän elämästään kurjuutta, vaan se tekee kuuden miljoonan perheen elämästä kurjuutta, joten Euroopassa on 25 miljoonaa ihmistä, jotka yrittävät käsitellä tätä sairautta tuntematta, että he saavat mitään apua Euroopasta, joka voisi helpottaa heidän taakkaansa käsittelemällä tätä vitsausta, joka näyttää olevan lisääntymässä.
<P>
Siksi kehotan kaikkia meitä pyytämään, että komissio ja jäsenvaltioiden hallitukset tekevät siitä EU:n terveydenhoito-ohjelmien painopistealan, jotta voimme vapauttaa 25 miljoonaa kansalaistamme tästä murhenäytelmästä.
<SPEAKER ID="037" NAME="Irena Belohorská" AFFILIATION="NI">
(SK) Kun Slovakia jätti hakemuksensa Euroopan unioniin, se oli jo Euroopan neuvoston jäsen ja se oli siksi jo allekirjoittanut ja ratifioinut perusihmisoikeuksien ja -vapauksien peruskirjan.
<P>
Euroopan neuvoston vaatima normi oli sekä yhdenvertainen että sitova kaikille valtioille. Jos sääntöjen noudattamisessa olisi epävarmuutta tai siinä ei onnistuttaisi, niin sanotulle seurantakomitealle voitaisiin tehdä tarkistuspyyntö. Euroopan parlamentti käsittelee tätä asiaa vain valikoivasti, kun jotkut Euroopan parlamentin jäsenet päättävät ottaa asian esille. Tilannetta ei kuitenkaan ole valitettavasti seurattu samanaikaisesti monissa valtioissa. Minusta näyttää lisäksi siltä, että tietyllä Euroopan unionin tai pikemminkin Euroopan vähemmistöllä on laajemmat ja paremmat oikeudet.
<P>
Vojvodinassa on suuri slovakkivähemmistö, joka on yli 200 vuoden säilyttänyt perinteitä, jotka monet meistä Slovakiassa ovat nyt unohtaneet. Arvoisa puhemies, olen kuullut, että Vojvodinan unkarilainen vähemmistö, joka on pienempi kuin slovakkivähemmistö, on saamassa erityisaseman, jonka nojalla se saa jäsenvaltion oikeudet.
<P>
Pyydän siksi, että Euroopan unioni varmistaa velvoitteiden lisäksi myös oikeuksien yhdenvertaisuuden, jotta Vojvodinassa elävät slovakkivähemmistön jäsenet saavat samat oikeudet kuin Unkarin kansalaisuutta olevat kansalaiset.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Arvoisa puhemies, 15-vuotiaan pojan tappanut poliisin ampuma luoti oli syy Ateenan viime päivien tapahtumiin. Tämän pojan kuolema oli epäilemättä murhenäytelmä, joka sai meidät kaikki surullisiksi. Pelkästään tällä tapauksella ei voida kuitenkaan selittää sitä seuranneita äärimmäisiä tapahtumia. Pelkään, että meillä on edessämme ilmiö, joka uhkaa karata kokonaan hallinnasta, eikä vain Kreikassa, koska nuori sukupolvi pitää tulevaisuuttaan lohduttomana ja ylittämättömien esteiden täyttämänä. Vastaavia tapahtumia on tapahtunut muissa Euroopan pääkaupungeissa. Kukaan ei aliarvioi näiden tapahtumien vakavuutta. Kreikan tapauksessa sitä kuitenkin liioiteltiin suuresti, erityisesti ne, jotka julkaisivat artikkeleita ja esittivät kielteisiä huomioita, joissa ennustettiin, että Ateenan olympialaisten järjestelyt epäonnistuisivat, ja sitten, kun ne olivat menestys, heidän piti esittää julkinen anteeksipyyntö. Olen varma, että kaikki ovat ymmärtäneet, mitä tapahtuu.
<SPEAKER ID="039" NAME="Maria Matsouka" AFFILIATION="PSE">
(EL) Arvoisa puhemies, siitä lähtien kun 6. joulukuuta aloimme surra nuoren opiskelijan tarpeetonta menetystä, Euroopan huomio on ollut Kreikassa. Kohtalokas luoti aloitti koko maassa nuorten mielenosoitukset, jotka olivat Kreikassa ennennäkemättömiä. Nuoret menettivät malttinsa ja yrittivät, omalla tavallaan, kertoa meille, että heillä ei ole mitään halua elää korruptoituneessa yhteiskunnassa ja että he kieltäytyvät hyväksymästä sitä, että tieto on hyödyke, ja että epävarmuudella, kilpailulla ja ahneudella ei ole sijaa heidän tulevaisuudennäkymässään.
<P>
Olkaamme rehellisiä, se, mitä nuoret tällä hetkellä vastustavat, on epäinhimillisen kehityksen suvereeni malli, joka hajottaa hyvinvointivaltion, joka muuttaa oikeusvaltion poliisivaltioksi, joka vieraannuttaa, etäännyttää ja johtaa vastavuoroiseen tuhoamiseen. Emme saa olla välinpitämättömiä, ja mikä tärkeintä, emme saa aliarvioida nuortemme tuskallisia huutoja. Ratkaisu ei ole tukahduttamisessa, se on asenteen muutoksessa, politiikan muutoksessa. Me olemme sen velkaa nuorelle sukupolvelle, me olemme sen velkaa Alexanderin muistolle, tämän tarpeettoman kuoleman kärsineen pojan muistolle.
<SPEAKER ID="040" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, Puolan kansalaisen, Robert Dziekónskin, viime vuonna Vancouverin lentokentällä tapahtuneella järkyttävällä kuolemalla oli syvällinen vaikutus yleiseen mielipiteeseen Puolassa ja Kanadassa. Tapahtumat tallentuivat sattumalta filmille. Nauhoitus osoittaa, että Robert Dziekónskin kuolema johtui Kanadan poliisin raa'asta toiminnasta, sillä poliisit käyttivät tarpeettomasti sähköistä tainnutuspistoolia apua tarvinnutta ja täysin uupunutta henkilöä vastaan. Hämmästyimme, kun kuulimme äskettäin, että kanadalainen tuomioistuin oli päättänyt, että poliiseja ei saateta mitenkään vastuuseen teoistaan.
<P>
Omasta puolestani, kollegani Bernard Wojciechowskin puolesta ja monien puolalaisten ja kanadalaisten toiveesta vetoan tämän parlamentin puhemieheen, jotta hän kehottaisi Kanadan viranomaisia tarjoamaan tarkkaa tietoa Puolan kansalaisen kuolemaan liittyvistä olosuhteista. Tämä henkilö oli tietysti myös Euroopan unionin kansalainen.
<SPEAKER ID="041" NAME="Roberto Musacchio" AFFILIATION="GUE/NGL">
(IT) Arvoisa puhemies, hyvät kollegat, Yhdysvalloista kuuluu, että siellä harkitaan tosissaan suurten autoryhmittymien kansallistamista alaa kohdanneen kriisin käsittelemiseksi. Kuten Yhdysvalloissa aina, tiettyinä aikoina ideologiat heitetään sivuun, mukaan luettuna laissez-faire-oppi, ja ryhdytään hyvin käytännöllisiin toimenpiteisiin.
<P>
EU ei voi vain istua ja katsella, kun moottoriteollisuus on kriisissä. On tietysti tärkeää antaa uusi päästöasetus, on oikein, että komissio sanoo, että ympäristön ja innovaation pitäisi ohjata toimenpiteitä, joilla kriisiä käsitellään, ja että moottoriteollisuus pitäisi mainita tässä esimerkkinä, mutta se ei riitä. Arvoisa puhemies, pyytäisin teitä sekä neuvostoa ja komissiota omalta osaltaan harkitsemaan, emmekö oikeasti tarvitse todella ihmeellistä suunnitelmaa välittömiin toimiin ryhtymiseksi ennen kuin irtisanomiset ja lomauttamiset lisääntyvät; niitä on kotimaassani Italiassa jo lukuisia, ja ne iskevät suuriin ryhmiin Eatonista itse Fiatiin.
<SPEAKER ID="042" NAME="Hans-Peter Martin" AFFILIATION="NI">
(DE) Arvoisa puhemies, on merkittävää, että Euroopan parlamentin täysistunnolle ei ole kerrottu, mitä Wienin alueellinen rikostuomioistuin päätti vähän aikaa sitten. Tämä tuomioistuin pyysi Euroopan parlamentin jäsenen Hannes Swobodan luovuttamista eli koskemattomuuden pidättämistä. Tätä tapausta on mainostettu viestimissä, ja kyseessä on jopa vuoden mittainen rangaistus. Meille ei kuitenkaan ole kerrottu siitä mitään täällä parlamentissa.
<P>
Minun tapauksessani asiat olivat kuitenkin sangen eri tavoin. Pyyntö oli tuskin tehty, kun te, arvoisa puhemies, luitte sen täällä ääneen, monen jäsenen riemuksi. Ette kuitenkaan tiedottanut parlamentille, arvoisa puhemies, että mitään oikeudellisia menettelyjä ei seurannut, että tuomari hyllytti asian, että tuomioistuinten päätös oli yksimielinen tai että koskemattomuuden pidättäminen ei ollut millään tavalla asianmukainen.
<P>
Tätä minä en kutsu demokratiaksi, arvoisa Hans-Gert Pöttering.
<SPEAKER ID="043" NAME="Puhemies">
(DE) Arvoisa Hans-Peter Martin, koska luennoitte minulle jatkuvasti, haluaisin huomauttaa, että jos noudattaisimme d'Hondtin järjestelmää - eli etenisimme sangen oikeudenmukaisesti - teille ei ikinä olisi edes annettu puheenvuoroa.
<SPEAKER ID="044" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, jos haluamme osoittaa yli 50-vuotiaan Euroopan unionin merkityksen, meidän on korostettava sitä, että se on lopettanut sodat ja että elämme rauhan aikaa. Voimme kuitenkin nähdä, että muut viholliset vaarantavat tämän rauhan, ja yksi tärkeimmistä vihollisista on väkivalta. Siksi meidän on käännettävä huomiomme väkivaltaan ja vastattava siihen rakkauden kulttuurilla, solidaarisuuden kulttuurilla.
<P>
Mielestäni olemme unohtaneet korostaa toisen ihmisen tukemisen voimaa ja ohjata ihmisiä, erityisesti nuoria ihmisiä tiedon, innovaation ja kulttuurin tulevaisuuteen. Jos opetamme nuoria ihmisiä ilmaisemaan näkemyksensä väkivaltaisesti, sitten meidän on pelättävä Euroopan unionin puolesta.
<SPEAKER ID="045" NAME="Maria Eleni Koppa" AFFILIATION="PSE">
(EL) Arvoisa puhemies, haluaisin ilmaista tältä korokkeelta närkästykseni ja huoleni siitä, että poliisi murhasi 15-vuotiaan pojan Ateenassa. Tämä tapaus oli syynä Kreikkaa viime päivinä ravistelleisiin tapahtumiin. Kreikka on keskellä yhteiskunnallista räjähdystä, ja monissa kaupungeissa on yleistä levottomuutta. Ihmiset kaduilla, pääasiassa opiskelijat ja koululaiset ja työttömät ja alipalkatut, tuovat julki kriisin yhteiskunnassa, josta tuntuu, että sillä ei ole tulevaisuutta. Viha, närkästys ja protestit ovat johtaneet räjähtäviin tuloksiin. Tämän tilanteen edessä heikko eroava hallitus, Uusi demokratia -puolueen hallitus on päästänyt asiat hallinnasta, minkä tuloksena valtiota ei ole ollut päiviin.
<P>
Näiden tapahtumien juuret ovat monimutkaiset ja syvällä: kansalaislevottomuuksien puhkeaminen johtuu epätasa-arvon jatkuvasta lisääntymisestä. Se on tulosta uusliberaalista politiikasta, joka luo koko ajan enemmän köyhyyttä, marginalisoitumista ja syrjäytymistä, ja sen tuloksena sosiaalinen yhteenkuuluvuus on vaarassa, ja ajaudumme sellaisiin äärimmäisiin tapahtumiin, joita tällä hetkellä todistamme. Tuomitessamme väkivallan meidän on kuunneltava tarkkaavaisesti Kreikassa ilmaistua protestia, johon meidän on sitten annettava erityisiä ja rehellisiä vastauksia.
<SPEAKER ID="046" NAME="Jelko Kacin" AFFILIATION="ALDE">
(SL) Italian valtio painostaa jälleen raskaasti slovenialaista vähemmistöään leikkaamalla resursseja vähemmistön koulutuksesta ja kulttuurista, jotka ovat ennakkoedellytyksiä kaikkien vähemmistöjen selviämiselle.
<P>
Triesten lähellä Barkovljessa slovenialaisessa koulussa tämän viikon tiistaina tapahtunut välikohtaus oli kuitenkin myös yritys terrorisoida rehtoria, opettajia, lapsia ja näiden vanhempia. Karabinieerien ilmestyminen kouluun oli sietämätöntä. Karabinieereilla ei ole mitään asiaa tehdä etsintää koulussa. Se on aivan kuin fasistiselta ajalta. Samaan aikaan Triestessä monissa rakennuksissa on kiinalaisia merkkejä ja kirjaimia, eikä se näytä vaivaavan ketään. Ja kuitenkin, siihen verrattuna, slovenialaiset symbolit slovenialaisissa kouluissa todella vaivaavat joitakin italialaisia poliitikkoja, ja ne vaivaavat Italian viranomaisia, jotka ovat jopa määränneet karabinieerit tekemään etsintöjä ja olemaan läsnä.
<P>
Ne eivät ole eurooppalaisia eivätkä slovenialaisia käytösnormeja. Se on painostusta ja sietämätön häpeä, arvoisa puhemies.
<SPEAKER ID="047" NAME="László Surján" AFFILIATION="PPE-DE">
(HU) Vuosi sitten me kaikki koimme ihmeellisen tunteen, kun Euroopan unionin laajentumisessa saavutettiin uusi vaihe: Schengenin rajojen poistaminen hyvin suurelta alueelta, millä lisättiin uusia jäseniä Schengenin yhteisöön. Yksi vuosi on kulunut. Monet hyötyvät nyt sen eduista. Mutta haittoja on myös ilmennyt, haittoja, joiden perusteella näyttää, että jotkut ihmiset ovat kiinnostuneempia eristäytymisestä. Teitä, joilla autot voisivat kulkea, suljetaan keinotekoisesti liikennemerkeillä tai sijoittamalla kukkaistutuksia. Arvoisa puhemies, olisi oikein hyvä, jos aivan kaikki Euroopan kansalaiset ymmärtäisivät, että vapaa liikkuvuus on yhteinen aarteemme ja että sitä ei saa rajoittaa kenenkään etujen takia, kuten tehdään esimerkiksi lähellä Sátoraljaújhelya.
<SPEAKER ID="048" NAME="Silvia-Adriana Ţicău" AFFILIATION="PSE">
(RO) Kiitos, arvoisa puhemies. Olen iloinen, että komission jäsen Špidla on myös salissa. Euroopan unioni perustuu neljään perusvapauteen, jotka sisältävät tavaroiden, palvelujen, pääoman ja ihmisten vapaan liikkuvuuden.
<P>
Tammikuun 1. päivänä 2009 Romanian ja Bulgarian liittymisestä EU:hun on kaksi vuotta. Molempien maiden vuonna 2005 allekirjoittamalla liittymissopimuksella annetaan jäsenvaltioille mahdollisuus ottaa käyttöön kahdenvälisiä perusesteitä, joilla estetään romanialaisten ja bulgarialaisten työntekijöiden vapaa liikkuvuus vähintään kahdeksi ja enintään seitsemäksi vuodeksi. Jotkin jäsenvaltiot ovat poistaneet nämä esteet jopa ennen vuotta 2009, kun taas toiset ovat ilmoittaneet, että ne aikovat säilyttää kyseiset esteet sisäpoliittisten syiden takia.
<P>
Mielestäni tänä rahoitus- ja talouskriisin aikana kyseisten esteiden poistamisesta on tullut kiireellinen välttämättömyys. Romanialaisten ja bulgarialaisten työntekijöiden vapaan liikkuvuuden estävien esteiden poistaminen on merkki EU:n periaatteiden ja arvojen kunnioittamisesta. Se on myös merkki Euroopan unionin perustamissopimusten kunnioittamisesta. Kehotan siksi poistamaan kaikki jäljellä olevat esteet, joilla estetään romanialaisten ja bulgarialaisten työntekijöiden vapaa liikkuvuus. Kiitos.
<SPEAKER ID="049" NAME="Jaromír Kohlíček" AFFILIATION="GUE/NGL">
(CS) Hyvät kollegat, viime vuosina Euroopan parlamentin valtuuskunta on vieraillut tulevassa puheenjohtajavaltiossa. Se on hyvä asia ja kiitän sitä. En kuitenkaan pidä tahdikkuuden puutteesta, jota valtuuskunta osoitti Prahan linnassa. Me kaikki tiedämme, että tärkeimmät Daniel Cohn-Benditin profiilinsa nostamiseksi käyttämät tavat ovat provosointi ja julkeus. Tässä Prahan tapauksessa minua häiritsee, että parlamenttimme puhemies liittyi häneen. Olen pettynyt teihin, ja minusta tuntuu, että minun on tarkastettava hyvää käsitystäni teistä. Teillä ei ole nöyryyttä ja kärsivällisyyttä kuunnella mielipidettä, josta ette ole samaa mieltä. Olen usein eri mieltä Tšekin tasavallan presidentin mielipiteistä, mutta en ilmaise näkemyksiäni niin röyhkeällä tavalla kuin te sallitte valtuuskuntanne jäsenten tekevän. Odotan siksi virallista anteeksipyyntöä enkä tavallista ylimielistä letkausta.
<SPEAKER ID="050" NAME="Puhemies">
(DE) Arvoisa Jaromír Kohlíček, jos olisitte ollut siellä, että olisi puhunut, kuten juuri teitte.
<SPEAKER ID="051" NAME="Mairead McGuinness" AFFILIATION="PPE-DE">
(EN) Arvoisa puhemies, italialainen kollega mainitsi, että elintarvikejätteen määrä Italiassa on suuri ongelma, ja elintarvikejätettä ja elintarvikeketjuun palaavaa elintarvikejätettä koskeva kysymys on ehdottomasti ongelma, joka on iskenyt Irlantiin seitsemänä viime päivänä. Se osoitti, että jos emme valvo asianmukaisesti kaikkia elintarvikeketjun osia, ei pelkästään tilalta pöytään vaan myös pöydästä takaisin tilalle, meillä voi olla valtavia ongelmia.
<P>
Irlannin valtiolle koituvat kustannukset ovat 180 miljoonaa euroa, ja olemme kiitollisia EU:lle solidaarisuudesta, jota se on osoittanut yksityisen varastoinnin tukijärjestelmän saatavuuden osalta, mutta meidän on tiedettävä tarkkaan, mikä meni tarkalleen ottaen pieleen Irlannin elintarvikeketjussa, kun dioksiinia sisältäviä ainesosia pystyttiin syöttämään eläimille.
<P>
Olemme kiitollisia, että ongelma on ratkaistu, mutta meidän on saatava selville, miten se tapahtui, jotta voimme estää sen tapahtumisen tulevaisuudessa. Jos emme pysty valvomaan, mitä tapahtuu eläinten elintarvikeketjussa elintarvike- tai ylijäämäjätteen osalta, meidän on lopetettava se. Meidän on valvottava rehun sekoittamista kotona, ja tarvitsemme alkuperämaamerkinnän, jolla suojataan liha, jota kuluttajamme syövät.
<SPEAKER ID="052" NAME="Marco Pannella" AFFILIATION="ALDE">
(IT) Arvoisa puhemies, hyvät kollegat, tulevaisuudessa tämä aika, jos sitä muistellaan, nähdään geneettisen muutoksen aikana parlamentissa ja Euroopan unionissa, jonka, arvoisa puhemies, tunsitte hyvin vuonna 1985, ja jota autoitte muokkaamaan: eurooppalainen kotimaa vastaan kotimaiden vanhan Euroopan sortunut harhakuva.
<P>
Tänään, joka päivä, siirrymme tuohon uuteen suuntaan. Vasta eilen, ja toissapäivänä, neuvostossa esitettiin kehotuksia Euroopasta Atlantilta Uralille, vanhasta nationalistisesta muistosta, ei Eurooppaa kannattavasta. Coudenhove-Kalergin Euroopasta, Winston Churchillin Euroopasta, parlamentillemme nimensä antaneiden esi-isiemme Euroopasta. He kannattivat Euroopan yhdysvaltoja, tänään kaikki, mitä teemme, on puhe kumppanuudesta kaikkien niiden kanssa, jotka todella haluavat jäsenyyttä, jotka haluavat olla osa Eurooppaa. Mielestäni me jätämme ne kaikki - katsokaa Välimerta - sellaisen kohtalon huomaan, joka on varmasti vaarallinen ja joka on varmasti onnettomuus kyseisten maiden Euroopan-mielisille ja demokraateille.
<SPEAKER ID="053" NAME="Ioannis Gklavakis" AFFILIATION="PPE-DE">
(EL) Arvoisa puhemies, haluaisin puhua kasvinsuojeluaineiden sääntelystä. Luotan siihen, että kaikki ovat samaa mieltä siitä, että torjunta-aineiden huolimaton käyttö on vaarallista sekä ihmisille että ympäristölle. Luotan kuitenkin myös siihen, että kaikki hyväksyvät sen, että torjunta-aineet ovat mahdollistaneet elintarvikkeiden suurimittaisen tuotannon ja ihmisten ruokkimisen. Sellaisenaan kasvinsuojeluaineita on käytettävä, mutta niitä on käytettävä asianmukaisesti.
<P>
Pelkään kuitenkin, että uusi sääntely herättää monia kysymyksiä ja monia pelkoja. Eurooppalaiset viljelijät ovat huolissaan siitä, että rajoitusten soveltaminen pelkästään heihin syrjäyttää heidät tuotannosta ja että he eivät pysty tuottamaan kilpailukykyisesti. Sitten kuluttajilla on todella huolenaihetta, koska kolmansien maiden tuotteiden laatu on epäilyttävä. Lopuksi, kolmansissa maissa, joissa tuotantomenetelmiä ei valvota, ympäristöä loukataan ja tuhotaan valtavasti. Näin ollen luotan siihen, että kiinnitämme erityistä huomiota tähän asiaan, koska on mahdollista, että saamme aikaan enemmän vahinkoa kuin hyvää. Meidän on tarkasteltava tätä asiaa hyvin huolellisesti ja tunnettava todelliset tosiasiat.
<SPEAKER ID="055" NAME="Dariusz Maciej Grabowski" AFFILIATION="UEN">
(PL) Arvoisa puhemies, me kaikki tiedämme, että aikoinaan oli olemassa hovinarrin ja klovnin asemat. Näiden henkilöiden velvollisuus ja etuoikeus oli viihdyttää herraansa, vaikka he niin tehdessään loukkasivat muita paikalla olleita. Hovinarria pyydettiin kuitenkin poistumaan, jos herra halusi keskustella vakavista asioista.
<P>
Haluaisin esittää seuraavan kysymyksen puhemiehellemme. Arvoisa Hans-Gert Pöttering, aiotteko elvyttää tämän vanhan tavan, hienoisesti muutettuna, Euroopan parlamentissa? Onko hyväksyttävää, että poliitikot, jotka tunnustivat punaista väriä ja ovat nyt sävyttyneet vihreiksi, loukkaavat kansallisia johtajia ja väittävät toimivansa tämän parlamentin puolesta, ja onko hyväksyttävää, että he tekevät niin puhemiehensä läsnä ollessa. Juuri näin tapahtui Tšekin tasavallassa presidentti Klausin osalta. Euroopan parlamentin jäseninä meidän pitäisi osoittaa, miten demokratia pitäisi ymmärtää. Meidän pitäisi antaa esimerkki oikeuden ja unionin jäsenvaltioiden johtajien kunnioittamisesta. Pitääkö tämän parlamentin jäsenten edustajina sen sijaan olla ihmisiä, jotka aikoinaan intoilivat demokratiasta ja nyt kohtelevat sitä halveksuen? Kukaan ei yritä nuhdella tai hiljentää heitä.
<P>
Tämän tilanteen jatkumista ei voida sallia. Presidentti Klausille on esitettävä anteeksipyyntö tämän parlamentin Prahaan tekemän vierailun tapahtumista. Kehotan, että sellainen anteeksipyyntö esitetään.
<SPEAKER ID="056" NAME="Dimitrios Papadimoulis" AFFILIATION="GUE/NGL">
(EL) Arvoisa puhemies, Kreikan yhteiskunta vihaa väkivaltaa, ja juuri siksi se oli niin järkyttynyt siitä, että poliisi murhasi 15-vuotiaan pojan. Se sai nuoret ihmiset lähtemään kaduille rauhanomaiseen mielenosoitukseen, koska se oli kipinä, joka sytytti tulen ja toi muita ongelmia etualalle: skandaalit, epätasa-arvo, inflaatio, työttömyys, nepotismi, korruptio ja oikeusvaltion puute. Euroopan yhteisöjen tuomioistuin on viime vuosien aikana tuominnut usein Kreikan viranomaiset liiallisen väkivallan ja kovakouraisuuden osoituksista, jotka on ohitettu rankaisematta. Arvoisa puhemies, kehotan teitä ja kaikkia parlamentin siipiä tekemään niin kuin Kreikan parlamentti teki tämän 15-vuotiaan pojan muistoksi, ja Euroopan parlamenttia ihmisarvon ja ihmisoikeuksien valvojana, ja viettämään nyt yhden minuutin hiljaisuuden Ateenassa viikko sitten murhatun nuoren, 15-vuotiaan pojan muistoksi.
<SPEAKER ID="057" NAME="Milan Gaľa" AFFILIATION="PPE-DE">
(SK) Viime viikolla vietimme YK:n yleiskokouksen päätöslauselmalla 10. joulukuuta 1948 annetun ihmisoikeuksien yleismaailmallisen julistuksen 60. vuosipäivää.
<P>
Valko-Venäjän oppositio on ihmisoikeuspäivänä järjestettyjen monien mielenilmausten avulla yrittänyt kiinnittää huomiota maansa ihmisoikeusloukkauksiin. Minskissä aktivistit marssivat vankilavaatteita muistuttavissa asuissa ja kantoivat kylttejä, joissa luki: "Olen poliittinen vanki". Toisessa paikassa aktivistit jakoivat ohikulkijoille julistuksen tekstiä, ja maan länsiosassa Grodnon kaupungissa järjestettiin mielenosoitus. Lukašenkon hallinto vastasi kaikkiin opposition järjestämiin tapahtumiin pidättämällä aktivisteja.
<P>
On ristiriitaista, että Valko-Venäjä on allekirjoittanut sitoumuksen ihmisoikeuksien takaamisesta kansalaisilleen. Kansainvälinen yhteisö ei voi hyväksyä, että allekirjoittajavaltio kieltää itse julistuksen tekstin levittämisen.
<SPEAKER ID="058" NAME="Ewa Tomaszewska" AFFILIATION="UEN">
(PL) Arvoisa puhemies, ajatus Euroopan historian talon perustamisesta esitettiin kulttuuri- ja koulutusvaliokunnan kokouksessa muutama kuukausi sitten. Silloin ei kuitenkaan esitetty mitään asiakirjoja. Keskustelulle ei myöskään ollut riittävästi aikaa. Jäsenet kuitenkin ilmaisivat näkemyksiään itse ajatuksesta.
<P>
Minulla on nyt edessäni Euroopan historian taloon liittyvät peruslähtökohdat, ja minun on sanottava, että olen järkyttynyt työn laadusta. Siinä on historiallisia virheitä, kuten se, että kristinuskon alkuperä juontuisi ajanlaskumme 300-luvulta. Tietyille tapahtumille annetaan tekstissä lisäksi epäasianmukaista näkyvyyttä, kun taas toiset jätetään kokonaan huomiotta. Tämä on erityisen totta toisen maailmansodan ajasta sekä kahden viime vuosikymmenen osalta. Näyttää siltä, että on yritetty tarkoituksella vääristellä Euroopan historiaa. Euroopan parlamentin ei pitäisi mennä mukaan niin epäilyttävään hankkeeseen, eikä sen pitäisi antaa sille mitään rahoitusta.
<SPEAKER ID="059" NAME="Nicodim Bulzesc" AFFILIATION="PPE-DE">
(EN) Arvoisa puhemies, monet Euroopan parlamentin jäsenet ovat pitäneet myönteisinä viime viikolla Brysselissä järjestetyn neuvoston kokouksen tuloksia ja Poznánissa järjestetyn YK:n ilmastonmuutoskonferenssin päätelmiä. Tavallisten kansalaisten on vaikeaa ymmärtää, mitä tarkoittaa hiilidioksidin päästöoikeuksien ostaminen tai myyminen tai mitkä ovat hiilivuodon vaarat. Heidän on kuitenkin ymmärrettävä, että EU:sta on kehittynyt mestari ilmastonmuutoksen käsittelyssä ja että se jatkaa sitä tulevaisuudessa.
<P>
Romania ja muut itäeurooppalaiset jäsenvaltiot pitävät myönteisenä tarjousta saada enemmän ilmaisia hiilidioksidin päästölupia sekä uutta kompromissia solidaarisuusrahaston koon kasvattamisesta. Tällä tavalla sementti-, kemikaali- ja lasiteollisuuden kaltaisten alojen ei tarvitse sijoittaa tehtaitaan, työpaikkojaan ja hiilidioksidipäästöjään uudelleen muihin maailman osiin. Odotan huomisen täysistuntokeskustelua koko paketista ja kiitän kaikkia esittelijöitä ja mukana olleita Euroopan parlamentin jäseniä.
<SPEAKER ID="060" NAME="Pedro Guerreiro" AFFILIATION="GUE/NGL">
(PT) Haluaisin käyttää tämän tilaisuuden Euroopan parlamentin täysistunnon aluksi ilmaistakseni lujan solidaarisuuteni niitä rautatietyöntekijöitä kohtaan, jotka kärsivät sorrosta Portugalin rautatieoperaattorin, Caminhos-de-Ferro Portueguesesin (CP) johtokunnan käsissä.
<P>
Yhdeksään rautatietyöntekijään sovelletaan CP:n johtokunnan käynnistämiä kestämättömiä kurinpitomenettelyitä, jotka johtavat erottamiseen, siksi, että he ovat osallistuneet lainmukaiseen lakkovartioon. Samoin on käynyt kolmelle muulle rautatieinfrastruktuurioperaattorin, REFERin, työntekijälle.
<P>
Meidän on ilmaistava närkästyksemme tätä asennetta kohtaan ja vaadittava näiden menettelyjen välitöntä lopettamista ja demokraattisen lainmukaisuuden, työntekijöiden oikeuksien ja ammattiliittojen vapauden kunnioittamista.
<SPEAKER ID="061" NAME="Colm Burke" AFFILIATION="PPE-DE">
(EN) Arvoisa puhemies, pidän myönteisenä sitä, että YK:n yleissopimus vammaisten henkilöiden oikeuksista tuli voimaan 2. joulukuuta 2008. Euroopan yhteisö on allekirjoittanut tämän yleissopimuksen. Sillä tarjotaan suojelua 50 miljoonalle EU:n vammaiselle kansalaiselle, esimerkiksi amputoiduille.
<P>
Irlanti on kuitenkin yksi Euroopan unionin jäsenvaltioista, joissa raajansa menettäneen ihmisen on rahoitettava proteesin hankkiminen omista varoistaan tai vakuutuksesta.
<P>
Yleissopimuksen voimaantulosta huolimatta Irlannin hallitus ei säätänyt viimeisimmässä talousarviossa mitään amputoitujen auttamisesta proteesien rahoittamisessa. Tuomitsen tämän vastuuttoman ylenkatseen niin vakavasti vammaisia ihmisiä kohtaan ja kehotan komissiota laatimaan suuntaviivat, jotta jäsenvaltioiden on osoitettava riittävää rahoitusta kyseisille vammaisille ihmisille.
<SPEAKER ID="062" NAME="Ryszard Czarnecki" AFFILIATION="UEN">
(PL) Arvoisa puhemies, haluaisin kiinnittää huomiota sangen epätavalliseen tilanteeseen, joka on ilmennyt kotimaassani Puolassa.
<P>
Euroopan parlamentin ja erityisesti tämän parlamentin vaalien osalta Puolan lainsäädännössä todetaan yksiselitteisesti, että kaikki muutokset vaaliasetukseen on tehtävä kuusi kuukautta ennen vaaleja. Puolan hallitus oli kuitenkin myöhässä esittäessään muutoksia Euroopan parlamentin vaaliasetukseen. Yksi näistä muutoksista koski puolalaisten Euroopan parlamentin jäsenten määrän vähentämistä.
<P>
Sen takia perustuslakituomioistuin voisi kyseenalaistaa uuden vaaliasetuksen, jolla säädetään, että tässä parlamentissa on vähemmän puolalaisia jäseniä. Todellakin, Euroopan parlamentin vaalien lainmukaisuus voitaisiin kotimaassani Puolassa itse asiassa kyseenalaistaa. Tämä on epätavallinen tilanne, ennenkuulumaton Euroopan parlamentin historiassa. Valitettavasti vastuun siitä kantaa Puolan hallitus.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Työttömyysongelma, epävarman ja huonosti palkatun työn kirous ja palkkojen myöhästyneeseen maksamiseen liittyvä draama kasvavat Pohjois-Portugalissa ja uhkaavat koko ajan useampia työntekijöitä.
<P>
Haluaisin mainita kaksi esimerkkiä: viestimet ovat tiedottaneet, että 51 portugalilaista rakennustyöntekijää Marco de Canavezesin alueelta on tänään mennyt vastustamaan Espanjan Galiciaan yhtiötä, joka ei ole maksanut heille kahden kuukauden palkkoja ja lomarahoja. Kyseiset työntekijät eivät myöskään ole vielä saaneet mitään työttömyyskorvausta. Samaan aikaan Portugalissa, Quimond in Vila do Condessa sijaitseva puolijohdeyritys lisää huolta sen 2 000 työntekijän tulevaisuudesta, koska saksalainen emoyhtiö on ilmoittanut työpaikkojen leikkauksista, vaikka ei tiedetä, mihin yrityksiin se vaikuttaa. Siksi on olennaista kehittää välitön vastaus näihin ongelmiin ja varmistaa, että juuri hyväksytyissä yhteisön toimenpiteissä ei jätetä huomiotta työntekijöiden ja heidän perheidensä koettelemuksia.
<SPEAKER ID="064" NAME="Roger Helmer" AFFILIATION="NI">
(EN) Arvoisa puhemies, ymmärrän, että viime viikolla järjestettiin kokous poliittisten ryhmien jäsenten ja Tšekin tasavallan presidentin, Václav Klausin kesken. On raportoitu laajasti siitä, että kokouksessa monet kollegamme, erityisesti Daniel Cohn-Bendit, puhuttelivat Tšekin tasavallan presidenttiä röyhkeästi, loukkaavasti ja suvaitsemattomasti, tavalla, joka saattaa tämän parlamentin huonoon huutoon. Pidän erittäin valitettavana sitä, että tämän parlamentin puhemiehemme, joka oli kokouksessa, ei onnistunut hillitsemään heitä ja panemaan heitä järjestykseen.
<P>
Hän sanoi aiemmin tänään, että jos olisimme olleet siellä, olisimme ehkä kuulleet sen eri tavoin. Jos hän kuitenkin katsoo, että hänestä on kerrottu virheellisesti, hänen pitäisi tulla tähän parlamenttiin ja kertoa meille miten ja miksi.
<P>
Pyytäisin, että parlamenttimme puhemies kirjoittaisi presidentti Klausille ja pyytäisi parlamentin puolesta anteeksi tämän häpeällisen käytöksen takia.
<SPEAKER ID="065" NAME="Charles Tannock" AFFILIATION="PPE-DE">
(EN) Arvoisa puhemies, Bangladeshin joulukuussa järjestettävien yleisten vaalien Euroopan parlamentin tarkkailuvaltuuskunnan puheenjohtajana haluan ilmaista kiitokseni puhemiehistölle siitä, että matka voidaan toteuttaa. Edellinen puheenjohtaja, joka kieltäytyi lähtemästä - Robert Evans sosialidemokraattien ryhmästä - yritti viime hetkeen asti saada matkaa perutuksi väittäen, että osallistujaluettelo ei ollut tarpeeksi tasapainoinen poliittisesti ja kansalaisuuden osalta. No, paikkoja on vielä, jos muut jäsenet haluavat osallistua, ja pitäisin sitä myönteisenä.
<P>
Olen iloinen, että puhemiehistöllä oli järkeä estää sitä tapahtumasta. Matkan peruuttaminen olisi antanut täysin väärän viestin Bangladeshille - ja bangladeshilaiselle yhteisölle, jota edustan Lontoossa - joka pyrkii urheasti vahvistamaan haavoittuvaa maallista demokratiaansa kahden vuoden puolisotilaallisen hallinnon jälkeen.
<P>
Bangladesh on erittäin tärkeä maa strategisesti epävakaalla alueella, jota islamilaiset terroristit uhkaavat koko ajan enemmän, ja sen parlamentin suhteista Etelä-Aasiaan vastaavan valtuuskunnan puheenjohtaja Robert Evans tietää aivan hyvin. Bangladesh ansaitsee rohkaisumme pyrkiessään demokraattiseen tulevaisuuteen. Jos väitämme olevamme itse demokraatteja, meidän pitäisi tehdä kaikkemme tukeaksemme Bangladeshia tässä hankkeessa.
<SPEAKER ID="066" NAME="Puhemies">
(ES) Hyvät kollegat, kello on yli kuusi. Esityslistan mukaisesti päätämme tämän kohdan ja siirrymme seuraavaan.
