<CHAPTER ID="005">
Moottoriajoneuvojen yleiseen turvallisuuteen liittyvät tyyppihyväksyntävaatimukset (keskustelu) 
<SPEAKER ID="015" NAME="Puhemies">
(DE) Esityslistalla on seuraavana Andreas Schwabin sisämarkkina- ja kuluttajansuojavaliokunnan puolesta laatima mietintö ehdotuksesta Euroopan parlamentin ja neuvoston asetukseksi moottoriajoneuvojen yleiseen turvallisuuteen liittyvistä tyyppihyväksyntävaatimuksista - C6-0210/2008 -.
<SPEAKER ID="016" NAME="Andreas Schwab" LANGUAGE="DE">
Arvoisat puhemies ja komission jäsen, hyvät parlamentin jäsenet, haluaisin aluksi kiittää sydämellisesti - enkä vain muodollisuuden vaan todellisen mielipiteeni vuoksi - komission jäsen Verheugenia, komissiota, sen henkilöstöä ja puheenjohtajavaltio Tšekkiä, joka ei valitettavasti pystynyt olemaan tänään läsnä, sekä valiokuntien työntekijöitä heidän myönteisestä ja rakentavasta yhteistyöstään tässä asiassa.
<P>
Kun tarkastellaan sitä, miten ajoneuvoja koskevat ympäristölle edulliset toimenpiteet voidaan toteuttaa, usein yllätytään, miten paljon aikaa kulutetaan muiden toimien pohdintaan. Uskon, että Euroopan parlamentti - Euroopan unionin toimielimenä - on toteuttanut tärkeitä toimia, joiden merkitys ei ole kuitenkaan vielä suuren yleisön tietoisuudessa tai jota ei käsitellä poliittisessa keskustelussa.
<P>
Tänään hyväksyttävä asetus on ympäristön kannalta edullinen, koska sillä edistetään eurooppalaisessa politiikassa hiilidioksidipäästöjä koskevan paketin osana merkittävästi ajoneuvojen hiilidioksidipäästöjen vähentämistä. Samalla kuitenkin - kutsuisin tätä järkeväksi ympäristöpolitiikaksi - se hyödyttää myös kuluttajia, ajoneuvon kuljettajia, koska heille aiheutuu vähemmän kustannuksia. Samalla toimimme ympäristöä säästäen, koska hiilidioksidipäästöjen vähentämisen lisäksi voidaan säästää bensiinin ja dieselin kulutuksessa. Parlamentille ja sen jäsenille oli myös erityisen tärkeää, että asetuksella parannetaan Euroopan maanteiden turvallisuutta tavaraliikenteen ajoneuvojen lisäksi myös tavallisten ajoneuvojen osalta.
<P>
En aio käsitellä asetusta kohta kohdalta, mutta katson, että siihen sisältyy joitain tärkeitä poliittisia näkökohtia, joita olisi tarkasteltava tässä yhteydessä.
<P>
Ensiksi ajoneuvojen pakollisen rengaspaineen seurantajärjestelmän käyttöönotolla luomme tilanteen, jossa paremman rengaspaineen ansiosta - jonka rengasteollisuuden on mahdollista toteuttaa - parannetaan renkaan ajokäytön ominaisuuksia. Euroopan ajoneuvojen kuljettajat voivat säästää siten jopa 5 prosenttia polttoainetta. Tämä voidaan toteuttaa lisäämättä merkittävästi kustannuksia. Markkinoilla saatavilla olevan rengaspaineen seurantajärjestelmän hinta on noin 100 euroa, ja joskus jopa reilusti vähemmän. Kuluttajien on mahdollista säästää huomattavasti.
<P>
Toinen näkökohta, johon mielestäni olisi kiinnitettävä erityistä huomiota, on se seikka, että saamme käyttöön pakollisesti asennettavan ajonvakautusjärjestelmän, joka tunnetaan nimellä ESC-järjestelmä, jo vuoteen 2011 mennessä. Emme toimineet Euroopan autoteollisuuden tahdon vastaisesti, vaan se osallistui asiaan ja tuki järjestelmää, koska sillä parannetaan huomattavasti Euroopan maanteiden turvallisuutta. Koska asiaa koskevat tekniset eritelmät eivät olleet tarpeeksi kehittyneitä, emme saaneet valitettavasti varmistettua sitä, että vuoteen 2018 mennessä erityisesti tavaraliikenteen ajoneuvoihin asennetaan pakolliset hätäjarrutusjärjestelmät ja kaistavahtijärjestelmät. Pahoittelen näiden teknisten termien käyttöä, jotka eivät yleensä esiinny asiaa koskevassa julkisessa keskustelussa. Tällä toimella edistetään huomattavasti Euroopan maanteiden ja erityisesti moottoriteidemme turvallisuutta. Voin todeta, että onnettomuuksissa kuolleiden ja loukkaantuneiden määrää saadaan vähennettyä noin 35 000 hengellä.
<P>
Olemme lopuksi asetuksen ansiosta saaneet aikaan sen, että renkaat aiheuttavat huomattavasti vähemmän melua. Asiasta on vielä mielipide-eroja. On totta, että tämä aiheuttaa joitain kustannuksia, joten sen vuoksi oli erittäin tärkeää sisällyttää asetukseen se seikka, että tieliikenteen melun vähentäminen ei ole ainoastaan rengasvalmistajien ja epäsuorasti kuluttajien vastuulla, vaan että myös jäsenvaltioilla on vastuu tienpinnan laadusta. Olen erittäin tyytyväinen , että neuvosto lopulta hyväksyi tämän vaatimuksen.
<P>
Kiitän teitä yhteistyöstänne ja odotan mielenkiintoista keskustelua.
<SPEAKER ID="017" NAME="Günter Verheugen" LANGUAGE="DE">
Arvoisat puhemies ja parlamentin jäsenet, haluaisin myös aluksi ilmaista kiitokseni esittelijä Andreas Schwabille sekä valmistelutyöhön osallistuneille jäsenille rakentavasta ja antaumuksellisesta yhteistyöstään, jonka vuoksi sopimus voidaan saada aikaan ensimmäisessä käsittelyssä.
<P>
Kyseessä on näennäisesti hyvin tekninen asetus, mutta sillä on merkittävä ja kauaskantoinen poliittinen merkitys. Se, mistä päätämme tänään, merkitsee merkkipaalua tieliikenteen turvallisuuden parantamisessa. Tämän asetuksen ansiosta Euroopan ajoneuvoista saadaan turvallisempia. Kyseessä on merkittävä toimi Euroopan ajoneuvoja koskevien ympäristönäkökohtien yhdenmukaisuuden kannalta. Tätä ei toteuteta ainoastaan polttoainetehokkaampia moottoreita valmistamalla. Myös ajoneuvojen osalta voidaan tarjota eri vaihtoehtoja polttoaineen säästämiseksi ja saasteen vähentämiseksi. Nämä toimet ovat tärkeitä parempaa sääntelyä koskevassa politiikassamme, koska asetuksella yksinkertaistetaan erittäin laajasti sääntelypuitteita.
<P>
Haluaisin aloittaa turvallisuutta koskevasta näkökohdasta, joka oli tärkein tässä hankkeessa. Euroopan tieliikenteen turvallisuus on asia, johon meidän on kiinnitettävä erityistä huomiota ja josta aiheutuu merkittävää huolta. Käyttöön ottamamme säännöt, joiden noudattamista eurooppalaisissa ajoneuvoissa tullaan edellyttämään vuodesta 2011 lähtien, estävät vuosittain 35 000 kuolintapausta ja vakavaa loukkaantumista Euroopan maanteillä. Erityisesti henkilöautojen ja hyötyajoneuvojen ajonvakautusjärjestelmiä koskevan ohjelman käyttöönotto voi pelastaa lähes 3 000 ihmisen hengen vuodessa ja estää 25 000 hengen loukkaantumisen vakavasti. Kyseessä on turvalaite, jota on etenkin vakavia onnettomuuksia aiheuttaneissa tavaraliikenteen ajoneuvoissa käytetty tähän mennessä vain harvoin. Valmistajille aiheutuvat kustannukset ovat paljon vähäisemmät kuin yleinen taloudellinen hyöty.
<P>
Tämä toimenpidepaketti on merkittävässä asemassa henkilöautojen ja kevyiden hyötyajoneuvojen hiilidioksidipäästöjen vähentämistä koskevassa Euroopan unionin strategiassa. Sen perusteella edellytetään alhaisen vierintävastuksen renkaiden käyttämistä ja rengaspaineen seurantajärjestelmien sekä vaihteen vaihdon ilmaisimien käyttöönottoa. Näillä toimilla vähennetään keskimääräisiä hiilidioksidipäästöjä 6-7 grammaa hiilidioksidia kilometriä kohden. Tämä on siten todella merkittävä edistysaskel. Haluan myös huomauttaa, että tämän ehdotuksen ansiosta tieliikenteen melusaastetta vähennetään huomattavasti, koska renkaiden melutason vähentämisellä tilannetta parannetaan merkittävästi.
<P>
Korostan tässä yhteydessä jälleen kerran, että Euroopan kestävää liikennettä koskevat pyrkimykset saavutetaan ainoastaan, jos sisällytämme yhtenäiseen lähestymistapaan kaikki tähän asiaan - eli ajoneuvoihin, joita käsittelemme tänään - liittyvien näkökohtien mahdollisuudet. Meidän on kuitenkin käsiteltävä myös liikenneinfrastruktuuria sekä henkilöiden ajokäyttäytymistä. Olen erittäin tyytyväinen, että Euroopan parlamentti suhtautuu asiaan juuri tällä tavalla.
<P>
Lainsäädännön yksinkertaistamisen osalta voidaan todeta, että tällä asetuksella yksinkertaistetaan erittäin merkittävästi sääntelypuitteita. Yhdellä asetuksella kumotaan 50 nykyistä direktiiviä, ja ne korvataan mahdollisuuksien mukaan kansainvälisillä säännöillä. Alhaisemmat hallintokustannukset, laajempi avoimuus ja kansainvälinen yhdenmukaistaminen merkitsevät huomattavia säästöjä teollisuudelle, ja tämä edistää niiden kilpailukyvyn vahvistamista. Samalla jäsenvaltiot hyötyvät alhaisemmista hallintokuluista.
<P>
Ajoneuvojen osalta on vaikea olla mainitsematta sitä, että Euroopan autoteollisuus on tällä hetkellä erittäin vakavassa kriisissä, joka on pahin vuosikymmeniin. Tietenkin voidaan kysyä, onko tämä oikea ajankohta ottaa käyttöön teknisiä säännöksiä. Haluan tehdä täysin selväksi, että tämänpäiväiset pyrkimyksemme ovat seurausta CARS 21 -prosessista. Työskentelimme sen yhteydessä intensiivisesti autonvalmistajien, jäsenvaltioiden ja kansalaisyhteiskunnan kanssa selvittääksemme, miltä Euroopan autoteollisuuden toiminta näyttää tulevaisuudessa ja millainen näkemys meillä on tulevaisuuden eurooppalaisesta ajoneuvosta. Haluan voimakkaasti painottaa, että jopa tämän kriisin aikana - ja itse asiassa erityisesti tämän kriisin aikana - eurooppalaiset valmistajat eivät saa laistaa siitä, että kehitetään ja saatetaan markkinoille 21. vuosisadan vaatimukset täyttäviä ajoneuvoja. Nämä vaatimukset ovat hyvin selkeät. Kuluttajat haluavat ajoneuvoja, jotka käyttävät vähemmän polttoainetta ja jotka ovat ympäristölle edullisempia sekä turvallisempia.
<P>
CARS 21 -prosessissa muodostetussa näkemyksessä tulevaisuuden eurooppalaisesta autosta sekä kaikkien osallistujien tämän teollisuudenalan tulevaisuutta koskevassa yhteisessä ajattelutavassa on kyse juuri tästä: haluamme, että Eurooppa osallistuu kansainväliseen kilpailuun parhaiden ajoneuvojen lisäksi sellaisilla ajoneuvoilla, jotka kuluttavat vähiten ja jotka ovat ympäristölle edullisia sekä turvallisia. Olen täysin vakuuttunut siitä, että tällaisilla tuotteilla Euroopan teollisuus säilyttää johtavan aseman kansainvälisillä automarkkinoilla. Kiitos.
<SPEAKER ID="018" NAME="Jorgo Chatzimarkakis" LANGUAGE="DE">
Arvoisat puhemies ja komission jäsen, haluaisin aluksi onnitella Andreas Schwabia kompromissista, jonka hän on saanut aikaan yhteistyössä neuvoston kanssa. Jokaiseen kysymykseen ei puututtu, mutta näin toimitaan kompromisseissa.
<P>
Ajoneuvoja koskevien pakollisten turvallisuusjärjestelmien käyttöönotto on erityisen myönteistä. Uuden turvatekniikan, kuten ajonvakautusjärjestelmän, pakollisen käyttöönoton ansiosta kalliimpia ajoneuvoja ostavien lisäksi myös tavarankuljetusajoneuvojen kuljettajat hyötyvät tieliikenteen korkeammista turvallisuusvaatimuksista. Siten edistämme ratkaisevasti turvallisuutta Euroopassa. Samoja toimia on sovellettava ehdottomasti renkaiden turvallisuuden parantamisessa.
<P>
On asianmukaista luokitella märkäpito ja siten renkaiden turvallisuus selkeästi tärkeämmäksi näkökohdaksi kuin vierintävastus, jolla edistetään hiilidioksidipäästöjen vähentämistä. Renkaiden vierintävastuksen osuus polttoaineen kulutuksesta on 20-30 prosenttia ajo-olosuhteista ja nopeudesta riippuen. Tämänhetkisen ympäristönäkökohtia koskevan keskustelun ja polttoainekustannusten vähentämisen vuoksi on selvää, että kulutusta on supistettava. On kuitenkin otettava huomioon, että ilman vierintävastusta, joka syntyy renkaiden kulutuspinnasta ja elastista ominaisuuksista, turvallinen ja mukava ajaminen olisi mahdotonta. Turvallisuutta on siksi tarkasteltava myös toisesta näkökulmasta. Rengasvalmistajien viimeiset edistysaskeleet osoittavat, että on mahdollista varmistaa sekä turvallisuusnäkökohdat että pienempi vierintävastus. Tällä tavalla voimme myös edesauttaa eurooppalaista autoteollisuutta saavuttamaan ja säilyttämään johtoaseman maailmassa.
<P>
Huomenna äänestettävillä kompromissiehdotuksilla annamme selkeän viestin, jolla hillitään hiilidioksidipäästöjä koskevaa hysteriaa ja tähdätään parempaan liikenneturvallisuuteen.
<SPEAKER ID="019" NAME="Malcolm Harbour">
PPE-DE-ryhmän puolesta. - (EN) Arvoisa puhemies, haluaisin kiittää ryhmäni puolesta kollegaani Andreas Schwabia hyvin monimutkaisen asiakokonaisuuden taitavasta käsittelystä. Voimme myös ehkä todeta, - neuvoston puheenjohtajavaltio ei ole läsnä - että neuvottelut ovat olleet vaikeat, mutta oikeudenmukaiset, ja olemme päässeet erittäin hyvään lopputulokseen.
<P>
Haluaisin ottaa esille useita näkökohtia, jotka liittyvät siihen, mitä komission jäsen totesi. Minulla oli kunnia osallistua CARS 21 -aloitteeseen jo aivan alusta alkaen, ja näemme nyt tämän yhtenäisen lähestymistavan vaikutuksen. Kyseessä on tärkeä toimi. Se on klassinen esimerkki siitä, miten eri säännöksiä on koottu yhteen moottoriajoneuvoja koskevan sääntelykehyksen jatkuvaksi ajantasaistamiseksi. Teollisuus edellyttää tätä.
<P>
Vahvistimme CARS 21:n puitteissa etenemissuunnitelman niistä ympäristö- ja turvallisuushaasteista, joiden edellytämme teollisuuden noudattavan. Ratkaisevaa on, että teollisuudelle tarjotaan vakautta ja tietoja, jotta se voi suunnitella uusia tuotteita järkevästi ja järjestelmällisesti, vaikkakin vaativia määräaikoja ja tavoitteita noudattaen. Emme halua irtisanoutua kyseisistä haastavista tavoitteista, mutta haluamme tarjota toimijoille vakautta. Kuten Günter Verheugen huomautti, koska teollisuus on tällä hetkellä hankalassa tilanteessa kysynnän vähyyden vuoksi, vakaa sääntely on ratkaisevan tärkeää.
<P>
Haluan korostaa kahta seikkaa. Ensinnäkin elektronisten ajonvakautusjärjestelmien mahdollisimman nopeaa käyttöönottamisesta koskeva sopimus edistää merkittävästi turvallisuutta, ja pidän tätä hyvin myönteisenä. Ne meistä, joilla on ollut mahdollisuus testata näitä järjestelmiä, ymmärtävät niiden tehokkuuden. Toiseksi haluan painottaa kansainvälisen tason kysymyksiä, EU:n direktiivien kumoamista sekä niiden sisällyttämistä kansalliseen lainsäädäntöön. Pidän tätä myönteisenä, mutta katson, että nyt on yhä tärkeämpää, arvoisa komission jäsen, että komissio toimii avoimemmin sen prosessin osalta, joka koskee toisessa toimielimessä, YK:n toimielimessä (eikä Euroopan parlamentissa) neuvoteltavia sääntöjä.
<SPEAKER ID="020" NAME="Gary Titley">
PSE-ryhmän puolesta. - (EN) Arvoisa puhemies, haluaisin aluksi onnitella Andreas Schwabia hänen mietinnöstään sekä kiittää häntä erittäin yhteistyöhaluisesta suhtautumisesta koko tähän asiaan.
<P>
Viime torstai-iltana kollegamme Linda McAvan joutui hyvin vakavaan auto-onnettomuuteen. Hänen autonsa murskautui, mutta hän selvisi tilanteesta melkein vahingoittumatta. Syy oli se, että hänen ajamassaan autossa oli kaikkein uudenaikaisimmat turvalaitteet, ja tämän ansiosta hän ei loukkaantunut vakavasti. Keskustelemme tätä taustaa vasten tästä mietinnöstä. Kuten komission jäsen Verheugen totesi, liikenneturvallisuus säästää ihmishenkiä ja se on erittäin tärkeä Euroopan unionin perheiden hyvinvoinnille. Tätä seikkaa ei saa unohtaa edes tänä vaikeana ajankohtana.
<P>
Tämän vuoksi vastustan määrätietoisesti Euroopan parlamentissa ja neuvostossa olevia henkilöitä, jotka halusivat heikentää tätä komission ehdotusta. Katson, että komission alkuperäinen ehdotus on erittäin hyvä, ja meidän on vastustettava siihen tehtäviä muutoksia.
<P>
Ehdotuksessa oli kuitenkin yksi pääasiallinen heikkous. Siihen ei sisältynyt mitään säännöstä niiden renkaiden myymisestä täytäntöönpanopäivän jälkeen, jotka eivät täytä uusia vaatimuksia. Minusta tämä on suuri virhe. Sen vuoksi ehdotin valiokunnalle tarkistusta, jonka mukaan vaatimusten vastaiset renkaat on myytävä pois 12 kuukauden kuluttua täytäntöönpanopäivästä. Valiokunta hyväksyi tarkistuksen.
<P>
Koska ajoneuvoja ei saada myytyä autoteollisuuden nykyisessä tilanteessa, neuvoston kanssa käydyissä keskusteluissa kävi selväksi, että 12 kuukauden ajanjakso ei ole todennäköisesti realistinen. Meidän oli otettava huomioon vakavat ympäristöä koskevat seuraukset silloin, kun käytöstä poistetaan hyväkuntoiset renkaat. Sen vuoksi olimme valmiit hyväksymään kolmikantaneuvotteluissa, että ne renkaat, jotka eivät täytä vaatimuksia, olisi myytävä täytäntöönpanopäivää seuraavan 30 kuukauden ajanjakson aikana. Andreas Schwabin ansiosta päätettiin, että jos komissio pitää aikaisempaa ajankohtaa mahdollisena, niin se voidaan toteuttaa komiteamenettelyn puitteissa. Tämä oli tärkeä toimien vahvistamista koskeva ala.
<P>
Haluaisin myös kiinnittää huomion ympäristön kannalta tärkeisiin toimiin, erityisesti rengaspaineen seurantajärjestelmiin, joilla hiilidioksidipäästöjen vähentämisen lisäksi ajoneuvoista saadaan turvallisempia, koska huonosti täytetyt renkaat aiheuttavat paljon onnettomuuksia. Olemme tässä ehdotuksessa alentaneet vierintävastuksen arvoa sekä sisällyttäneet siihen vaihteen vaihdon ilmaisimet, jotka eivät kuuluneet alkuperäiseen ehdotukseen. Tämä on hyödyllistä ympäristölle ja samalla säästää kuljettajien varoja. Käytettävissä oleva käteinen on erittäin tärkeä tällä hetkellä.
<P>
Turvallisuutta koskeva kohta on laadittu hyvin. Kuten totesin, rengaspaineen seurantajärjestelmät ovat tärkeät, koska huonosti täytetyt renkaat aiheuttavat onnettomuuksia. On häpeällistä, että Yhdistynyt kuningaskunta on yksi suurimpia syyllisiä asiassa. Kaistavahtijärjestelmät ja elektroniset ajonvakautusjärjestelmät ovat myös tärkeitä. Kiitän Andreas Schwabia, että niiden täytäntöönpano toteutetaan vuotta aikaisemmin, koska ne ovat erittäin hyödyllisiä turvallisuuden kannalta.
<P>
Kuten Malcom Harbour ja komission jäsen mainitsivat, ehdotukseen sisältyy toimien yksinkertaistaminen, ja tämä on hyvin tärkeää.
<P>
Haluaisin lopuksi tuoda esiin toimemme sen edistämiseksi, että tieliikenteen aiheuttaman meluun kiinnitetään enemmän huomiota. Tieliikenteen melu aiheuttaa stressiä, ja stressi on syynä sairastumiseen ja jopa kuolemantapauksiin, joten sen vuoksi on tärkeää käsitellä tätä kysymystä.
<SPEAKER ID="021" NAME="Olle Schmidt" LANGUAGE="SV">
Arvoisat puhemies ja komission jäsen, tämä on hyvin myönteinen mietintö, ja siihen sisältyvät selkeät ympäristö- ja turvallisuustavoitteet. Valiokunta ilmaisi selkeästi melua ja terveyttä koskevat näkökohdat. Jopa 210 miljoonaa eurooppalaista altistuu liikenteen melulle. Tämä on Maailman terveysjärjestön mukaan vaarallista terveydelle. Renkaiden melun vähentäminen ei ole ainoa tapa vähentää liikenteen melua, mutta parhaat tulokset saavutetaan toimenpiteiden yhdistelmällä. Renkaiden aiheuttaman melun torjuminen on siinä keskeistä.
<P>
Jotkut, ehkä jopa täällä läsnä olevat henkilöt, ovat todenneet, että melupäästöjen ja renkaiden turvallisuutta koskevien ominaisuuksien välillä on ristiriita. Tästä ei ole saatu mitään todisteita yksityiskohtaisissa ja riippumattomissa tutkimuksissa. Olen siksi pettynyt, että kompromissi ei vastaa sitä, minkä hyväksyimme valiokunnan äänestyksessä. Kuorma-autojen renkaista 90 prosenttia on jo kompromissiin sisältyvän melutason mukaisia. Emme voi valitettavasti pitää tätä erityisen kunnianhimoisena tasona.
<SPEAKER ID="022" NAME="Seán Ó Neachtain">
UEN-ryhmän puolesta. - (GA) Arvoisa puhemies, olen tyytyväinen tähän mietintöön ja haluaisin kiittää Andreas Schwabia sen laatimisesta.
<P>
Meidän on pidettävä myönteisenä kaikkia toimia, joilla maanteistämme saadaan turvallisempia. Itse ajoneuvolla on tässä tärkeä tehtävä, ja sen lisäksi on varmistettava, että ajoneuvoja koskevat vaatimukset ovat turvallisempia.
<P>
Kuten komission jäsen totesi, tämän ehdotuksen perusteella yli 50 säännöstä yhdistetään kokonaisuudeksi. Pidän tätä yksinkertaistamista myönteisenä, koska Euroopassa tuotettavien ajoneuvojen on noudatettava kaikkein korkeimpia standardeja. Ajoneuvojen valmistajien on oltava vastuussa tämän standardin saavuttamisesta. Kyse ei ole ainoastaan ajoneuvojen renkaista, vaan myös muista tänä aamuna mainituista näkökohdista, kuten elektronisista valvontajärjestelmistä ja muista nykyaikaisista ominaisuuksista, joilla varmistetaan, että maanteillämme kulkevat ajoneuvot ovat parhaiden mahdollisten standardien mukaisia.
<SPEAKER ID="023" NAME="Heide Rühle" LANGUAGE="DE">
Arvoisa puhemies, haluaisin myös kiittää esittelijää ja varjoesittelijää sekä erityisesti Gary Titleyä ja komissiota tästä hyvästä ehdotuksesta.
<P>
Kiitän puheenjohtajavaltiota Tšekkiä kuitenkin hieman epäröivämmin. Minun on todettava, että neuvosto asetti meidät kovan paineen alle tässä kolmikantaneuvottelussa ja että se ei ollut kovin kunnianhimoinen. Päinvastoin, neuvosto itse asiassa varoitti meitä etukäteen asettamasta vaatimuksiamme liian korkeiksi, jotta emme aseta valmistajia vaaraan tämänhetkisessä talouskriisissä. Suhtaudun asiaan täysin eri tavalla - ja uskon, että parlamentin enemmistö yhtyy tähän - sillä erityisesti talouskriisin aikana tarvitsemme selkeitä vaatimuksia. Euroopan teollisuuden on oltava motivoitunut ja sille on myönnettävä kannustimia, jotta vaatimukset asetetaan korkealle ja jotta kehitetään malleja tulevaisuutta, eikä nykyistä tilannetta, varten. Energiatehokkuudella ja hiilidioksidipäästöillä on tässä asiassa selkeästi hyvin merkittävä tehtävä.
<P>
Turvallisuutta koskeva kysymys on myös tärkeä. Melun minimointia koskevaa kysymystä, jota käsiteltiin lyhyesti keskustelussa, ei saa laiminlyödä, sillä yhä useammat henkilöt sairastuvat melun vuoksi, ja tämä aiheuttaa huomattavia kustannuksia yhteiskunnalle. Tästä syystä on myös tärkeää, että asetuksen pitää olla asianmukaisten vaatimusten mukainen.
<P>
Olemme saaneet aikaan kaiken kaikkiaan hyvän kompromissin. Emme allekirjoittaneet ensimmäisen käsittelyn sopimusta, koska suhtauduimme kriittisesti menettelyyn sekä puheenjohtajavaltio Tšekin painostukseen, mutta voimme hyväksyä tämän kompromissin, ja ryhmämme äänestää sen puolesta.
<SPEAKER ID="024" NAME="Jim Allister" AFFILIATION="NI">
(EN) Arvoisa puhemies, terroristit murhasivat Pohjois-Irlannin vaalipiirissäni yöllä jälleen kerran yhden henkilön. Ennen kuin siirryn varsinaiseen aiheeseen, haluaisin esittää surunvalitteluni IRA:n raa'asti murhaaman vaalipiirini poliisin perheelle. Tuomitsen tämän törkeän terroriteon.
<P>
Euroopan parlamentissa käsiteltävän asian osalta haluaisin todeta, että minulle lobataan harvoin vaalipiirissäni EU:n asetuksia, ja minun on sanottava, että olen tällaisista toimista vieläkin harvemmin vakuuttunut. Tällä kertaa kuitenkin olin siitä tyytyväinen, koska ehdotukseen sisältyy säännöksiä, joilla parannetaan tieliikenteen turvallisuutta sekä autetaan erästä sellaista yritystä Pohjois-Irlannissa, joka on rengaspaineen seurantajärjestelmää koskevan tekniikan ja tuotannon kärjessä. Siten ehdotus, jolla kyseisten järjestelmien käyttöönotto saatetaan pakolliseksi, edistää tieliikenteen turvallisuuden lisäksi työllisyyttä vaalipiirissäni.
<P>
Kaikkialla EU:ssa ne toimet, joilla ajoneuvoistamme ja siten maanteistämme, saadaan turvallisempia, ovat liikennekuolemien järkyttävän tason vuoksi myönteisiä. Erityisesti tällä alalla sääntelyllä on merkittävä tehtävä. Asetuksen olisi oltava järkevä, rationaalinen ja tarpeellinen eikä se saisi olla vain sääntelyä sääntelyn vuoksi. Tässä yhteydessä katson kuitenkin, että mietintö on oikeassa tasapainossa ja kiitän esittelijää hänen mietinnöstään.
<SPEAKER ID="025" NAME="Zuzana Roithová" AFFILIATION="PPE-DE">
(CS) Arvoisa puhemies, hyvät parlamentin jäsenet, arvostan Andreas Schwabin osoittamaa korkeaa ammattitaitoa, kun hän tarkisti komission asetusluonnosta siten, että siihen sisällytettiin toimia, joilla lisätään Euroopan autoteollisuuden kilpailukykyä. Samalla jäsenvaltiot voivat valvoa tehokkaasti, että ajoneuvojen tyyppihyväksynnän vaatimuksia noudatetaan markkinoilla. Voimme esimerkiksi rengaspaineen tarkistamisella vähentää polttoaineen kulutusta ja siten myös päästöjä. Uudenaikaisten elektronisten ajoneuvojen valvontajärjestelmät otetaan käyttöön vuonna 2011, joten voimme vähentää Euroopan maanteillä aiheutuvien onnettomuuksien määrää jo vuotta aikaisemmin. Melun vähentäminen on toinen näkökohta, ja tämä koskee sekä renkaita että teiden rakentamista. Tällä asetuksella vähennetään hallinnollista taakkaa ja yksinkertaistetaan lainsäädäntöä ajoneuvoihin sovellettavia yhdenmukaisia vaatimuksia koskevan YK:n sopimuksen perusteella. Tämä asetus on erinomainen esimerkki yhtenäistetystä lainsäädännöstä. Olen tyytyväinen, että puheenjohtajavaltio Tšekki oli hyvin valmistautunut ja että parlamentin, Andreas Schwabin ja neuvoston välinen sopimus saadaan aikaan ensimmäisessä käsittelyssä.
<SPEAKER ID="026" NAME="Wolfgang Bulfon" AFFILIATION="PSE">
(DE) Arvoisa puhemies, vaikea kompromissi on saatu aikaan ja olen sitä mieltä, että Andreas Schwab on esittänyt mestariteoksen. Tästä lähtien viittaan häneen suurmestari Schwabina.
<P>
Autonkuljettajien turvallisuuden lisäämiseksi on erityisen myönteistä, että Euroopan maanteillä otetaan käyttöön ajonvakautusjärjestelmän lukkiutumattomat jarrutusjärjestelmät. Lisäksi sitä, että renkaiden märkäpitoarvoja parannetaan jälleen tulevaisuudessa, voidaan pitää myönteisenä kehityksenä. Ilahduttavaa on myös se, että rengaspaineen seurantajärjestelmiä, kaistavahtijärjestelmiä ja kehittyneitä hätäjarrutusjärjestelmiä harkitaan myös muille ajoneuvoluokille.
<P>
Haluaisin kuitenkin arvostella sitä, että valmistajat ovat soveltaneet hyötyajoneuvoihin korkeampaa renkaiden melutasoa enkä ole myöskään tyytyväinen siihen, että ESC:n lisäksi muita turvallisuustoimia ei oteta käyttöön ehdotettua aikaisemmin.
<P>
Haluaisin lisäksi huomauttaa, että neuvoston kanssa tehtyyn kompromissiin ei sisälly mitään tarkkaa erittelyä talvirenkaiden suorituskyvyn vaatimuksista ajoneuvon liikkeellelähdön ja liikkeellä pysymisen kannalta. En voi henkilökohtaisesti käsittää, että mitään eritelmää ei ehdotettu esimerkiksi ajo-ominaisuuksista mustalla jäällä tai mudassa.
<P>
Luokkien C1, C2 ja C3 renkaat, jotka eivät täytä liitteessä I mainittuja tämän asetuksen säännöksiä, voidaan nyt siirtymäkausia koskevan kompromissin perusteella myydä vielä 30 kuukauden ajan. Parlamentti kaavaili, että tässä asiassa olisi pitänyt soveltaa 12 kuukauden siirtymäaikaa.
<P>
Haluaisin lopuksi muistuttaa teitä kaikkia jälleen kerran suurimmasta rakenteellisesta nopeudesta, joka on 180 kilometriä tunnissa. Tämä on minusta hyvin järkevä toimenpide.
<SPEAKER ID="027" NAME="Toine Manders" AFFILIATION="ALDE">
(NL) Arvoisa puhemies, haluaisin kiittää Andreas Schwabia hänen omistautumisestaan, koska hän joutui kolmikantaneuvotteluissa selkä seinää vasten. Kun opiskelin EU:n lainsäädäntöä, yhteispäätösvaltuudet olivat luonnollisesti erilaiset kuin tällä hetkellä.
<P>
Käsiteltävänä oleva ensimmäisen käsittelyn sopimus, josta neuvotteli neljä Euroopan parlamentin jäsentä - joista yksi olin minä varjoesittelijänä - eroaa huomattavasti parlamentin hyväksymästä tekstistä. Se poikkeaa komission ehdotuksesta. Talouskriisiä käytettiin tekosyynä ja asiasta annettiin erittäin huono ehdotus. Jokainen valittaa, että sen sisältö on puutteellinen, mutta vaikuttaa kuitenkin siltä, että se hyväksytään.
<P>
Euroopan liberaalidemokraattien liiton ryhmän mielestä demokratiaa ja Euroopan parlamentin asemaa pyritään heikentämään. Käytäntö on, että jos parlamentin ensimmäisessä käsittelyssä hyväksymää tekstiä ei oteta mukaan kolmikantaneuvotteluihin, tarvitaan toinen käsittely. Pidämme huonona käytäntönä sitä, että kun neljä parlamentin jäsentä hyväksyy tekstin kolmikantaneuvotteluissa, niin kaikkien pitäisi antaa tekstille tukensa.
<P>
ALDE-ryhmä äänestää periaatteellisista syistä tätä ehdotusta vastaan. Toimimme näin menettelyä koskevista syistä emmekä siksi, että pidämme ehdotuksen sisältöä huonona. Tosin se voisi olla paljon parempikin.
<SPEAKER ID="028" NAME="Avril Doyle" AFFILIATION="PPE-DE">
(EN) Arvoisa puhemies, haluaisin käsitellä tähän aiheeseen liittyvää kysymystä. Komissio tietää, että hiilidioksidi, metaani ja dityppioksidi kuuluvat kuuden tärkeimmän kasvihuonekaasun joukkoon. Olin kyseisten kaasujen käyttöä ajoneuvojen ilmastointijärjestelmissä koskevan direktiivin esittelijä.
<P>
Vaikuttaa siltä, että porsaanreikiä käytetään hyväksi kyseisen lainsäädännön ja tyyppihyväksyntää koskevan lainsäädännön - joka valittiin direktiivin täytäntöönpanoa koskevaksi välineeksi - välillä. Minua on varoitettu edellisten viikkojen ajan ajoneuvojen valmistajien suunnitelmista välttää kokonaan jäähdytysaineiden vaihto vuonna 2011 ja sen jälkeen tiettyjen osien tyyppihyväksyntää soveltamalla. Tämä merkitsisi sitä, että R134a-kaasun käytön kieltoa koskeva määräaika olisi nyt vuosi 2017 eikä 2011. Siten useiden tonnien hiilidioksidiekvivalenttipäästöjä ei voida välttää.
<P>
Ajoneuvojen ilmastointijärjestelmiä koskevan direktiivin täytäntöönpanosta ovat viime kädessä vastuussa kansalliset tyyppihyväksyntäviranomaiset. Esimerkiksi Yhdistyneen kuningaskunnan tyyppihyväksyntäviranomainen VCA on hiljattain todennut, että se hyväksyy tammikuun 2011 jälkeen uusia ajoneuvotyyppejä, joihin on asennettu nykyisiä - asetuksen (EY) N:o 706/2007 vaatimuksen mukaisia - ajoneuvojen ilmastointijärjestelmiä, joihin sisältyy hiilidioksidia, metaania ja dityppioksidia, joiden lämmitysvaikutuskerroin on suurempi kuin 150. Tämän seurauksena meillä on näyttöä siitä, että ajoneuvojen valmistajat lykkäävät kehittämistoimia ja investointeja - tai jopa päättävät ne kokonaan - innovatiiviseen kestävään tekniikkaan. Voiko komission jäsen ystävällisesti kommentoida asiaa?
<SPEAKER ID="029" NAME="Günter Verheugen" LANGUAGE="DE">
Arvoisa puhemies, hyvät parlamentin jäsenet, tässä yhteydessä voin vain vilpittömästi kiittää Euroopan parlamentin ryhmiä laajasta tuesta tällä ehdotukselle. Kysymyksessä on tietenkin kompromissi, ja silloin voidaan aina toivoa enemmän. Voin myös sanoa, että olisin henkilökohtaisesti ja myös komissio olisi ollut valmis menemään askeleen pidemmälle. Tämä on saavuttamamme tulos, ja se on merkittävä edistysaskel.
<P>
Haluaisin erityisesti tähdentää sitä, mitä Heide Rühle totesi. Erityisesti tässä tilanteessa on poliittisesti tärkeää parantaa Euroopan ajoneuvoja aloilla, jotka ovat ratkaisevan tärkeitä tulevaisuudessa. Yksi asia on selvä. Kysyntää koskeva kriisi ei aiheudu ainoastaan yleisestä taloudellisesta tilanteesta ja taloudellisesta epävarmuudesta, vaan kyseessä on myös se seikka, että eurooppalaisten valmistajien tarjoamat autot eivät ehkä ole täyttäneet viime vuosina Euroopan markkinoiden polttoaineen kulutusta, ympäristönäkökohtia ja turvallisuutta koskevia vaatimuksia. Siksi on hyvin tärkeää, että tämä seikka korjataan.
<P>
Haluaisin puuttua aiheeseen, jonka Avril Doyle mainitsi. Olen tietoinen, että tyyppihyväksyntää koskevia vaatimuksia tulkitaan väärin monissa jäsenvaltioissa - kuten juuri aivan oikein huomautitte - mutta kyseessä on väärä tulkinta, joka ei ole sovellettavan lainsäädäntökehyksen mukainen. Komissio varmistaa, että asiasta annetaan tarvittavat selvennykset ja että esittämänne seuraukset, hyvä Avril Doyle, eivät toteudu.
<SPEAKER ID="030" NAME="Andreas Schwab" LANGUAGE="DE">
Arvoisa puhemies, hyvät parlamentin jäsenet, olen tyytyväinen onnitteluista, mutta minun on todettava, että kolmikantaneuvotteluissa nopea ja päättäväinen toiminta on yhteistyön tulosta. Haluan siksi jakaa Wolfgang Bulfonin esittämät onnittelut teidän kaikkien kanssa.
<P>
Minun on kuitenkin todettava, ja minusta tämä on erittäin tärkeä seikka, että en kokenut kenenkään painostavan minua enkä joutuvani poliittisen painostuksen kohteeksi. Ainoa vaikeus tässä lainsäädäntöaloitteessa - ja en halua salata tätä, sitä käsiteltiin myös puheenvuoroissa jonkin verran - oli tietenkin kunnianhimoisen lainsäädännön laatiminen, jolla varmistetaan se, että emme menetä työpaikkoja Euroopan unionissa vaan suojelemme niitä. Tällaista tasapainoa ei ollut kaikissa kysymyksissä aina helppo löytää, mutta uskon, että me pääsimme lopulta hyvin kohtuulliseen ratkaisuun, joka on kaikkien edun mukainen.
<P>
Minun on kuitenkin todettava, että saimme kuulla arvostelua kaikkien kolmikantaneuvotteluissa edellisten viikkojen ja kuukausien aikana ratkaistujen menettelyjen osalta siitä, että asiat sujuivat liian nopeasti. Tämä on kysymys, jota voidaan käsitellä parlamentin vaalikauden alkupuolella ja sitten pysyä tässä kannassa koko vaalikauden ajan, mutta kritiikkiä siitä, että menettelyt ovat demokraattisesti epäluotettavia, ei saisi esittää vaalikauden lopulla - sinä ajankohtana, kun erityisiä kysymyksiä ratkaistaan - kun olemme jo osallistuneet täällä parlamentissa kolmen vuoden ajan tällaiseen menettelyyn. Hyväksyn kritiikin, mutta katson, että tämä kysymys olisi ratkaistava välittömästi vaalien jälkeen koko vaalikauden ajaksi.
<P>
On myös tärkeää, että tämä ehdotus sisällytetään Guido Sacconin hyväksyttyyn ehdotukseen. Hänen ehdotuksensa koski moottoriajoneuvojen hiilidioksidipäästöjen vähentämistä 130 grammaan, josta 10 grammaa varataan lisätoimille. Yksi osa näistä lisätoimista on nyt säännelty. Odotan mielenkiinnolla, miten käsittelemme jäljellä olevia grammamääriä ja mitä ehdotuksia komissio antaa parlamentin päätettäväksi.
<P>
Haluaisin lisätä, että siirtymäkautta koskevassa kysymyksessä meidän oli löydettävä taloudellisesta näkökulmasta tyydyttävä ratkaisu. Emme ole säätäneet lopullisesti 30 kuukauden ajanjaksosta, mutta sen sijaan komissio tekee vaikutustenarvioinnin jokaisesta rengastyypistä. Voimme sen perusteella päättää, mihin ajankohtaan jokaisen rengastyypin määräaika asetetaan. Uskon, että Euroopan unionissa lainmukaisesti valmistetut renkaat on taloudellisesti järkevintä poistaa mahdollisimman nopeasti markkinoilta, mutta ainoastaan silloin, kun markkinat tarjoavat tähän asianmukaiset mahdollisuudet. Päätän puheenvuoroni ja kiitän jälleen kerran vilpittömästi kaikkia asiaan osallistuneita.
<SPEAKER ID="031" NAME="Puhemies">
(DE) Keskustelu on päättynyt.
<P>
Äänestys toimitetaan tänään klo 12.00.
<P>
Kirjalliset lausumat (työjärjestyksen 142 artikla)
<SPEAKER ID="032" NAME="Ioan Lucian Hămbăşan  " AFFILIATION="PPE-DE">
kirjallinen. - (RO) Haluaisin ensiksi kiittää Andreas Schwabia tasapainoisen mietinnön laatimisesta. Tällä mietinnöllä vastataan teollisuuden tarpeisiin, koska sillä luodaan yksinkertaisempaa ja avointa lainsäädäntöä siten, että 50 direktiiviä korvataan. Näin vähennetään hallinnollista taakkaa. Edistämme sen perusteella kilpailukykyistä autoteollisuutta.
<P>
Meille kaikille on tärkeää, että Euroopan maanteistä saadaan turvallisempia ja että standardilaitteiden käyttöönotolla vähennetään onnettomuuksien ja vakavasti loukkaantuneiden määrää. Ajonvakautusjärjestelmän on oltava kaikkien saatavilla. Se ei saa enää olla lisävaruste. Emme saa luonnollisesti unohtaa rengaspaineen seurantajärjestelmän ympäristövaikutuksia, koska tällä järjestelmällä vähennetään hiilidioksidipäästöjä. Lisäksi melua ja melusaastetta vähennetään yleisesti. Uuden tekniikan ansiosta meillä on turvallisempia ja ympäristölle edullisempia autoja.
