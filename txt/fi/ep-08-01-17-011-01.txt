<CHAPTER ID="011-01">
1. Kiinalaisen toisinajattelijan Hu Jian pidätys (keskustelu)
<SPEAKER ID="162" NAME="Puhemies">
Esityslistalla on seuraavana keskustelu kiinalaisten toisinajattelijan Hu Jian pidätystä koskevista viidestä päätöslauselmaesityksestä.
<SPEAKER ID="163" NAME="Milan Horáček">
laatija. - (DE) Arvoisa puhemies, ryhmämme on nimennyt Hu Jian ja hänen vaimonsa Zeng Jinyanin Saharov-palkintoehdokkaiksi. Koska he ovat kotiarestissa, he osallistuivat web-kamerayhteyden välityksellä Kiinan ihmisoikeustilannetta koskevaan Euroopan parlamentin kuulemistilaisuuteen. Hu Jian uusi pidätys on ainoastaan osoittanut todeksi sen, mistä hän itse varoitti. Haluaako Kiina toiminnallaan osoittaa halveksuntaa Euroopan parlamentin näkemystä kohtaan?
<P>
Ihmisoikeudet on vahvistettava selkeästi sellaiseksi kysymykseksi, joka otetaan huomioon kaikissa EU:n ja Kiinan välisissä suhteissa. Meidänkin on toimittava johdonmukaisesti ja yhtenäisesti sen sijaan, että noin vain luopuisimme arvoistamme hyvien taloussuhteiden takia.
<P>
Näin ollen kehotamme neuvostoa ja komissiota paitsi ottamaan kantaa Hu Jian puolesta myös hyödyntämään seuraavaa EU:n ja Kiinan välistä huippukokousta ja vaatimaan ihmisoikeuksien noudattamista.
<P>
Kiinan on tehtävä loppu ihmisoikeusaktivistien järjestelmällisestä uhkailusta. Jos Kiina ei muuta toimintatapaansa, meidän on käsiteltävä uudelleen kysymystä, joka koskee osallistumista olympialaisiin. Lisäksi Venäjän on määrä isännöidä seuraavia talviolympialaisia, ja sekin on hoitanut ihmisoikeusasiat huonosti.
<P>
(Suosionosoituksia)
<SPEAKER ID="164" NAME="Erik Meijer">
laatija. - (NL) Arvoisa puhemies, Kiinan ongelmallinen ihmisoikeustilanne on jatkuvasti puheenaiheena näissä tärkeissä keskusteluissa, ja siihen on aina hyvä syy. Kiinan talouskasvu ja merkittävämpi kansainvälinen asema eivät vielä ole muuttaneet olennaisesti asennoitumista kansalaisvapauksiin, viranomaisten harjoittamaan vallan väärinkäyttöön, opposition aseman helpottamiseen ja oikeuslaitoksen riippumattomuuteen.
<P>
Rangaistukset ovat edelleen ankaria, ja kuolemanrangaistus on yleisesti käytössä. Kiina ei ole ainoa maa, jossa ihmisiä tuomitaan kuolemaan ja teloitetaan, mutta se on tässä suhteessa johtoasemassa. Edistystä on tapahtunut ainoastaan siinä suhteessa, että nykyisin varmistutaan paremmin rikoksentekijän syyllisyydestä ennen kuolemanrangaistuksen täytäntöönpanoa, joten kuolemaan ei enää niin usein tuomita sellaisia ihmisiä, jotka myöhemmin osoittautuvat syyttömiksi.
<P>
Samanaikaisesti kansainvälinen huomio on pitkälti kääntynyt pois Kiinan kolmesta suuresta murhenäytelmästä. Vuonna 1989 tapahtunut Tiananmenin aukion verilöyly, Falun Gong -liikkeen kannattajien vaino sekä Tiibetin ja Itä-Turkestanin väestörakenteen muuttaminen saavat yhä vähemmän huomiota.
<P>
Nykyisin kaiken huomion vievät talouskasvu, vientinäkymät Kiinaan, kiinalaisten halpatuotteiden tuontimahdollisuudet, Kiinan vahvistuva asema Afrikassa ja Kiinan tulevat olympiakisat. Näissä olosuhteissa paineet Kiinan ihmisoikeustilanteen kohentamiseen heikkenevät. Olympiakisojen varjolla puretaan asuinalueita ja häädetään asukkaat. Kiinan suurlähettiläät sanovat ulkomaiden loukkaavan heidän kansallista kunniaansa arvostelemalla tätä seikkaa.
<P>
Tulevat olympialaiset olisivat voineet korjata tilannetta. Tällä hetkellä näyttää siltä, että niistä on hyötyä matkailulle ja laajojen julkisten rakennushankkeiden toteuttamiselle mutta ei ihmisoikeuksien parantamiselle. Tällä välin Alankomaissa on käynnistynyt keskustelu olympialaisten mahdollisesta boikotoinnista.
<P>
On välttämätöntä laatia päätöslauselma pelkästään pidätetystä ihmisoikeusaktivistista Hu Jiasta, mutta se ei riitä. EU:n ja Kiinan välisissä suhteissa ei saisi olla etusijalla taloudellisen hyödyn tavoittelu vaan huolemme Kiinan ihmisoikeuksista.
<SPEAKER ID="165" NAME="Marcin Libicki">
laatija. - (PL) Olen samaa mieltä jäsen Meyerin kanssa, joka totesi juuri äsken, että meidän pitäisi boikotoida olympialaisia, koska Kiinassa vainotaan Kiinan kansalaisia. Kiinassa jatkuva vaino ei tosin kohdistu vain kiinalaisiin. Euroopan parlamentissa on usein käsitelty tiibetiläisten ja muiden kansallisten vähemmistöjen vainoa. Käsittelemme tänään vapauden asialla olevan aktivistin laitonta pidättämistä ja vainoa. Kyseinen henkilö on poliitikko Hu Jia, joka taistelee vapauden puolesta Kiinassa. Hänen vaimonsa ja perheensä ovat kokeneet saman kohtalon.
<P>
Hyvät kollegat, muistan miten useita vuosikymmeniä sitten boikotoitiin Neuvostoliiton isännöimiä olympialaisia. Toiminta edesauttoi kommunistihallinnon kaatumista. Emme saa nyt antaa Kiinan taloudellisen menestyksen sokaista itseämme. Kiinaa on syytä onnitella siitä, mutta emme saa katsoa läpi sormien näin monien ihmisten vainoamista ja heidän perusoikeuksiensa loukkaamista. Kuten aiemmin totesin, tämä ei koske vain kiinalaisia, vaan myös muita kansalaisia alueella, joka tunnetaan Kiinan nimellä. Euroopan parlamentti on toistuvasti käsitellyt Tiibetin-kysymystä, mutta Tiibet ei kuitenkaan kuulu Kiinaan. Vetoan olympiaboikotin puolesta.
<SPEAKER ID="166" NAME="Thomas Mann">
laatija. - (DE) Arvoisa puhemies, seitsemän kuukautta ennen olympialaisten alkamista Kiina osoittaa, kuinka vähän huomiota se kiinnittää ihmisoikeuksiin. On ollut toiveajattelua luulla, että KOK:n päätös auttaisi parantamaan asioita Kiinassa.
<P>
Loka- ja marraskuussa 2007 valtion turvallisuuspalvelu sieppasi ja pahoinpiteli asianajajat Gao Zhishengin ja Li Hepingin. Joulukuun lopussa turvallisuuspalvelu vangitsi ihmisoikeusaktivisti ja Internet-toisinajattelija Hu Jian syyttäen häntä yllyttämisestä valtiovallan vastaiseen kumoukselliseen toimintaan Internetissä.
<P>
Hu Jia osallistui 10. lokakuuta ihmisoikeuksia koskevaan lehdistökonferenssiin, joka pidettiin Euroopan parlamentissa Brysselissä. Hänellä oli parlamenttiin suora puhelinyhteys. Hänelle kuuluu kiitos tästä rohkeasta teosta. Viime vuonna Euroopan parlamentti nimitti hänet ja hänen vaimonsa Zeng Jinyanin Saharov-palkintoehdokkaiksi. Verkkopäiväkirjassaan Hu Jia raportoi poliittisista vangeista ja henkilöistä, jotka ovat joutuneet maan haltuunoton uhreiksi tulevien olympialaisten takia.
<P>
Hän kiitti kirjeessään liittokansleri Angela Merkeliä Dalai Laman vastaanottamisesta. Tämä oli selvästi liikaa viralliselle Kiinalle. Noin 57 kiinalaista älymystön edustajaa vaati Hu Jian vapauttamista avoimessa kirjeessä, jonka puhemiehemme Hans-Gert Pöttering allekirjoitti. Ihmisoikeusaktivistien pidättäminen on isku vasten kasvoja, etenkin kun se johtuu heidän yhteyksistään Euroopan parlamenttiin. Parlamentin on turvauduttava kaikkiin käytettävissään oleviin diplomaattisiin keinoihin varmistaakseen, että Hu Jia vapautetaan vankilasta välittömästi.
<P>
Kiina lupaa maailmalle kaikkien aikojen parhaat olympiakisat. Niiden hintana ei saisi olla sensuuri tai oikeusvaltioperiaatteen väheksyminen.
<SPEAKER ID="167" NAME="Filip Kaczmarek">
PPE-DE-ryhmän puolesta. - (PL) Arvoisa puhemies, kun Kiinan olympiakisaisännyydestä päätettiin vuonna 2001, monet meistä uskoivat, että kiistanalaisuudestaan huolimatta tämä päätös auttaisi saamaan aikaan poliittisen muutoksen kommunistisessa Kiinassa. Meistä vaikutti siltä, että isäntämaa saataisiin tekemään loppu laajalle levinneistä ihmisoikeusloukkauksista ja laajentamaan perusvapauksien soveltamisalaa alueellaan. Olen jäsen Mann'in kanssa samaa mieltä siitä, että seitsemän kuukautta ennen kisojen alkua kaikki nuo toiveet ovat osoittautuneet turhiksi. Asia on todellisuudessa päinvastoin: Kiinan hirmuvalta on voimistunut.
<P>
Ihmisoikeusaktivistit, kuten Hu Jia ja hänen vaimonsa on vangittu laittomasti, ja heitä pidetään lainvastaisesti ilman oikeudenkäyntiä tuntemattomissa paikoissa. Heitä häiritään ja pelotellaan, eikä heille anneta oikeutta puolustautua. Kiinan viranomaiset välittävät maailmalle toisenlaisen viestin, joka todistaa, ettei heidän maansa ole avoin eikä demokraattinen. Samanaikaisesti Kiinan olympiakomitea on päättänyt valita kisojen pääiskulauseeksi "Yksi maailma - yksi unelma". Heidän mukaansa tämä unelma perustuu yhteiseen haluun menestyä ja elää rauhassa. Voi vain ihmetellä, millaista rauhaa kiinalaiset tarkoittavat, ja ymmärtävätkö he olympiakisojen todellisen merkityksen.
<SPEAKER ID="168" NAME="Józef Pinior">
PSE-ryhmän puolesta. - (EN) Arvoisa puhemies, kiinalaisaktivisti Hu Jia pidätettiin kaksi päivää joulun jälkeen iltapäivällä kotoaan. Tämä on hyvin valitettavaa etenkin siksi, että Kiina, joka on merkittävä maa ja huomattava toimija nykymaailmassa, järjestää tänä vuonna olympiakisat.
<P>
Euroopan parlamentin ja koko Euroopan unionin on korostettava, että Kiinan on ratkaistava kuusi ihmisoikeuksiin liittyvää kysymystä: uusien lehdistönvapauden lisäämisestä annettujen säädösten puutteellinen täytäntöönpano Kiinassa, Kiinan pintapuolinen sitoutumiseen oikeusvaltion periaatteiden noudattamiseen, Kiinan niukka tuki siviilihenkilöiden suojelua edistäville kansainvälisille toimille Sudanin Darfurissa, Kiinan niukka tuki ihmisoikeuksien edistämiselle Burmassa, salailu, joka koskee Kiinan epäoikeudenmukaisille hallituksille myöntämää tukea, ja etenkin Kiinan kaikkien poliittisten vankien vapauttaminen.
<SPEAKER ID="169" NAME="Ewa Tomaszewska">
UEN-ryhmän puolesta. - (PL) Arvoisa puhemies, Hu Jia ja Zeng Jinyan symboloivat meille taistelua ilmaisunvapauden ja ihmisoikeuksien puolesta Kiinassa. Tunnustuksena heidän toiminnastaan parlamentti on nimittänyt heidät molemmat Saharov-palkintoehdokkaiksi, kun taas heidän kotimaassaan heitä sorretaan samojen toimien takia. Hu Jia pidätettiin 2. tammikuuta.
<P>
Puolassa 1980-luvulla voimassa olleen sotatilalain aikana avoimuus tarjosi suojan kaikkein ankarimmilta tukahduttamistoimilta. Rautaesiripun ulkopuolella toimiva lehdistö ja radioasemat kertoivat vangittujen nimet, mikä antoi meille toivoa siitä, että olisimme turvassa. Sain itse kokea, mitä merkitsi saada tällä tavoin apua ulkomailla asuvilta ihmisiltä, jotka eivät sulkeneet silmiään ahdingoltamme. Siksi on mielestäni nyt erittäin tärkeää varmistaa, että meidän äänemme, Euroopan parlamentin ääni, Euroopan eri maita edustavien satojen parlamentin jäsenten ääni, kuultaisiin Kiinassa. Kiinan viranomaisten on kuultava vetoomuksemme ja lopetettava Hu Jian ja monien muiden vainottujen sortaminen.
<SPEAKER ID="170" NAME="Raül Romeva i Rueda">
Verts/ALE-ryhmän puolesta. - (ES) Arvoisa puhemies, sekä Kiinan viranomaisten että muun maailman olisi pidettävä olympialaisia Kiinan mahdollisuutena muuttaa kansainvälistä kuvaansa. Se on kärsinyt etenkin toistuvista ihmisoikeusloukkauksista, jotka ovat kohdistuneet hyvin erilaisiin ryhmiin hyvin erilaisista syistä.
<P>
Hu Jian ja monien muiden henkilöiden pidätykset osoittavat, että Kiina ei hyödynnä tätä tilaisuutta parhaalla mahdollisella tavalla. Se on myös jälleen kerran muistutus niille, joiden mielestä Kiina oli hyvin valmistautunut ja riittävän avoin maa järjestämään olympiakisojen kaltaisen kansainvälisen tapahtuman, jossa solidaarisuus mitä ilmeisimmin korostuu.
<P>
Kiinalla on vielä aikaa muuttaa tätä kuvaa, mutta siinä tapauksessa sen on suhtauduttava vakavammin ilmaisunvapauden ja yhdistymisvapauden kaltaisiin kysymyksiin. Se ei myöskään enää saa pakonomaisesti pidättää, rangaista ja tuomita niitä kiinalaismiehiä ja -naisia, joita syytetään niinkin vaikeasti perusteltavasta rikoksesta kuin yllyttämisestä valtiovallan vastaiseen kumoukselliseen toimintaan.
<SPEAKER ID="171" NAME="Kathy Sinnott">
IND/DEM-ryhmän puolesta. - (EN) Arvoisa puhemies, jokaisissa olympiakisoissa huomiomme kohdistuu ihmisarvon kunnioittamiseen olympialiikkeen peruskirjan mukaisesti. Vuoden 2008 Beijingin olympialaisissa huomiomme kiinnittyy tähän kunnioitukseen - tai sen puutteeseen - Kiinassa. Toivottavasti tämä lisää Kiinan hallituksen paineita harkita uudelleen Hu Jian pidätyksen kaltaisia toimia. Nyt Kiinalla on tilaisuus parantaa heikkoja saavutuksiaan tällä alalla.
<P>
Sen sijaan Kiinan hallitus tuntuu määrätietoisesti päättäneen lakaista ihmisoikeusloukkaukset maton alle pidättäessään aktivisteja ja mielenosoittajia. On huolestuttavaa, että Kiinan viranomaiset ovat hankkineet länsimaista huipputekniikkaa hyödyntäviä turvalaitteita, joiden tarkoituksena on selvästi lisätä kisojen turvallisuutta. Huoleni on kahtalainen: pelkään, että tällaisia turvalaitteita käytetään tänä kesänä kiinalaisia vastaan ja että niiden väärinkäyttöä jatketaan kesän mentyä. Meidän on joko hyödynnettävä olympialaisia ihmisoikeuksien edistämiseen Kiinassa tai boikotoitava niitä, emmekä voi juhlia Kiinaa näyttävästi, jos ihmisoikeuksiin suhtaudutaan edelleen räikeän piittaamattomasti.
<SPEAKER ID="172" NAME="Desislav Chukolov" AFFILIATION="NI">
(BG) Hyvät kollegat, 1900-luvulla miljoonat ihmiset kaikkialla maailmassa joutuivat kommunismin uhreiksi. Valitettavasti tämä äärimmäisen turmiollinen, ihmisvihamielinen ja enimmäkseen kristinuskon vastainen ideologia vaatii nykyäänkin uhreja, ja sillä on edelleen kannattajansa - jopa Euroopan parlamentissa. Kerron kuvaavan esimerkin selventääkseni asioita hieman.
<P>
Hu Jia on tällä hetkellä kotiarestissa Kiinassa, koska siellä on riittävästi ihmisiä, jotka katsovat hänen puolustavan heidän ajatuksiaan. Tästä syystä hän on Kiinan hallinnon mielestä vaarallinen. Luojan kiitos, Euroopan parlamentissa on riittävästi jäseniä edustamassa miljoonien valitsijoidensa näkemyksiä. silti Euroopan unionin valtakoneistolla, jota monet vertaavat pyramidiin, on omat prioriteettinsa, eikä Lissabonin sopimuksesta järjestettävä kansanäänestys kuulu niihin.
<P>
Näin ollen me parlamentin jäsenet olemme Kiinan hallinnolle aivan yhtä vaarallisia kuin Hu Jia. Meitä ei ole laitettu kotiarestiin, mutta mikäli puhemies Pöttering on riittävän vilpitön ja avoin, hän myöntäisi voivansa mennä niin pitkälle. Vakuutan hänelle kuitenkin, että äänestäjiemme edustaminen kunniallisesti on tätä vaihtoehtoa tärkeämpää.
<SPEAKER ID="173" NAME="Tunne Kelam" AFFILIATION="PPE-DE">
(EN) Arvoisa puhemies, valitettavasti Hu Jia ja hänen vaimonsa eivät ole mikään yksittäistapaus.
<P>
Saadakseen kunnian isännöidä tämän vuoden olympiakisoja Beijingissä Kiinan hallitus teki lisäsitoumuksia täyttääkseen kansainvälisesti hyväksytyt ihmisoikeusnormit. Vastoin näitä odotuksia Kiinan hallitus pitää olympiakisoja perusteena ihmisoikeusaktivisteihin kohdistuvien tukahduttamistoimien lisäämiselle. Rikkomalla järjestelmällisesti omat lupauksensa Kiinan hallitus on osoittanut, ettei se aio kunnioittaa olympiaperinteen mukaisia perusarvoja. Tosiasiassa tämä perinne on menettämässä uskottavuutensa.
<P>
Näin ollen demokraattiset valtiot eivät saa tyytyä vain pahoittelemaan tilannetta. Elleivät Kiinan viranomaiset tee tilanteeseen uskottavia muutoksia, kisoihin osallistuvat demokratiat eivät enää pysty vakuuttavasti puolustamaan vaalimiaan arvoja.
<SPEAKER ID="174" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, vuonna 2001 pidettävien XXIX olympialaisten Beijingin järjestelykomitean varapuheenjohtaja Liu Jingmin totesi, että olympiakisojen myöntäminen Beijingille auttaisi edistämään ihmisoikeuskehitystä. Viime kuukausina Kiinan viranomaiset ovat kuitenkin syyllistyneet tavallista useammin ilmaisunvapauden loukkauksiin. Ne ovat myös sortaneet toimittajia ja aktivisteja. Vuoden 2007 Saharov-palkintoehdokkaaksi nimetyn johtavan ihmisoikeusaktivistin Hu Jian pidättäminen järkytti yhteiskuntaa. Hänet pidätettiin sillä tekosyyllä, että hän oli yllyttänyt ihmisiä kaatamaan kansallisen hallituksen. Hän ei edelleenkään ole saanut oikeutta asianajajaan ja sairaanhoitoon.
<P>
Kiina on pakotettava noudattamaan kansainvälisiä ihmisoikeusnormeja ja kunnioittamaan kyseisiä oikeuksia. Sen on myös lakattava käyttämästä kisoja tekosyynä toimittajien ja toisinajattelijoiden laittomille pidätyksille. Kiinan viranomaisia pitäisi muistuttaa olympialiikettä innoittavasta aatteesta eli urheilun yhdistämisestä rauhanomaiseen yhteiskuntakäsitykseen ja ihmisarvon kunnioittamiseen. Samanaikaisesti olisi vaadittava Hu Jian ja kaikkien muiden ilman oikeudenkäyntiä pidätettyjen aktivistien välitöntä vapauttamista, jotta he voivat palata perheidensä luo ja saada välttämätöntä sairaanhoitoa.
<SPEAKER ID="175" NAME="Zbigniew Zaleski" AFFILIATION="PPE-DE">
(PL) Arvoisa puhemies, halusin vain varmistaa, toimiiko catch the eye -menettely myös täällä. Jos näin on, halusin todeta lyhyesti, että vaikka Kiinassa ei voida havaita mitään selviä merkkejä siitä, miten valvontajärjestelmä toimii, se kuitenkin toimii. Kansalaiset kokevat järjestelmään kuuluvan sortohallinnon rajoittavan itseään voimakkaasti. Katsomme, että meitä vaaditaan kiinnittämään tilanteeseen kansainvälistä huomiota, kuten toiset jäsenet ovat jo todenneet. Se on ainoa käytössämme oleva ase. Voimme arvostaa Kiinassa saavutettua talouskehitystä, mutta tuskin missään muualla maailmassa ihmiset ovat joutuneet samassa määrin pelon ja itsesensuurin valtaan. Siksi ihailen vilpittömästi niitä urheita kiinalaisia yksityishenkilöitä, jotka ovat tarpeeksi rohkeita vaarantaakseen uransa, vapautensa ja jopa henkensä kiinnittääkseen huomiota tilanteeseen. Moraalinen velvollisuutemme on seistä heidän rinnallaan. Ei ole muuta vaihtoehtoa tai muuta tietä eteenpäin.
<SPEAKER ID="176" NAME="Ryszard Czarnecki" AFFILIATION="UEN">
(PL) Arvoisa puhemies, puolalaisen kollegani huomautusten lisäksi haluaisin käyttää hyväkseni komission jäsenen Kunevan läsnäoloa Euroopan parlamentissa ja esittää hänelle seuraavan kysymyksen. Voimmeko muutamien viime vuosien perusteella oikeastaan sanoa, että aito ihmisoikeuksien kunnioitus on lisääntynyt Kiinan kansantasavallassa? Ovatko tämän vuoden heinäkuussa Beijingissä pidettävät kisat todella merkinneet sitä, että kiinalaiset toisinajattelijat voivat nyt tuntea olonsa turvallisemmaksi ja että suhteet Taiwaniin ovat sivistyneemmällä pohjalla? Onko Internetin vapaa käyttöoikeus lisääntynyt parin viimeisen vuoden aikana? Olisin kiitollinen komission jäsenen vastauksesta. Sanotaanhan Raamatussakin: "Anokaa niin teille annetaan".
<SPEAKER ID="177" NAME="Meglena Kuneva">
komission jäsen. - (EN) Arvoisa puhemies, vain kuukausi sitten kollegani, komission jäsen Ferrero-Waldner, toi Euroopan parlamentissa esiin komission syvän huolen ihmisoikeusaktivistien jatkuvasta ja järjestelmällisestä sorrosta Kiinassa. Siksi komission huoli vain kasvoi, kun se sai tiedon Hu Jian mielivaltaisesta pidätyksestä, ja komissio muistuttaa, että Hu Jia on aikaisemmin toistuvasti joutunut häirinnän kohteeksi ihmisoikeustoiminnan vuoksi.
<P>
Komissio on huolissaan myös Hu Jian terveydestä. Hän sairastaa hepatiitti B:tä ja tarvitsee päivittäin lääkitystä. Emme ole saaneet selvyyttä siihen, saako hän varmasti päivittäin tarvitsemansa lääkehoidon ja voiko hän luottaa saavansa lääkärin apua ollessaan pidätettynä Beijingin kaupungin säilöönottokeskuksessa Dougezhuangissa.
<P>
Komission näkemyksen mukaan EU:lla on Hu Jian pidätyksen takia velvollisuus toimia määrätietoisesti, koska on selvästi pääteltävissä, että hänet pidätettiin hänen kerrottuaan vapaasti ja avoimesti ihmisoikeuksien puolustajien sorrosta puhelimitse Euroopan parlamentin ihmisoikeuksien alivaliokunnan kokoukselle marraskuussa 2007.
<P>
Näin ollen tässä on samankaltaisuuksia Falun Gong -liikkeen puolesta vedonneen Cao Dongin tapauksen kanssa. Hänet pidätettiin hänen tavattuaan Euroopan parlamentin varapuhemiehen Beijingissä toukokuussa 2006 ja hän on edelleen vankilassa. Hu Jian pidätys edellyttää EU:n myös reagoivan kuten ihmisoikeusaktivisteja puolustavalle kansainväliselle toimijalle kuuluu. Eilen EU:n troikka esitti jyrkän virallisen kannanoton Kiinan viranomaisille vaatien Hu Jian välitöntä vapauttamista. Toivomme vilpittömästi Kiinan viranomaisten ymmärtävän, että ihmisoikeusaktivisteja koskeva kysymys vaikuttaa merkittävästi siihen, miten Euroopan kansalaiset suhtautuvat Kiinaan, ja toimivan sen mukaisesti.
<P>
Vakuutan Euroopan parlamentille, että EU seuraa hyvin tarkasti Hu Jian tapauksen kehittymistä.
<P>
Komissio haluaa käyttää tätä tilaisuutta hyväkseen ja kehottaa uudelleen Kiinan hallitusta sallimaan kaikenlaiset mielipiteenilmaukset. Tällä on tärkeä vaikutus Kiinaa koskevaan kansainväliseen mielipiteeseen etenkin tänä vuonna, kun maailman huomio kohdistuu Kiinaan sen valmistautuessa olympiakisoihin. Olemme vakuuttuneita siitä, että paljon vakaampi yhteiskunta saadaan aikaan sallimalla ilmaisunvapaus.
<P>
Lopuksi totean, että komissio aikoo tehostaa toimiaan, joilla se pyrkii parantamaan Kiinan yleistä ihmisoikeustilannetta. Tässä asiassa hyödynnämme jatkossakin troikkaa EU:n ja Kiinan välisen ihmisoikeusvuoropuhelun ja -seminaarin valmistelussa, jotta keskusteluista tulee entistäkin määrätietoisempia.
<P>
Kiinan ihmisoikeustilanteen hitaasta edistymisestä huolimatta olemme vakaasti sitä mieltä, että EU:n ja Kiinan ihmisoikeusvuoropuhelu on edelleen yksi tehokkaimmista tavoista saada Kiina sitoutumaan suoriin ja seikkaperäisiin keskusteluihin, joiden tavoitteena on saavuttaa ihmisoikeuksia koskevia käytännön uudistuksia.
<SPEAKER ID="178" NAME="Puhemies">
Keskustelu on päättynyt.
<P>
Äänestys toimitetaan keskustelun päätteeksi.
