<CHAPTER ID="019">
Minuutin puheenvuorot (työjärjestyksen 144 artikla) 
<SPEAKER ID="031" NAME="Puhemies">
(DE) Pidämme seuraavaksi minuutin puheenvuorot poliittisesti tärkeistä asioista.
<SPEAKER ID="032" NAME="Georgios Papastamkos" AFFILIATION="PPE-DE">
(EL) Arvoisa puhemies, on yleisesti tiedossa, että tavoitteeksi on asetettu, että biopolttoaineilla korvattaisiin kymmenen prosenttia uusiutuvista energialähteistä.
<P>
Olen saanut sen vaikutelman, että energia-asioista, ympäristöstä, teollisuudesta ja maataloudesta vastaavat komission jäsenet ovat asiasta keskenään eri mieltä. Ajan säästämiseksi en puhu heidän henkilökohtaisesta viestinnästään. Kysyn kuitenkin, kuinka on mahdollista, että neljällä komission jäsenellä on asiasta neljä erilaista näkemystä.
<P>
Arvoisa puhemies, hyvät parlamentin jäsenet, millaisen viestin voin välittää kreikkalaisille viljelijöille, jotka ovat siirtyneet tai haluavat siirtyä viljelemään raaka-ainetta ensimmäisen sukupolven biopolttoaineita varten sokerin yhteisen markkinajärjestelyn uudistuksen jälkeen?
<SPEAKER ID="033" NAME="Ioan Mircea Paşcu" AFFILIATION="PSE">
(RO) Euroopan parlamentti järjesti osana kulttuurienvälisen vuoropuhelun teemavuotta festivaalin, johon kutakin jäsenvaltiota pyydettiin tekemään teemaa käsittelevä elokuva. Olen ymmärtänyt, ettei Romanian alkuperäistä ehdotusta hyväksytty, koska se ei vastannut teemaa. Sen korvanneessa tuotannossa, elokuvassa nimeltä California Dreaming, oli kuitenkin vieläkin pahempia puutteita.
<P>
Elokuva ei ensinnäkään vastannut teemaa lainkaan, ja vaikka sen ensi-ilta pidettiin Cannesissa, siinä mystifioitiin todellisuutta ja annettiin kotimaastani vääränlainen kuva. Kaikissa muissa elokuvissa käsiteltiin henkilökohtaista, inhimillistä kulttuurien välistä vuoropuhelua, kun taas California Dreaming kertoo Romanian läpi kulkevasta kuvitteellisesta amerikkalaiskuljetuksesta, jonka paikallisviranomaiset pysäyttävät, ja elokuva päättyy sisällissotaan.
<P>
Elokuvaa värittävät myös säädytön kieli sekä avoimet seksi- ja väkivaltakohtaukset, jotka tekivät siitä poikkeuksellisen festivaaleilla. Mielestäni näitä asioita ei voida lukea kulttuurienvälisen vuoropuhelun hyviksi puoliksi. Pahinta on kuitenkin se, että tätä elokuvaa eivät ilmeisesti valinneet romanialaiset, vaan Euroopan parlamentin virkamiehet.
<P>
Jos tämä todella pitää paikkansa, tilanne on vakava, sillä kulttuurienvälisen vuoropuhelun kaltaisen epäpoliittisen käsitteen tietoinen politisointi tuntemattomista syistä on vahingoksi EU:n jäsenvaltion imagolle. Pyydän siksi Euroopan parlamenttia tutkimaan tätä asiaa.
<SPEAKER ID="034" NAME="Ignasi Guardans Cambó" AFFILIATION="ALDE">
(ES) Arvoisa puhemies, EU:n toimielinten yhtenä kulmakivenä pitäisi olla avoimuus. Tämä koskee Euroopan parlamenttia ja sitäkin enemmän Euroopan komissiota, jossa ylemmillä virkamiehillä on valtavasti valtaa mutta joita ei valvota poliittisesti juuri lainkaan.
<P>
Haluan siksi kertoa täällä Euroopan parlamentissa siitä, kuinka komissio vastaa parlamentin poliittisiin päätöslauselmiin samalla tavalla kuin ”politbyroon” tai asiakirjoja analysoineiden ”kremlinologistien” aikana. Viittaan esimerkiksi - vaikka tämä onkin vain yksi esimerkki - 13. joulukuuta 2007 pidetyn istunnon pöytäkirjaan, jonka kohdassa ”Parlamentin päätöslauselmien johdosta toteutetut toimet” todetaan, että komission tiedonanto parlamentin hyväksymän päätöslauselman johdosta toteutetusta toimesta on jaettu.
<P>
Arvoisa puhemies, tämä teksti on julkaistu vain englanniksi ja ranskaksi - sitä ei siis ole julkaistu yhteisön muilla virallisilla kielillä. Se julkaistiin otsikolla SP/207/5401 verkkosivulla, jonka löytämiseen meni minulta kolme viikkoa, vaikka käytin apunani sihteeristöä ja muita parlamentin virkamiehiä. Ilman avoimuutta ei voi olla demokratiaa. Komissio hurskastelee väittäessään kuulleensa parlamenttia ja haudatessaan sen jälkeen asiakirjansa ja vastauksensa verkkoon julkistamatta niitä millään tavalla.
<SPEAKER ID="035" NAME="Jan Tadeusz Masiel" AFFILIATION="UEN">
(PL) Arvoisa puhemies, keskustelu muuntogeenisistä organismeista on noussut jälleen pintaan viime viikkoina. Puolalaiset viljelijät voisivat madaltaa tuotantokustannuksiaan alkamalla viljellä muuntogeenisiä organismeja, mutta he eivät halua tehdä niin. Tämä johtuu siitä, että he haluavat suojella eurooppalaisia kuluttajia ja varmistaa, että puolalaiset maataloustuotteet ovat terveellisiä ja maukkaita.
<P>
Valitettavasti puolalaiset viljelijät joutuvat noudattamaan EU:n säädöksiä. EU:n jokaisen jäsenvaltion pitäisi saada päättää itse, haluaako se aloittaa muuntogeenisten organismien viljelyn alueellaan. Koska eurooppalaiset veronmaksajat tukevat jo merkittävällä tavalla maataloutta, maataloustuotteiden pitäisi olla vähintäänkin terveellisiä ja maukkaita eivätkä ne saisi sisältää mitään yllätyksiä.
<SPEAKER ID="036" NAME="Claude Turmes" AFFILIATION="Verts/ALE">
(EN) Arvoisa puhemies, parlamentti keskustelee tämän viikon keskiviikkona Lissabonin sopimuksesta, ja kansalaiset seuraavat sitä, kuinka parlamentti käsittelee näitä toimielinkysymyksiä. Kansalaisista on kuitenkin vieläkin kiinnostavampaa nähdä, kuinka EU:n toimielimet käsittelevät käytännön kysymystä, joka koskee EU:n päätöksentekoa. Yksi tärkeimmistä kysymyksistä koskee avoimuutta ja edunvalvontaa.
<P>
Euroopan komissio teki oikein käynnistäessään kolme vuotta sitten niin sanotun avoimuusaloitteen. Nyt komissio haluaa kuitenkin ottaa käyttöön rekisterin, jossa ei mainittaisi edunvalvojien nimiä ja joka ei sisältäisi merkityksellistä tietoa siitä, kuinka paljon rahaa edunvalvontaan käytetään.
<P>
Varoitan komission puheenjohtaja Barrosoa ja komission jäsen Kallasia siitä, etteivät he saa heikentää avoimuusaloitteen uskottavuutta eurooppalaisten silmissä, ja kehotan heitä laatimaan mielekkään rekisterin.
<P>
Juuri sellaista tarvitaan, jotta kansalaiset voivat uskoa Brysselissä harjoitetun politiikan ja tehtyjen päätösten oikeudenmukaisuuteen.
<SPEAKER ID="037" NAME="Daniel Strož" AFFILIATION="GUE/NGL">
(CS) Aioin alun perin puhua aivan eri aiheesta. Olosuhteiden vuoksi minun on kuitenkin tuotava julki mielipiteeni erittäin vakavasta asiasta, nimittäin albaaniseparatistien tekemästä Kosovon itsenäisyysjulistuksesta.
<P>
Olen vakuuttunut siitä, että näillä tapahtumilla, jotka rikkovat kansainvälistä oikeutta, on traagiset seuraukset ja vaikutuksia koko Eurooppaan. Erityisen murheellista on se, että EU aikoo kannattaa tätä irrottautumispyrkimystä. Se tapahtuu Serbian kustannuksella, joka on jo suuresti koeteltu itsenäinen valtio. Tällaista ei voida kerta kaikkiaan hyväksyä.
<P>
Nämä irrottautumispyrkimykset tuovat elävästi mieleeni vuoden 1938 tapahtumat kotimaassani Tšekkoslovakiassa. Tuolloin saksalaisnationalistit pyrkivät irrottautumaan, ja heidän pyrkimyksensä sai tukea länsivalloilta. Tätä kaikkea seurasi kaikkien aikojen kamalin sota. Tiedämme yleisesti, että historia toistaa itseään joko farssin tai tragedian muodossa.
<P>
Emme saa antaa näistä kummankaan tapahtua. Kehotan Euroopan parlamenttia vastustamaan tätä irrottautumispyrkimystä, joka rikkoo Serbian itsemääräämisoikeutta.
<SPEAKER ID="038" NAME="Slavi Binev" AFFILIATION="NI">
(BG) Arvoisa puhemies, hyvät parlamentin jäsenet, käytän puheenvuoron, koska Bulgarian yhteiskuntaa on murentanut jo 18 vuoden ajan valtava sosiaalinen, taloudellinen, ympäristöä koskeva ja moraalinen ongelma. Sitä ei ole ratkaistu, vaan se jatkaa kasvuaan kuin pahanlaatuinen kasvain ennalta arvaamattomin seurauksin.
<P>
Puhun metalliyhtiöstä nimeltä Kremikovtzi, jolla pitäisi olla strateginen asema Bulgarian taloudessa. Yhtiö ei ole valitettavasti tuonut viimeisten viidentoista vuoden aikana tuloja valtion kassaan, vaan siitä on tullut koko yhteiskunnan vitsaus. Sitä käytetään vain tiettyjen mafiaryhmien yksityisenä tulonlähteenä, ja sillä täytetään poliittisten puolueiden kirstut. Tätä on tapahtunut useiden peräkkäisten hallitusten, myös nykyisen hallituksen, siipien suojassa.
<P>
Erityisen hälyttävää on se, että Kremikovtzin tämänhetkinen kriisi - se, että yhtiö saatetaan sulkea, jolloin kymmenet tuhannet työntekijät ja heidän perheensä menettävät elantonsa - johtuu suoraan sellaisten henkilöiden toiminnasta, joilla on yhteyksiä sekä alamaailmaan että ylimpään johtoportaaseen.
<P>
Näitä henkilöitä ovat entinen pääjohtaja Valentin Zahariev, entinen yleinen syyttäjä Nikola Filchev ja poliisin erityisjoukkojen eli niin sanottujen ”barettien” entinen johtaja Filko Slavov. Heidän nimensä on liitetty paitsi Kremikovtzin johtoon myös Bulgarian demokratisoitumisen pimeimpiin puoliin, kuten sotilassyyttäjä Nikolai Kolevin murhaan.
<P>
Oikeuslaitos ja hallitus ovat suojelleet ja suojelevat edelleenkin näitä ihmisiä. He katsovat edelleen olevansa lain yläpuolella. On käsittämätöntä, että jäsenvaltio...
<P>
(Puhemies keskeytti puhujan)
<SPEAKER ID="039" NAME="Nicolae Vlad Popa" AFFILIATION="PPE-DE">
(RO) Arvoisa puhemies, hyvät parlamentin jäsenet, Euroopan komissio julkisti helmikuun alussa välikertomuksen siitä, kuinka Romania on edistynyt oikeuslaitoksen uudistamista koskevassa työssään. Tämän vuoden lopullinen kertomus laaditaan kesäkuussa, ja se ratkaisee, sovelletaanko suojalauseketta. Uskon, ettei näin käy, sillä toimielimet, joita raportissa arvosteltiin viivästyksistä, voivat ratkaista tässä ajassa ongelmansa kaikilla neljällä tarkastelun kohteena olleella alueella.
<P>
Suojalausekkeen soveltaminen merkitsisi sitä, ettei tuomioistuinten päätöksiä tunnustettaisi jäsenvaltioissa. Tämä vaikuttaisi kansalaisiin ja oikeudenkäyntien osapuoliin, joiden ei pitäisi joutua maksamaan siitä, etteivät asiaankuuluvat toimielimet, hallitus ja parlamentti ole hoitaneet velvoitteitaan. Suojalausekkeen soveltaminen ei saisi vaikeuttaa Romanian kansalaisten elämää, koska laiminlyönneistä pitäisi vaatia tilille ne tahot, jotka ovat jättäneet velvoitteensa hoitamatta, eikä Romanian kansalaisia.
<SPEAKER ID="040" NAME="Csaba Sándor Tabajdi" AFFILIATION="PSE">
(HU) Arvoisa puhemies, Australian työväenpuoluetta edustava pääministeri Kevin Rudd pyysi 13. helmikuuta virallisesti anteeksi Australian hallituksen puolesta sitä, kuinka maan alkuperäistä aboriginaaliväestöä on nöyryytetty yli kahdensadan vuoden ajan. Tämä ele puhuu puolestaan ja on erittäin ajankohtainen asia myös Euroopassa.
<P>
Vaikka toisen maailmansodan aikaisista ja sen jälkeisistä traagisista tapahtumista on kulunut yli 60 vuotta, Euroopassa on yhä maa, josta kolme miljoonaa ihmistä - teidän kansaanne, arvoisa puhemies - ajettiin maanpakoon ja jossa puoli miljoonaa ihmistä menetti kansalaisuutensa, ihmisoikeutensa ja omaisuutensa. Silti tähän päivään mennessä ei ole esitetty minkäänlaista anteeksipyyntöä.
<P>
Eurooppaa ei rakenneta nationalismin ja vastakkainasettelujen, vaan anteeksipyynnön, anteeksiannon ja sovittelupolitiikan varaan. Sen sijaan, että keskitymme kollektiiviseen häpeämiseen ja syntipukin etsimiseen, olisi hyvä, jos EU:n ja Euroopan jokaisen valtion johtajat sitoutuisivat noudattamaan ehdoitta eurooppalaisia perusarvoja, kunnioittamaan toisiaan, pyytämään anteeksi ja suojelemaan ihmisoikeuksia ja vähemmistöjen oikeuksia. Kiitos.
<SPEAKER ID="041" NAME="Tunne Kelam" AFFILIATION="PPE-DE">
(EN) Arvoisa puhemies, ensi sunnuntaina 24. helmikuuta virolaiset juhlivat itsenäisen valtionsa 90. vuosipäivää. Vaikka Viro on suhteellisen nuori valtio, se on ollut osa Euroopan kulttuuriperintöä ja jakanut Euroopan yhteiset arvot 1200-luvulta lähtien. Vaikka Viron itsenäisyysjulistuksesta on kulunut jo 90 vuotta, Viro on ollut tänä aikana vapaa maa vain 39 vuoden ajan vieraan miehityksen vuoksi. Sama koskee sen naapureita Latviaa ja Liettuaa. Haluan siksi palauttaa mieleenne erään tärkeän seikan: tasan 25 vuotta sitten Euroopan parlamentti vastasi ensimmäisenä EU:n toimielimenä 45 liettualaisen, latvialaisen ja virolaisen vapaustaistelijan pyyntöön ja hyväksyi päätöslauselman, jossa kannatettiin ajatusta näiden kolmen miehitetyn Baltian maan itsemääräämisvallan palauttamisesta. Haluan kiittää kaikkia Euroopan parlamentin entisiä ja nykyisiä jäseniä, jotka osoittivat rohkeasti solidaarisuutta kolmea Baltian maata kohtaan.
<SPEAKER ID="042" NAME="Neena Gill" AFFILIATION="PSE">
(EN) Arvoisa puhemies, Pekingin olympialaisten alla kansainvälisen yhteisön huomio on kiinnittynyt Kiinan ihmisoikeusrikkomuksiin. Meidän on kuitenkin muistettava, että myös muut lajit, ennen kaikkea tiikerit, kärsivät hätää. Tiikerien määrä on romahtanut niistä valmistettujen tuotteiden valtavan kysynnän vuoksi. Tämä kysyntä on peräisin lähinnä Kiinasta.
<P>
Tiikerien edessä häämöttävä sukupuutto johtuu niiden salametsästyksestä Intiassa. Suojelualueilla on jopa ammuttu eläintenhoitajia, jotta tiikereihin päästäisiin käsiksi. Tämän jälkeen tiikerit on kuljetettu laittomasti rajan yli Kiinaan. Joka päivä kuolee arviolta yksi tiikeri. Tätä vauhtia tiikerit kuolevat käytännössä sukupuuttoon seuraavien viiden vuoden aikana.
<P>
Olin ilahtunut kuullessani viime viikolla uutisen, jonka mukaan Intian hallitus aikoo perustaa kahdeksan uutta suojelualuetta suojellakseen maansa hupenevaa tiikerikantaa. Uusien suojelualueiden perustaminen kestää kuitenkin viisi vuotta, ja viimeisten viiden vuoden aikana tiikereiden määrä on laskenut yli 50 prosenttia. Elleivät EU ja kansainvälinen yhteisö ryhdy kiireesti toimiin vähentääkseen tiikerituotteiden kysyntää, puuttuakseen tiikereiden salametsästykseen ja salakuljetukseen ja muuttaakseen kiinalaisten suhtautumista tiikereistä valmistettuihin tuotteisiin, uudet suojelualueet perustetaan liian myöhään.
<P>
Toivon saavani teiltä tukea tiikerien suojelusta järjestettävänä teemapäivänä.
<P>
(Puhemies keskeytti puhujan)
<SPEAKER ID="043" NAME="Viktória Mohácsi" AFFILIATION="ALDE">
- (HU) Arvoisa puhemies, kiitos puheenvuorosta. Hyvät parlamentin jäsenet, häpeämättömän rasistiset kommentit, joita Silvio Berlusconi esitti viime viikolla vaatiessaan nollatoleranssia romaneja, laittomia siirtolaisia ja rikollisia kohtaan, ovat järkyttäviä. Emme voi hyväksyä niitä.
<P>
Eilisessä lausunnossaan Francesco Storace, joka pyrkii Rooman kaupunginjohtajaksi, puhui ”nomadien poistamisesta” ja teki näin selväksi, etteivät romanit ole tervetulleita ikuiseen kaupunkiin. On uskomatonta, että tällaisia lausuntoja annetaan 18 päivää sen jälkeen, kun Euroopan parlamentti hyväksyi päätöslauselman romaneja koskevasta EU:n strategiasta.
<P>
Kehotan italialaisia kollegoitani kertomaan kollegoilleen kotimaassaan, miksi me hyväksyimme tämän päätöslauselman, mitkä ovat sen tavoitteet, jotka laadimme yhdessä, ja miksi mustalaisten solvaaminen ei ole 2000-luvulla hyväksyttävää. Olen julkaissut näitä romanivastaisia lausuntoja käsittelevän avoimen kirjeen, jonka on allekirjoittanut yhteensä 72 romaniasioihin keskittyvää kansalaisjärjestöä, joista 33 toimii Italiassa, 12 Unkarissa, yhdeksän Makedoniassa, neljä Romaniassa, kolme Turkissa, kaksi Moldovassa, viisi Bulgariassa ja kaksi Ranskassa. Kiitos.
<SPEAKER ID="044" NAME="Hanna Foltyn-Kubicka" AFFILIATION="UEN">
(PL) Arvoisa puhemies, Valko-Venäjän oppositiojohtaja Aljaksandar Milinkevitš on pidätetty tänään jälleen kerran Minskissä. Euroopan parlamentti myönsi hänelle Saharov-palkinnon vuonna 2006. Myös presidentti Lukašenkan nimekkään vastustajan Aljaksandar Kazulinin vaimo Olga Kazulin on pidätetty.
<P>
Milinkevitš osallistui yksityisyrittäjien järjestämään mielenosoitukseen. Näiden yrittäjien toimintavapautta on rajoitettu uusilla säännöksillä, jotka kasvattavat heidän verotaakkaansa ja rajoittavat heidän vapauttaan palkata työntekijöitä. Tämä ei ollut ensimmäinen mielenosoitus, jossa kyseinen yhteiskuntaryhmä osoitti tyytymättömyyttään. Marssin järjestäjät pidätettiin ja heitä kuulusteltiin ja samoin tehtiin Aljaksandar Milinkevitšille ja Olga Kazulinille, jotka eivät osallistuneet marssiin. Kuinka monta kertaa EU on seurannut passiivisena sivusta sen oman palkinnonsaajan pidättämistä? Kuinka monta kertaa ihmisoikeuksia on rikottu ilman seuraamuksia aivan EU:n itärajan läheisyydessä?
<SPEAKER ID="045" NAME="Urszula Gacek" AFFILIATION="PPE-DE">
(PL) Arvoisa puhemies, puolalaiset tiedotusvälineet uutisoivat viime viikolla Karolinasta, nuoresta tytöstä, jonka elämän hänen entinen poikaystävänsä pilasi. Poikaystävä nauhoitti heidän keskinäisiä intiimejä hetkiään Karolinan tietämättä ja ilman hänen suostumustaan ja julkaisi nauhoitukset Internetissä heidän suhteensa päätyttyä. Karolinan perhe ja ystävät saivat sähköpostia, joka sisälsi pornografista materiaalia. Koska Karolina ei ole alaikäinen, Puolan lainsäädäntö ei suojele häntä eikä tekijä saa rangaistusta. Puolan viranomaiset ovat ryhtyneet muuttamaan lakia mahdollisimman nopeasti suojellakseen henkilöitä, joiden yksityisyyttä ja kunniaa on loukattu tällä tavalla. Vaikka Internet ei tunne kansallisia rajoja, meillä ei ole Euroopan unionissa yhteistä lainsäädäntöä, jolla saataisiin mahdolliset lainrikkojat luopumaan aikeistaan ja jossa säädettäisiin tämänkaltaisiin tekoihin syyllistyville langetettavista rangaistuksista.
<P>
Pyydän komissiota ja jäsenvaltioita torjumaan tällaista toimintaa, jota voidaan pitää Internetissä tapahtuvana raiskauksena.
<SPEAKER ID="046" NAME="Jörg Leichtfried" AFFILIATION="PSE">
(DE) Arvoisa puhemies, hyvät parlamentin jäsenet, eläinten turvapaikkoja käytetään Euroopassa aivan liian usein etupäässä yhteen tarkoitukseen: niihin jätetään kulkukoiria ja -kissoja. Jo tämä itsessään kuulostaa julmalta, mutta todellisesta julmuudesta kielivät käytetyt menetelmät, joihin kuuluvat julmuuden kaikki kuviteltavissa olevat muodot myrkyttämisestä näännyttämiseen ja hengiltä hakkaamiseen. Pahinta tässä kaikessa on kuitenkin se, etteivät nämä julmuudet tapahdu missään kaukana vieraissa maissa, vaan sen mukaan, mitä itävaltalaiset aktivistit ovat kertoneet minulle, tällaista tapahtuu omilla kotikulmillamme. Esimerkiksi Tšekin tasavallassa on tullut aivan hiljattain esiin tapauksia, joissa eläimiä on kohdeltu julmasti.
<P>
Huolestuttavaa on myös se, että komissio on todennut lyhyesti ja ytimekkäästi lemmikkieläinten suojelun kuuluvan edelleen jäsenvaltioiden toimivaltaan. Näyttää siltä, että komissio toimii usein silloin, kun sen ei pitäisi, eikä ryhdy riittäviin toimiin, kun sen pitäisi. Tilanteen on muututtava, sillä jäsenvaltioiden toimivaltaisuus asiassa ei tarkoita sitä, että EU:n pitäisi pestä kätensä asiasta kokonaan.
<P>
Hyvät parlamentin jäsenet, pyydänkin teiltä kaikilta, ettette vaikenisi hengiltä tätä eläinten tappamisasemia koskevaa asiaa kotimaissanne. Kehotan myös komissiota ja neuvostoa tuomitsemaan nämä julmat teot.
<SPEAKER ID="047" NAME="Toomas Savi" AFFILIATION="ALDE">
(EN) Arvoisa puhemies, olen erittäin huolissani siitä, että eräs kollegani, Sahra Wagenknecht, levitti tämän vuoden helmikuun 7. päivänä venäläisen uutistoimisto Regnumin haastattelussa väärää tietoa. Hän syytti Viron hallitusta ihmisoikeuksien polkemisesta ja Euroopan unionia salailusta asiassa, joka koskee niin sanottua pronssiyötä eli Tallinnan patsaskiistaa ja sitä seuranneita oikeudenkäyntejä Virossa.
<P>
Voin vakuuttaa teille, että meneillään olevissa oikeudenkäynneissä, joissa syytteet koskevat mellakoiden järjestämistä, kunnioitetaan oikeusvaltioperiaatetta ja ihmisoikeuksia. Haluan myös muistuttaa kollegalleni, että valtion yhtenä tehtävänä on turvata yksityisomaisuuden koskemattomuus.
<P>
Tallinnassa viime vuonna tapahtunut ryöstely ei liittynyt millään tavalla sananvapauteen tai oikeuteen osoittaa mieltä. Siellä tehtiin rikoksia, ja siksi valtion oli puututtava asiaan. Rikosten puolustelu ei ylevöitä yhtäkään poliitikkoa, ja onneksi Sahra Wagenknecht ei edusta näkemyksillään koko poliittista vasemmistoa.
<SPEAKER ID="048" NAME="Bogusław Rogalski" AFFILIATION="UEN">
(PL) Arvoisa puhemies, Kosovon parlamentti julisti maan eilen itsenäiseksi. Serbia on näin ollen menettänyt kansakuntansa kehdon jo toista kertaa historiansa aikana. Haluan muistuttaa Euroopan parlamentille, että turkkilaiset valtasivat ensimmäisinä Serbialta tämän maakunnan keskiajalla. Meidän aikanamme Serbia on menettänyt alueestaan jälleen osan, joka oli sille hyvin arvokas. Euroopan unionin jäsenvaltiot ovat antaneet tälle tukensa, ja me olemme vaienneet asiasta. Hyvät parlamentin jäsenet, Kosovon itsenäisyysjulistus rikkoo kansainvälistä lainsäädäntöä maiden ja niiden rajojen eheydestä ja loukkaamattomuudesta. Kosovon itsenäisyysjulistusta voidaan myös verrata Pandoran lippaan avaamiseen, koska se edistää ääriliikkeitä ja nationalismia ja saattaa lietsoa ääriliikkeiden toimintaa Euroopassa ja sen ulkopuolella. Vastaavanlaisia vaatimuksia on esitetty jo Ossetiassa, Vuoristo-Karabahissa ja Baskimaassa. Siirtomme on hyvin ajattelematon etenkin yhden jäsenvaltion eli Kyproksen kannalta. Kuinka sen odotetaan reagoivan asiaan? Kypros taistelee maan yhdistämisen puolesta samalla, kun me tuemme separatistiliikkeitä. Meidän ei pitäisi hyväksyä Kosovon itsenäisyyttä, sillä se on uhka Euroopan turvallisuudelle ja ennen kaikkea Serbian sisäiselle turvallisuudelle.
<SPEAKER ID="049" NAME="Milan Horáček" AFFILIATION="Verts/ALE">
(DE) Arvoisa puhemies, Venäjällä pidetään presidentinvaalit maaliskuun alussa, mutta myönteisen lopputuloksen todennäköisyyteen viittaavia merkkejä ei juuri ole. Mitä näiden vaalien alla on oikein tapahtunut? Oppositio on vaiennettu, ja sen työtä on hankaloitettu järjestelmällisesti, lehdistön vapautta on rajoitettu merkittävästi, ja vaalijärjestelyjä on häiritty.
<P>
Annan vain yhden esimerkin: poliisi pidätti jälleen viime viikolla varsin tekaistuin perustein Kremliä voimakkaasti kritisoivan venäläisen oppositiopoliitikon, Garri Kasparovin. Mitä vaalien aikana mahtaa tapahtua? Näistä vaaleista puuttuu avoimuus, sillä Venäjä on estänyt ETYJ:n vaalitarkkailun. Mitä vaalien jälkeen sitten tapahtuu? On hyvin epätodennäköistä, että ihmisoikeustilanne paranisi Putinia seuraavan presidentti Medvedevin aikana. EU:n on ryhdyttävä toimiin. Venäjän kansaa ei saa jättää oman onnensa nojaan.
<P>
(Suosionosoituksia)
<SPEAKER ID="050" NAME="Zsolt László Becsey" AFFILIATION="PPE-DE">
(HU) Arvoisa puhemies, Kosovon itsenäistyminen merkitsee Balkanin alueelle suurta muutosta. Vaikka se ei tapahtunutkaan kivuttomasti, se näyttää olevan jälleen yksi vääjäämätön askel tiellä kohti Balkanin alueen sovintoa.
<P>
Kosovon tulevaisuuden turvaaminen edellyttää ratkaisua, jolla turvataan alueen alkuperäisvähemmistön, serbien, yhteisön ja yksilön oikeudet ja varmistetaan, että he voivat jatkaa elämäänsä yhteisönä omalla historiallisella synnyinseudullaan. Jos osa heistä haluaa kuitenkin lähteä Kosovosta, meidän on estettävä heitä muuttamasta niille alueille Serbiaa, joilla asuu jo muita etnisiä ryhmiä, kuten albaanien asuttamiin eteläosiin tai unkarilaisväestön asuttamiin pohjoisosiin. Tällainen joukkomuutto loisi vain uusia jännitteitä tällä hetkellä ymmärrettävästi ärtyneiden serbien sekä näiden vähemmistöjen välille.
<P>
Tämän vaaran torjuminen voisi edesauttaa toisen sovinnon tekemistä, nimittäin Belgradin ja Novi Sadin välisten sekä Vojvodinan alkuperäisvähemmistöjen ja valtion välisten suhteiden syvällistä hallintaa pitkällä aikavälillä. Se voisi myös auttaa pääsemään pois umpikujasta ja mahdollistaa toimivan valtion perustamisen Bosniaan. Etnisten oikeuksien ja suvaitsevaisuuden järjestelmä, joka on nyt määrä perustaa Kosovoon, edistäisi tämänkaltaista toivottua kehitystä. Arvoisa puhemies, kiitos puheenvuorosta.
<SPEAKER ID="051" NAME="Proinsias De Rossa" AFFILIATION="PSE">
(EN) Arvoisa puhemies, haluan tuoda esiin, että ammattiliitot ovat monissa jäsenvaltioissa todella huolissaan Euroopan yhteisöjen tuomioistuimen viimeaikaisesta tuomiosta Laval-asiassa. Komission on tuotava kiireesti esiin näkemyksensä siitä, kuinka tämä päätös vaikuttaa työmarkkinasuhdejärjestelmiin ja erityisesti työmarkkinaneuvottelujärjestelmiin kussakin jäsenvaltiossa. Tiedän, että Ruotsissa vaikutukset ovat merkittävät ja että Irlannissa ne jäävät vähäisemmiksi. EU:n on kuitenkin ryhdyttävä toimiin tehdäkseen selväksi, ettei se hyväksy sosiaalista polkumyyntiä missään.
<P>
Erityisen tärkeää on, että komissio ja jäsenvaltiot ryhtyvät toimiin estääkseen sen, että euroskeptikkojen katastrofiennusteista tulee yleinen näkemys asiasta. Todelliseen huoleen on vastattava, ja kaikki porsaanreiät, joita häikäilemättömät voivat käyttää hyväkseen, on tukittava Euroopan parlamentin ja kansallisten parlamenttien lainsäädäntöaloitteilla. Arvoisa puhemies, kehotan teitä välittämään tämän viestin komission jäsen Špidlalle ja komission jäsen McCreevylle, joilla molemmilla on tärkeä tehtävä tässä asiassa.
<SPEAKER ID="052" NAME="Csaba Sógor" AFFILIATION="PPE-DE">
- (HU) Arvoisa puhemies, kiitos puheenvuorosta. Mainitsin aikaisemmassa puheenvuorossani voivani puhua äidinkieltäni täällä mutten kotonani. Sanalla ”täällä” viittasin Euroopan parlamenttiin ja sanalla ”kotona” tietenkin Slovakian kansalliseen parlamenttiin.
<P>
Voimme toki käyttää äidinkieltämme parlamentin ulkopuolella ja jopa muutamissa korkeakouluissa, vaikkakin paljon vähäisemmässä määrin kuin mikä olisi perusteltua ottaen huomioon unkarin kielen puhujien osuuden väestöstä. Slovakian väestöstä 6,4 prosenttia on unkarilaista alkuperää. Heistä vain 4 prosenttia saa korkeakouluopetusta ja vain 1,6 prosenttia opiskelee äidinkielellään. Ensimmäistä kertaa noin 50 vuoteen Romanian itäosissa asuvat unkarinkieliset, etniseen csángó-ryhmään kuuluvat lapset voivat saada jälleen opetusta unkarin kielellä, vaikka joissakin kylissä tämä mahdollisuus on tarjolla vain koulun ulkopuolella, jos sitä ylipäänsä on.
<P>
Tästä huolimatta komission jäsen Orbanin toteamus niin sanotusta toisesta äidinkielestä oli rohkaiseva. Olemme varmoja siitä, että jatkossa Euroopan maiden suurimmat etniset ryhmät pitävät tärkeänä paitsi maan virallisen kielen omaksumista myös sen varmistamista, että muut niiden rinnalla elävät ryhmät voivat säilyttää oman äidinkielensä ja opiskella sitä kaikilla tasoilla omissa oppilaitoksissaan ja että he voivat käyttää äidinkieltään julkishallinnossa, tuomioistuimissa ja lainsäädäntöelimissä.
<P>
Vuosi 2008 on kulttuurienvälisen vuoropuhelun teemavuosi. Toivon, että se lunastaa nimensä mukaiset odotukset. Kiitos.
<SPEAKER ID="053" NAME="Marusya Ivanova Lyubcheva" AFFILIATION="PSE">
(BG) Arvoisa puhemies, muita heikommassa asemassa olevien lasten kasvattaminen on ongelma, joka koskee jokaista maata. Lasten oikeuksien turvaaminen ja lastensuojelu edellyttävät yhtenäistä toimintatapaa.
<P>
Laitoksissa elävien lasten määrän vähentäminen on hieno tavoite, mutta jokaisessa maassa tulee aina olemaan lapsia, jotka tarvitsevat yhteiskunnan huolenpitoa, sillä heillä ei ole vanhempia tai he ovat muista syistä sosiaalisesti heikossa asemassa. Nämä lapset ja nämä maat tarvitsevat pikemminkin solidaarisuutta kuin suureellista mahtailua, joka loukkaa heidän kunniaansa.
<P>
Pyydän Euroopan komissiolta, että se alkaisi kehittää erityisohjelmia muita heikommassa asemassa oleville lapsille ottaen huomioon sen, mitä jäsenvaltiot ovat saavuttaneet, ja pyrkimättä tahraamaan niiden mainetta.
<P>
Yksipuolisen tiedon levittämistä esimerkiksi bulgarialaisen lastenkodin tapauksesta ei pitäisi tukea. Tällainen vaikuttaa yleiseen kuvaan kotimaastani. Se ei myöskään edistä eurooppalaista politiikkaa.
<P>
Tarvitsemme ohjelmia, joissa keskitytään sosiaalisesti heikossa asemassa olevien lasten tuloksekkaaseen kasvatustyöhön riippumatta siitä, miten ja missä heitä kasvatetaan, ja joilla ehkäistään lapsityövoiman käyttöä ja torjutaan lasten joutumista mukaan toimintaan, joka vaikuttaa heidän käyttäytymiseensä kielteisesti.
<SPEAKER ID="054" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, haluan muistuttaa teille, että YK:n täysistunnossa ratifioitiin 13. joulukuuta 2006 yleissopimus vammaisten oikeuksista ja ihmisarvosta. Tämän yleissopimuksen ratifiointi on jatkunut maaliskuusta 2007, mutta sen on ratifioinut vain 16 maata, joista kaksi on EU:n jäsenvaltioita.
<P>
Katson, että koska EU on ajanut vammaisten oikeutta sivistykseen ja ihmisarvoon, kaikkien jäsenvaltioiden pitäisi ratifioida tämä yleissopimus. Sopimuksen viidessäkymmenessä artiklassa kuvaillaan tarkasti vammaisten oikeudet ihmiselämän kaikilla aloilla (terveys, oikeus, perhe) ja kehotetaan heitä osallistumaan päätöksentekoon.
<SPEAKER ID="055" NAME="Magor Imre Csibi" AFFILIATION="ALDE">
(RO) EU:n kansalaisuuteen liittyy useita oikeuksia ja vapauksia, jotka ovat voimassa koko EU:n alueella. Siispä allekirjoittaessaan Euroopan yhteisön perustamissopimuksen jäsenvaltiot sitoutuivat torjumaan kaikenlaista syrjintää.
<P>
Sain kuulla tästä huolimatta muutama päivä sitten Romanian kansalaisesta, jolle ei vuokrattu Brysselissä autoa, koska hän oli Romanian kansalainen. Kyseisen työntekijän päätös perustui yksinomaan kyseisen autovuokraamon sisäiseen toimintasääntöön. Olen kuullut viime päivinä useilta Romanian kansalaisilta monista muista syrjintätapauksista, joissa perusteena on ollut Romanian kansalaisuus.
<P>
Hyvät parlamentin jäsenet, yli 490 miljoonan eurooppalaisen edustajina meidän pitäisi huolestua tästä. Voimme auttaa välttämään tällaisia tapauksia tulevaisuudessa käymällä aktiivista vuoropuhelua kansalaistemme kanssa. Katson, että demokraattisena yhteisönä Euroopan unionin velvollisuutena on edistää EU:n kaikkien kansalaisten oikeuksien kunnioittamista käynnistämällä Euroopassa syrjinnänvastaisia valistus- ja tiedotusohjelmia.
<P>
Kehotan lisäksi Euroopan komissiota varmistamaan, hoitavatko jäsenvaltiot velvoitteensa, joihin ne sitoutuivat allekirjoittaessaan sopimukset ja jotka koskevat kansalaisuuteen perustuvaa syrjintää.
<SPEAKER ID="056" NAME="Jaromír Kohlíček" AFFILIATION="GUE/NGL">
(CS) Arvoisa puhemies, puhuitte siitä, kuinka tärkeää on varmistaa, että Kosovon kansainvälinen protektoraatti pysyy osana Serbiaa päätöslauselman 1244 ja kansainvälisen lainsäädännön mukaisesti. En ole varma siitä, kuinka tämä liittyy Kosovon itsenäisyysjulistukseen, jonka tunnutte hyväksyvän. Olitte varmastikin oikeassa sanoessanne, että meidän velvollisuutenamme on varmistaa, että Kosovossa elää jälleen monia etnisiä ryhmiä ja että siitä tulee jälleen demokraattinen.
<P>
Tämä yksipuolinen itsenäisyysjulistus loukkaa ennenkuulumattomalla tavalla kansainvälistä lainsäädäntöä. Alueen monet sadattuhannet asukkaat, jotka kuuluvat kahdeksaan eri etniseen ryhmään, ajettiin kodeistaan miehitysjoukkojen antaessa asialle hiljaisen hyväksyntänsä. On vaikeaa uskoa, etteivät nämä joukot ole kyenneet luomaan edellytyksiä heidän paluulleen. Sen sijaan, että olisitte auttaneet luomaan tällaiset edellytykset, hyväksyitte tänään toisen albaanivaltion yksipuolisen itsenäisyysjulistuksen. Arvoisa puhemies, eikö teidän mielestänne sillä ole mitään merkitystä, että tämän maan talous näyttää riippuvan Euroopassa käytävästä oopiumikaupasta?
<P>
Tšekin tasavallan parlamentti sekä muiden maiden parlamentit ovat pyytäneet ratkaisemaan tämän asian kansainvälisissä neuvotteluissa. Yrittäkäämme ymmärtää, ettei kertaluonteisia ratkaisuja, kuten mainitsitte puheenvuorossanne, ole olemassa. Jokainen ratkaisu on ennakkotapaus. Älkäämme salliko Serbian itsemääräämisoikeuden loukkaamista.
<SPEAKER ID="057" NAME="Puhemies">
(DE) Hyvä Jaromír Kohlíček, kehotan teitä lukemaan lausuntoni uudelleen läpi. Se voisi selvittää väärinkäsitykset.
<SPEAKER ID="058" NAME="László Tőkés" AFFILIATION="NI">
(HU) Arvoisa puhemies, haluan onnitella Kosovon albaaneja itsenäisyyden saavuttamisesta ja osoittaa kunnioitustani albaanijohtaja Ibrahim Rugovan muistolle.
<P>
Jokaisessa sovittelusuunnitelmassa, joka on laadittu viime vuosikymmenellä, aikana, joka vastaa puolta Jugoslavian alueen traagisesta historiasta, lähtökohtina ovat olleet kansojen itsesääntely, autonomiat ja vallanjako. Ahtisaaren suunnitelma on viimeisin suunnitelma sarjassa, joka käsittää myös Carringtonin suunnitelman, Daytonin sopimuksen, Rambouillet'n neuvottelut ja Ohridin sopimuksen. Sen toteutuminen osoittaa, että tehtävää on vielä paljon, ennen kuin voidaan katsoa, että alueen eri etnisten ryhmien ja kansallisten yhteisöjen väliset suhteet on soviteltu. Se kuitenkin osoittaa myös, että tulevaisuudessa jokainen kriisi voidaan ratkaista kansainvälisellä yhteistyöllä.
<P>
Tässä mielessä Kosovon sovittelu toimii meille esimerkkinä ja ennakkotapauksena. Suhtaudumme luottavaisesti siihen, että myös Romanian unkarilaisväestön rauhanomaisissa itsenäistymispyrkimyksissä ja Székelyn maakunnan alueellista itsenäisyyttä koskevissa pyrkimyksissä voidaan päästä Euroopan unionin tuella onnistuneeseen lopputulokseen.
<SPEAKER ID="059" NAME="Anna Záborská" AFFILIATION="PPE-DE">
(SK) Arvoisa puhemies, 25. helmikuuta 1948 kommunistit kaappasivat maassamme vallan ja perustivat totalitaarisen hallinnon. Tämä oli seurausta vuodesta 1946 jatkuneista tapahtumista. Tšekkoslovakia menetti vähitellen vapautensa uudelleenmuodostetun valtion demokraattisessa ympäristössä. Sanomani on äärimmäisen tärkeä. Natsismin kukistamisen lisäksi myös kommunismin kukistaminen on osa yhtenäisen ja rauhallisen Euroopan perintöä. Sen ansiosta täällä parlamentissa istuu tänään kymmenen jäsenvaltion edustajia.
<P>
Haluan kiinnittää huomionne kolmeen seikkaan. Kommunistisymbolien käyttöönotto on tuomittava samalla tavalla kuin natsisymbolienkin käyttö. Kommunismi ja natsismi on nähtävä toisiaan vastaavina ilmiöinä erityisesti niiden uhrilukujen vuoksi, joihin ne ovat johtaneet. Kommunistit ja natsit loivat totalitaariset hallintojärjestelmänsä demokraattisiin valtioihin käyttämällä demokratiaa väärin. Siksi meidän on oltava edelleen Euroopan unionissa tarkkaavaisia. Euroopan parlamentin pitäisi viettää minuutin hiljaisuus kommunismin uhrien muistolle.
<SPEAKER ID="060" NAME="Ioannis Gklavakis" AFFILIATION="PPE-DE">
(EL) Arvoisa puhemies, tupakan yhteistä markkinajärjestelyä koskevien säännösten mukaan varat, joita myönnetään nyt ensimmäisestä pilarista suorina tukina kasvattajille, siirretään vuodesta 2009 alkaen toiseen pilariin, joka koskee rakennetoimenpiteitä.
<P>
Kotimaassani Kreikassa tupakkaa viljellään yleensä karuilla alueilla. Sitä viljelevät köyhät viljelijät, joilla ei ole muita vaihtoehtoja. Siispä tupakanviljelyn päättyminen tietyillä alueilla johtaisi sosiaalisiin, taloudellisiin ja ekologisiin ongelmiin.
<P>
Olen myös havainnut, että muutoksella tähdätään pikemminkin tupakanviljelyyn kuin tupakointiin. Jos yrittäisimme vähentää tupakanviljelyä ja tupakointia samanaikaisesti, olisimme kaikki yhteisymmärryksessä, ja näinhän asian pitäisi olla. Näin ei kuitenkaan ole. Euroopan tupakkateollisuus jatkaa savukkeiden valmistusta, mutta kaikki tupakka tuodaan yhteisön ulkopuolisista maista.
<P>
Siksi meidän pitäisi hyödyntää YMP:n uudistuksen tarjoama tilaisuus ja yrittää korjata tämä epäkohta. Meidän on osoitettava, että EU on tasa-arvoinen, oikeudenmukainen ja solidaarinen. Siksi pyydän, että nykyinen järjestelmä säilytettäisiin vuodesta 2009 eteenpäin ja että tupakanviljelijät jatkaisivat...
<P>
(Puhemies keskeytti puhujan)
<SPEAKER ID="061" NAME="Silvia-Adriana Ţicău" AFFILIATION="PSE">
(RO) Arvoisa puhemies, Romanian parlamentti ratifioi Euroopan unionin uudistussopimuksen 4. helmikuuta 2008. Pidämme Romanian parlamentissa ratifiointia myönteisenä asiana.
<P>
Uudistussopimuksessa vahvistetaan kansalaisten tasa-arvoisuuden periaate, annetaan EU:n perusoikeuskirjalle lainvoima, annetaan kansallisille parlamenteille valta valvoa toissijaisuusperiaatteen toteutumista, tunnustetaan yhtäläiset mahdollisuudet käyttää yleistä taloudellista etua koskevia palveluja, korostetaan energian toimitusvarmuuden merkitystä, lujitetaan jäsenvaltioiden välistä yhteisvastuuhenkeä tällä alalla ja määrätään ilmastonmuutoksen torjumiseksi toteutettavista erityistoimenpiteistä.
<P>
Alueellisen yhteenkuuluvuuden käsite ja sen ottaminen yhdeksi tavoitteeksi johti siihen, että sopimuksen ratifioinnin jälkeen toiminta lisääntyi Euroopan parlamentin valiokunnissa, joiden tärkeänä tehtävänä on laatia rakenne- ja koheesiopolitiikkaa.
<P>
Liikenne- ja matkailuvaliokunnan näkökulmasta uudistussopimuksessa laillistetaan yhteispäätösmenettely, jota käytetään jo merenkulun ja ilmailun aloilla, ja siinä luodaan oikeusperusta, jonka pohjalta Euroopan parlamentti voi ehdottaa tukitoimia matkailualan identiteetin vahvistamiseksi.
<SPEAKER ID="063" NAME="Péter Olajos" AFFILIATION="PPE-DE">
- (HU) Arvoisa puhemies, kiitos puheenvuorosta. Puhun ties kuinka monetta kertaa täällä parlamentissa Rába-joen jatkuvasta saastumisesta viimeisten seitsemän vuoden aikana. Asianosaiset itävaltalaisvirastot ovat antaneet meille useita lupauksia, ja Itävallan ja Unkarin viranomaiset ovat laatineet toimintasuunnitelman. Euroopan unioni on seurannut prosessia tiiviisti, ja Itävallan ja Unkarin perustama jokikomitea kokoontuu säännöllisesti, viimeksi tällä viikolla.
<P>
Näyttää siltä, että poliitikot tekevät kyllä oman osuutensa, mutta samaan aikaan joki tekee kuolemaa. Lisäksi se tekee nykyisin kuolemaa paitsi Unkarin myös Itävallan puolella rajaa. Joesta on kadonnut toistaiseksi 11 kalalajia, ja 13 lajia on vakavasti uhattuna. Greenpeace on tehnyt useaan otteeseen pistokokeenomaisia tarkastuksia ottamalla joesta vesinäytteitä ja vahvistanut, että itävaltalaiset tehtaat saastuttavat vettä laittomasti ja ylittävät sallitut rajat moninkertaisesti. Joessa on enemmän vaahtoa kuin koskaan ennen.
<P>
Arvoisa puhemies, joki, josta puhun, ei ole mikään viemäri, vaan Natura 2000 -kohde, aito kosteikkoalue. Alueen asukkaat katsovat, että joko EU:n lainsäädäntö on riittämätöntä tai sitten sitä ei noudateta riittävästi. Mielestäni Euroopan parlamentin on jatkettava asian käsittelyä, kunnes siihen on saatu lopullinen ratkaisu. Kiitos. Aion todellakin tehdä niin.
<SPEAKER ID="064" NAME="Iuliu Winkler" AFFILIATION="PPE-DE">
(RO) Arvoisa puhemies, hyvät parlamentin jäsenet, Euroopan unionin koheesiopolitiikan rahoitusvälineillä on suuri merkitys EU:n alueiden välisten erojen pienentämisen kannalta.
<P>
Koheesiopolitiikan rahoitusvälineistä myönnetyillä varoilla on suuri merkitys EU:n uusimmille jäsenvaltioille, koska niillä varmistetaan näiden maiden köyhimpien alueiden tuleva kehitys. Näiden varojen käyttöaste uusissa jäsenvaltioissa kasvaa jatkuvasti. Euroopan unionin on mukautettava koheesiopolitiikan välineistä myönnettäviä varoja niin, että ne vastaavat laajentuneen EU:n tilannetta.
<P>
Romanian ja Bulgarian liittymisen myötä koheesiopolitiikan resursseja on välttämätöntä lisätä vuoden 2013 jälkeen. Koheesiorahastojen kasvattaminen on EU:n viimeaikaisen laajenemisen looginen seuraus. Se osoittaa, että EU:n politiikka vähemmän kehittyneiden alueiden suhteen on johdonmukaista, ja on voimakas poliittinen merkki uusille jäsenvaltioille.
<SPEAKER ID="065" NAME="Milan Gaľa" AFFILIATION="PPE-DE">
(SK) Arvoisa puhemies, olemme keskustelleet hiljattain paljon energiatehokkuudesta. Käytäntö on osoittanut, että nykyiset kotitalouskoneiden merkinnät, jotka kertovat kuluttajille laitteen energiatehokkuudesta, eivät anna asiasta luotettavaa kuvaa. Koska useimmat kaupoissa myytävät laitteet kuuluvat A-luokkaan, kuluttajat eivät saa selvää tietoa siitä, kuinka paljon laitteen käyttö säästää energiaa, ja laitevalmistajat menettävät motivaationsa kehittää energiatehokkaita laitteita.
<P>
Jos haluamme kannustaa sekä kuluttajia että laitevalmistajia, meidän on varmistettava, että kotitalouskoneet luokitellaan uusiin energialuokkiin. Laitteiden alkuperäinen luokitus otettiin käyttöön vuonna 1994. Kehotan Euroopan komissiota nopeuttamaan sekä kotitalouskoneiden uuden merkintäjärjestelmän kehittämistä että meneillään olevaa prosessia, jonka myötä tähän järjestelmään otetaan mukaan myös muita laitteita.
<SPEAKER ID="066" NAME="Colm Burke" AFFILIATION="PPE-DE">
(EN) Arvoisa puhemies, asiani koskee maaseutuympäristön suojeluohjelman (REPS) maksujen suorittamista viljelijöille. Nämä maksut on suoritettu viimeisten 14 vuoden ajan hyvin varhaisessa vaiheessa - heti, kun asiakirjat on toimitettu komissiolle tai Irlannin maatalousministeriöön. Ymmärtääkseni maksujen suorittamista on nyt viivästetty, ja jo yli 6 000 viljelijän maksut ovat myöhässä. Tämä luku kasvaa käsittääkseni muutaman kuukauden sisällä 60 000:een.
<P>
Viljelijät ovat suunnitelleet talouttaan 12 kuukaudeksi eteenpäin ja tehneet suunnitelmia pankkiensa kanssa. Nyt monet heistä eivät kykene tämän muutoksen vuoksi maksamaan lainaansa takaisin pankille.
<P>
Pyydän, että näkemykseni välitetään komission jäsenelle ja että tämä asia ratkaistaan niin, että vanha järjestelmä, joka oli käytössä 14 vuotta, otetaan uudelleen käyttöön.
<SPEAKER ID="067" NAME="Jean-Claude Martinez" AFFILIATION="NI">
(FR) Arvoisa puhemies, kansainvälinen lainsäädäntö on tämän asian suhteen selkeä. Kosovo katsotaan valtioksi sitten, kun sillä on kansa, oma alue ja julkiset palvelut. Kosovossa ei ole julkisia palveluja. Komissio voi matkustaa itse paikan päälle toteamaan tämän. Kosovossa toimii vain mafia.
<P>
Valtio on suvereeni, kun se on täysivaltainen eli itsenäinen. Kuten parlamentin puhemies juuri totesi, Kosovon tapauksessa kyse on valvotusta itsenäisyydestä.
<P>
Valtio on suvereeni, kun sillä on itsemääräämisoikeus eli kun se on kreikan kielellä autonomos - eli kun se voi päättää itse, mitä se tekee. Kosovossa päätöksiä tekevät Nato ja Yhdysvallat.
<P>
Valtio on suvereeni, kun sillä on yksinomainen toimivalta. Kosovon alueella toimii kuitenkin useita vaikuttajia, ei vain yhtä.
<P>
Valtio on suvereeni, kun se kunnioittaa uti possidetis -periaatetta eli rajojen loukkaamattomuuden periaatetta.
<P>
Kosovo ei siis täytä yhtäkään kriteeriä, jotka kansainvälinen lainsäädäntö asettaa suvereenille valtiolle. Miksi? Siksi, että perustettuamme rikollis- ja mafiavaltioita kehitämme nyt laboratoriovaltioita, joissa Euroopan komissio tekee federalistisia testejä ja kokeita hajottamalla maita.
<SPEAKER ID="068" NAME="Ján Hudacký" AFFILIATION="PPE-DE">
(SK) Kosovon eilinen itsenäisyysjulistus luultavasti on ja tulee olemaan vaarallinen ennakkotapaus maailman monien maiden ja alueiden kehityksen kannalta. Se, että Yhdysvallat ja useimmat EU:n suuret jäsenvaltiot ovat tukeneet voimakkaasti itsenäistymistä, tekee asiasta vieläkin kyseenalaisemman, sillä alusta asti on ollut selvää, että asiassa rikotaan kansainvälistä lainsäädäntöä.
<P>
Balkanien kannalta paljon parempi ratkaisu olisi se, että EU tukisi voimakkaammin Serbian demokratisointia. Tämä puolestaan parantaisi ilmapiiriä prosessissa, jossa serbien ja albaanivähemmistön suhteita kehitetään heidän omalla alueellaan. Kyse olisi tietenkin pitkän aikavälin prosessista. On myös naiivia ajatella, ettei vaatimuksista, jotka koskevat vähemmistöjen oikeutta alueelliseen itsenäisyyteen ja joita tämä ennakkotapaus ruokkii, tule lähitulevaisuudessa ratkaisematonta ongelmaa EU:n jäsenvaltioissa.
<SPEAKER ID="069" NAME="Avril Doyle" AFFILIATION="PPE-DE">
(EN) Arvoisa puhemies, haluan tukea kollegaani ja pyytää komissiolta, ettei se ryhtyisi riitelemään Irlannin eri viranomaistahojen kanssa seuraavina kuukausina, koska meillä on tehtävänämme varsin tärkeää työtä. Onko minun todella tarpeen selittää juurta jaksain, mitä irlantilaisilta vaaditaan Lissabonin sopimusta koskevassa asiassa?
<P>
Haluan tuoda erityisesti esiin tavan, jolla virkamiehet ovat aiheuttaneet haittaa maaseutuympäristön suojeluohjelman (REPS) maksujärjestelmälle Irlannissa. Irlannin maatalousministeriön virkamiehet ovat 14 vuoden ajan - komission suostumuksella - päättäneet aikataulusta, jonka mukaan maaseutuympäristön suojeluohjelman maksut suoritetaan tuhansille viljelijöille ja heidän perheilleen. Tänä vuonna, viime kuussa, komissio päätti, ettei maksuja suoriteta nyt vaan vasta vuoden lopussa. Olkaa hyvät älkääkä ryhtykö riitelemään irlantilaisten maanviljelijöiden tai minkään irlantilaistahon kanssa tänä vuonna näiden kaikkien vuosien jälkeen. Maksakaa viljelijöille ne rahat, joihin heillä on oikeus, kuten olette tehneet jo 14 vuoden ajan. Nyt ei ole aika ryhtyä riitelemään. Olkaa hyvät ja kuunnelkaa meitä.
<SPEAKER ID="070" NAME="Puhemies">
(PT) Päätämme tämän kohdan käsittelyn.
