<CHAPTER ID="007">
EU:n apu kaupan kehittämiseksi (keskustelu)
<SPEAKER ID="050" NAME="Puhemies">
Esityslistalla on seuraavana Martinin laatima kansainvälisen kaupan valiokunnan mietintö EU:n apua kaupan kehittämiseksi koskevasta Euroopan parlamentin päätöslauselmaesityksestä.
<SPEAKER ID="051" NAME="David Martin " AFFILIATION="PSE">
esittelijä. - (EN) Arvoisa puhemies, ennen kuin alan käsitellä tämän mietinnön sisältöä, haluan kiittää varjoesittelijöitäni yhteistyöstä tämän mietinnön laatimisessa. Haluan kiittää erityisesti myös komission kauppapolitiikan pääosastoa ja kehitysyhteistyön pääosastoa, jotka ovat olleet hyvin kiinnostuneita ottamaan parlamentin mukaan tämän asian käsittelyyn, minkä voin ilokseni todeta. Lisäksi haluan kiittää vielä parlamentin virkamiestä Pelayo Castro Zuzuarreguia, jonka kanssa teimme yhdessä tätä mietintöä. Hän aikoo jättää meidät vuoden ajaksi - toivottavasti vain vuodeksi - ja työskennellä Espanjan pääministerin palveluksessa. Olen työskennellyt Pelayo Castro Zuzuarreguin kanssa tämän ja muutaman muun mietinnön yhteydessä. Hänen seuransa on ollut hyvin virikkeitä antavaa, joten toivotan hänelle kaikkea hyvää.
<P>
Mietinnön sisällöstä toteaisin, että kaupan kehittämiseksi annettava apu on keskeinen väline kehitysmaiden liittämiseksi maailmantalouteen. Haluan kuitenkin korostaa heti aluksi, ettei kaupan kehittämiseksi annettava apu korvaa Dohan kehityskierrosta vaan täydentää sitä. On selvää, ettei markkinoiden vapauttaminen riitä yksinään liittämään kehitysmaita maailmantalouteen. Tämän havaitsemiseksi ei tarvitse muuta kuin tarkastella viimeksi kuluneiden 40 vuoden kehitystä. Vähiten kehittyneiden maiden osuus maailmankaupasta on lähes puolittunut eli vähentynyt 1,9 prosentista 1 prosenttiin siitä huolimatta, että tulleja on vähennetty Uruguayn kierroksen jälkeen ja muutenkin ja että viime aikoina on toteutettu muita toimia, kuten Euroopan unionin "Kaikki paitsi aseet" -aloite, jossa taataan kehitysmaille tulliton ja kiintiötön markkinoillepääsy. Näin ollen vapauttaminen, joka on mielestäni tärkeää, ei ole selvästikään yksin riittänyt saamaan kehitysmaita täysin mukaan maailmantalouteen.
<P>
Haluan todeta selvästi, etten myöskään väitä, että kaupan kehittämiseksi annettava apu olisi yleislääke kaikkeen. On kuitenkin selvää, että nyt yhteisymmärrys tällaisella avulla saavutettavista eduista on kasvamassa. Hongkongissa joulukuussa 2005 pidetyssä WTO:n ministerikokouksessa vahvistettiin kaupan kehittämiseksi annettavaa apua koskeva kunnianhimoinen työohjelma ja vaadittiin lisää tukea sille, että kehitysmaat voivat osallistua maailmantalouteen. Tämä seurasi komission puheenjohtajan Barroson G8-maiden huippukokouksessa Gleneaglesissa antamaa sitoumusta, jonka mukaan kaupan kehittämiseksi annettavan avun budjettikohtaan käytetään 1 miljardi euroa Euroopan unionin varoja ja 1 miljardi euroa jäsenvaltioiden varoja.
<P>
Vaikka tämä kaikki on hyvin myönteistä ja kuulosti ilmoitushetkellä varsin huomattavalta, on ymmärrettävä, että lisäykset ovat itse asiassa melko vaatimattomia. Euroopan unionin tuki kasvaa tämänhetkisestä noin 850 miljoonasta eurosta 1 miljardiin euroon, ja jäsenvaltioiden tuki nousee 300 miljoonasta eurosta 1 miljardiin euroon, jos ne täyttävät sitoumuksensa.
<P>
Viime lokakuussa kokoontunut yleisten asioiden ja ulkosuhteiden neuvosto kehotti laatimaan kauppaa koskevan strategian, jossa määritellään, miten nämä lupaukset täytetään. Mietinnössäni esitellään joitakin niistä keskeisistä seikoista, joita toivon strategiaan sisältyvän. Kaupan kehittämiseksi annettavan avun soveltamisalasta toteaisin ensinnäkin, että haluan, että puheenjohtaja Barroson lupaama miljardi lasketaan nykyisten kohteiden mukaan, jotka käsittävät kaksi luokkaa eli kauppapolitiikan ja sääntelyn sekä kaupan kehittämisen. Suhtaudun kuitenkin myönteisesti siihen, että WTO:n työryhmä on lisännyt määritelmään kolme luokkaa lisää, jotka ovat kaupan sopeuttaminen, kaupan infrastruktuuri ja tuotantokapasiteetti. Nämä ovat kaupan kehittämiseksi annettavan avun asialistan tärkeitä näkökohtia, joten toivon, että löytyy lisävaroja, joilla voidaan auttaa kehitysmaita selviytymään sellaisista asioista kuin etuuskohtelun vaiheittaisesta poistamisesta ja tullitariffien laskemisesta aiheutuvasta valtion tulojen vähenemisestä tai sopeutumaan alueellistamisesta, kuten taloudellisista kumppanuussopimuksista, aiheutuviin uusiin kilpailupaineisiin.
<P>
Mietintöni mukaan kaupan kehittämiseksi annettavan avun olisi oltava kysynnän ohjaamaa ja vastaanottajamaan olisi vastattava avun käytöstä. Tässä yhteydessä WTO:n laajennetusta yhdennetystä toimintakehyksestä olisi tultava avainväline, jolla autetaan kehitysmaita määrittämään ne alat, joilla kaupan kehittämiseksi annettavalla avulla voidaan saada suurin hyöty. On myös varmistettava, että yksityinen sektori ja kansalaisyhteiskunta voivat osallistua prosessiin kehitysmaissa. Vaikka kaupan kehittämiseksi annettavassa avussa onkin kyse erilaisesta lähestymistavasta kuin yleisessä kehitysavussa, avun on mielestäni perustuttava samoihin köyhyyden vähentämistä ja kestävää kehitystä koskeviin perusperiaatteisiin, ja pääasiallisina suuntaviivoina on edelleen pidettävä vuosituhannen kehitystavoitteita.
<P>
Olen tyytyväinen siihen, että monet niistä asioista, joita vaadimme tässä mietinnössä, näkyvät huhtikuussa julkaistussa komission tiedonannossa. Haluankin ehkä naiivisti uskoa, että tämä oli komission pääosastojen ja Euroopan parlamentin voimakkaan vuorovaikutuksen ansiota. Toivon, että kun lopullinen EU:n yhteinen kauppaa koskeva strategia hyväksytään kesän aikana, mietintömme näkyy myös tässä strategia-asiakirjassa.
<P>
Vaadin tänään käsiteltävässä mietinnössäni laatimaan parlamentille kaksi kertaa vuodessa kertomuksen, jotta voimme valvoa, ovatko jäsenvaltiot ja komissio täyttäneet apua koskevat laadulliset ja määrälliset lupauksensa. Tähän asti kaikki toimielimet ovat olleet halukkaita toteuttamaan yhdessä strategiaa, joka on mielestäni tärkeä ja jolla voidaan edistää tärkeällä tavalla, joskin ehkä vaatimattomasti, maailman köyhimpien maiden liittämistä maailmankauppajärjestelmään.
<SPEAKER ID="052" NAME="Peter Mandelson">
komission jäsen. (EN) Arvoisa puhemies, haluan kiittää esittelijä Martinia mielestäni hyvin laajasta mietinnöstä, joka koskee kaupan kehittämiseksi annettavaa apua. Olen hyvin iloinen siitä, että hän on viitannut vuosituhannen kehitystavoitteisiin, koska käytimme niitä johtoajatuksena ja tavoitteina. Olen hänen kanssaan samaa mieltä siitä, ettei vapaakauppa ole taikasauva, vaikka vapaakauppa onkin kehityksen välttämätön edellytys. Samoin olen yhtä mieltä hänen kanssaan siitä, ettei kaupan kehittämiseksi annettava apu ole yleislääke kaikkeen, vaikka tällainen apu onkin aina kehitysstrategian välttämätön osa.
<P>
Mielestäni tällä mietinnöllä ilmennetään hyvin voimakasta sitoutumista kaupan kehittämiseksi annettavan avun asialistaan, johon minäkin olen täysin sitoutunut. Olen lukenut myös hyvin hyödylliset ehdotukset ja ohjeet, jotka koskevat kaupan kehittämiseksi annettavaa apua koskevaa EU:n yhteistä strategiaa ja joista olen hyvin kiitollinen. Lisäksi suhtaudun hyvin myönteisesti siihen, että parlamentti osallistuu tähän prosessiin.
<P>
Vuoden 2005 jälkeen Euroopan parlamentti sekä neuvosto ja komissio ovat kehittäneet selkeän yhteisen näkemyksen kaupan kehittämiseksi annettavan avun keskeisistä periaatteista. Olemme kaikki yhtä mieltä siitä, että kauppa voi olla merkittävä talouskasvun ja köyhyyden vähentämisen alullepanija kehitysmaissa mutta että kehitysmaiden osallistuminen maailmankauppajärjestelmään edellyttää muutakin kuin parempaa markkinoillepääsyä ja kansainvälisten sääntöjen lujittamista. Tässä mielessä yleisten asioiden ja ulkosuhteiden neuvoston 14. ja 15. toukokuuta tänä vuonna hyväksymissä päätelmissä palautetaan mieleen kaupan kehittämiseksi annettavan avun merkittävä asema.
<P>
Haasteena on nyt toteuttaa nämä periaatteet käytännössä kaupan kehittämiseksi annettavaa apua koskevalla EU:n strategialla, jota komissio ja jäsenvaltiot laativat yhdessä. Tällä strategialla olisi määriteltävä etenemissuunnitelma avun määrää koskevien lupausten täyttämiseksi, annettava ohjeistusta tuen tehostamiseksi, luotava seuranta- ja raportointikehys kaupan kehittämiseksi annettavalle avulle sekä arvioitava komission ja jäsenvaltioiden kykyä myöntää kyseistä apua. Strategia valmistuu tämän vuoden lokakuussa, jonka jälkeen strategia esitellään kaupan kehittämiseksi annettavaa apua koskevassa WTO:n globaalissa arvioinnissa, joten parlamentin mietintö on erittäin oikea-aikainen.
<P>
Haluaisin käsitellä muutamia erityisiä kysymyksiä, jotka tuodaan esiin mietinnössä. Ensimmäinen näistä on kaupan kehittämiseksi annettavan avun soveltamisalan laajentaminen suhteessa EU:n antamiin avun määrää koskeviin lupauksiin. Haluan korostaa, että lupaustemme uskottavuus on hyvin tärkeää ja että on päivänselvää, ettei lupaamiemme määrien soveltamisalaa muuteta. Ilmoittamamme 2 miljardin euron tavoite koskee edelleen luokkia kauppapolitiikka ja sääntely sekä kaupan kehittäminen.
<P>
Pidän hyvin tärkeänä kaupan kehittämiseksi annettavan avun laajempaa asialistaa, joka käsittää kaupan kehittämisen lisäksi tuotantokapasiteetin ja kaupan infrastruktuurin sekä mukauttamistuen. Näillä aloilla, jotka ovat hyvin pääomavaltaisia, tarvitaan selkeää poliittista sitoumusta tehdä aikaisempaa enemmän. Haluan kuitenkin painottaa vielä kerran, ettei näitä toimia lasketa mukaan määriä koskeviin lupauksiimme.
<P>
Euroopan kehitysrahastosta (EKR) AKT-maille myönnettävän avun lisävaroista toteaisin, että tekisimme mielellämme enemmän, mutta komissio ei päätä EKR:n määrärahoista. Niistä päättävät EU:n jäsenvaltiot. On vain pieniä poikkeuksia, jotka nekin ovat jäsenvaltioiden hyväksymiä ja suunnattu vain erityistarkoituksiin, kuten sokeriuudistuksesta johtuvaan mukauttamiseen.
<P>
Yhdennetyn toimintakehyksen osalta voin ilokseni vahvistaa sen, mitä ilmoitin Hongkongissa. Komissio on valmis myöntämään kahden ensimmäisen vuoden aikana 10 miljoonaa euroa laajennetun yhdennetyn toimintakehyksen monenkeskiseen osaan. Tämän lisäksi komissio täydentää monenkeskisiin tarkoituksiin myönnettyjä määrärahoja huomattavilla kahdenvälisiin ja alueellisiin tarkoituksiin myönnetyillä määrärahoilla, joilla toteutetaan yhdennetyn toimintakehyksen avulla määriteltyjä ja kulloisenkin kumppanimaan hallituksen tärkeimpinä pitämiä toimia. Lisäksi tuemme inhimillisten voimavarojen ja valmiuksien kehittämistä alalla, jotta voidaan parantaa yhdennetyn toimintakehyksen toimivuutta.
<P>
On oikein, että mietinnössä korostetaan mukauttamistukea. En ole kuitenkaan samaa mieltä siitä, että talouskumppanuussopimuksia koskevat neuvottelut tarvitsisi mainita erikseen tässä yhteydessä. Mukauttamistuki on tärkeää kaikkien ulkoisista syistä johtuvien kaupan alan heilahtelujen yhteydessä. Syynä voivat olla kauppaneuvottelut mutta myös jokin yksipuolinen uudistus, kuten sokerin tapauksessa. Olipa talouskumppanuussopimuksia koskevien neuvottelujen tulos mikä tahansa, AKT-kumppanit voivat aina panna velvoitteet täytäntöön vaiheittain hyvin pitkän ajan kuluessa, mikä helpottaa mukauttamista ja tuo esiin ne vaatimukset, joiden täyttämiseksi apuamme tarvitaan.
<P>
Lopuksi toteaisin, että panimme merkille pyyntönne tarkastella Kansainvälisen valuuttarahaston IMF:n kauppaa koskevaa integrointijärjestelyä osana kaupan kehittämiseksi annettavaa apua koskevaa EU:n strategiaa. Mielestämme tätä kysymystä on parempi käsitellä yhdessä muiden kansainvälisten avunantajien kanssa esimerkiksi kaupan kehittämiseksi annettavaa apua koskevassa WTO:n globaalissa arvioinnissa.
<P>
Haluan vielä kerran tuoda esiin, että arvostan syvästi sitä, että parlamentti tukee poliittisesti kaupan kehittämiseksi annettavaa apua. Lisäksi haluan todeta, että teemme mielellämme yhteistyötä Euroopan parlamentin kanssa, jotta tässä asiassa edistytään edelleen, ja että odotan jo tulevaa yhteistyötämme.
<SPEAKER ID="053" NAME="Margrietus van den Berg " AFFILIATION="PSE">
kehitysyhteistyövaliokunnan lausunnon valmistelija. - (NL) Arvoisa puhemies, komission jäsen oli aivan oikeassa, kun hän totesi, että kauppa ja kehitysyhteistyö ovat hyvin läheisesti sidoksissa toisiinsa. Jos vuosituhattavoitteet halutaan saavuttaa vuoteen 2015 mennessä, kehitysavun ja kaupan on täydennettävä toisiaan, minkä ne todella voivat tehdä.
<P>
Kehitysmaat tarvitsevat apuamme, jotta ne voivat kehittää alueellisia markkinoitaan. Tämän vuoksi alkuperäsääntöjä on parannettava mahdollisimman pian. Euroopan unionin ja kehitysmaakumppanien on yhdistettävä voimansa ja luotava kehitystä käsittelevä työryhmä, joka voi toteuttaa nämä paikallismarkkinat.
<P>
Tämän työryhmän on koostuttava kauppa- ja kehitysyhteistyöpolitiikan asiantuntijoista. Työryhmä voi auttaa kehittämään ja toteuttamaan erityisiä kauppaa edistäviä toimenpiteitä. Tällöin on pohdittava vaihtoehtoisia verotuloja, tuotantokapasiteetin vahvistamista sekä yhteisen ulkorajavalvonnan yhdenmukaistamista ja luomista. Erityisesti on kehitettävä inhimillisiä voimavaroja. Tällaisella käytännön tuella voidaan todella auttaa paikallisten markkinoiden ja keskinäisen kaupan käynnistymistä. Suurien infrastruktuurihankkeiden tukijaksi sopii mielestämme paremmin Euroopan investointipankki.
<P>
Varat kaupan edistämiseksi annettavaan apuun on otettava omista lähteistään. Apua ei saa siis rahoittaa nykyisistä kehitysyhteistyöhön varatuista määrärahoista. Euroopan parlamentin sosialidemokraattinen ryhmä haluaa, että tähän tarkoitukseen varataan uusia varoja, koska muutoin on käytettävissä vähemmän varoja vuosituhattavoitteiden saavuttamiseen. Tämähän on loppujen lopuksi päätavoite, johon komission jäsenkin hetki sitten vannoi olevansa sitoutunut 100-prosenttisesti. Toivotammekin hänelle menestystä tässä asiassa.
<SPEAKER ID="054" NAME="Maria Martens">
PPE-DE-ryhmän puolesta. - (NL) Arvoisa puhemies, arvoisa komission jäsen, olemme jo pitkään tukeneet kehitysmaita kaikenlaisilla aloilla kauppaa lukuun ottamatta. Osittain tästä syystä näiden maiden taloudet ovat edelleen hyvin riippuvaisia tuista.
<P>
Talouskasvu on osoittautunut köyhyyden tehokkaan torjumisen kannalta välttämättömäksi. Aasian maiden suunnaton edistys on osoitus tästä. Korea on hyvä esimerkki. Vähitellen on havaittavissa, että kauppa voi tarjota köyhille maille valtavia mahdollisuuksia talouskasvuun.
<P>
Kehitysmailta puuttuu yhä poikkeuksetta sopiva infrastruktuuri maailmanmarkkinoilla toimimiseen. Tämän vuoksi nämä maat tarvitsevat tukeamme. Tätä tarkoitusta varten tarvitaankin kaupan kehittämiseksi annettavaa apua, jonka tavoitteena on varmistaa, että kehitysmaat pystyvät toimimaan kansainvälisillä markkinoilla. Kaupan kehittämiseksi annettavalla avulla maat voivat esimerkiksi parantaa kaupan alaan liittyvää lainsäädäntöä, kuten veroja ja tulleja koskevaa lainsäädäntöä, parantaa teitä ja vesiteitä, torjua petoksia ja korruptiota, vahvistaa tuotantokapasiteettia ja monipuolistaa tuotantoa. Monissa maissahan talous on edelleen vain yhden maataloustuotteen varassa. Tuotevalikoiman monipuolistaminen vakauttaa taloutta.
<P>
Lisäksi valmiuksien lisääminen on välttämätöntä hyvien neuvottelijoiden kouluttamiseksi. Koska kaupan kehittämiseksi annettavalla avulla voidaan auttaa köyhiä maita vahvistamaan talouksiaan ja lisäämään riippumattomuuttaan, suhtaudun myönteisesti tähän aloitteeseen.
<P>
Kuten on jo todettu, kaupan edistämiseksi annettava apu ei ole mikään kehitystä edistävä yleislääke vaan hyvin hyödyllinen väline, jonka avulla kehitysmaat voivat hyötyä kansainväliseen kauppaan osallistumisesta. Kiitän esittelijä Martinia mietinnöstä ja hyvästä yhteistyöstä, jonka ansiosta meillä on paitsi sisällöltään voimakas mietintö myös mietintö, joka saa laajalti kannatusta.
<P>
Arvoisa puhemies, arvoisa komission jäsen, jotta tämä väline olisi tehokas, pyydän komissiota laatimaan hyvän työohjelman, joka on sekä toteuttamiskelpoinen että realistinen, ja tekemään hyvää yhteistyötä jäsenvaltioiden kanssa.
<SPEAKER ID="055" NAME="Sajjad Karim">
ALDE-ryhmän puolesta. - (EN) Arvoisa puhemies, aloittaisin kiittämällä esittelijää siitä tavasta, jolla hän on suhtautunut tämän mietinnön laatimiseen. Kuten aina, jäsen Martin on ollut taipuvainen ja halukas tekemään kompromisseja kollegojen kanssa, minkä ansiosta mietintö on osoitus kansainvälisen kaupan valiokunnan todellisesta yksimielisyydestä. Hän pyysi varjoesittelijöiltä, ettei täysistuntovaiheessa esitettäisi tarkistuksia, jotta tämä yksimielisyyden henki säilytettäisiin, ja näin ollen olisikin ollut asianmukaista, että Euroopan parlamentin sosialidemokraattinen ryhmä olisi noudattanut tätä sopimusta. Kaikesta huolimatta uskon, että olemme tehneet riittävästi työtä sen varmistamiseksi, että yksimielisyys kestää täysistunnon loppuun asti.
<P>
En ollut yllättynyt siitä, että olimme niin yksimielisiä tästä tärkeästä kysymyksestä, joka koskee EU:n apua kaupan kehittämiseksi. Gleneaglesissa pidettyä G8-maiden huippukokousta, jossa komissio ja EU:n jäsenvaltioiden hallitukset lupasivat molemmat lisätä maailman köyhimmille maille annettavan avun määrää 1 miljardiin euroon, edelsi suunnattoman suosittu kampanja. Miljoonat ihmiset toivat mielipiteensä esiin köyhyyden poistamista edistävien marssien, Live Aid -konserttien ja muiden toimien avulla. On aivan oikein, että he ovat vihaisia epäoikeudenmukaisista kauppaa koskevista säännöistä ja erittäin suojatuista markkinoista, jotka ovat haitallisia köyhyydessä eläville, ja haluavat kiihkeästi muutosta. Jos haluamme käyttää hyväksi tätä uskomatonta yleisen mielipiteen aktivoitumista, on edelleen asetettava paineita kaikilla tasoilla niin kansallisesti kuin kansainvälisestikin.
<P>
Keskeinen kysymys on, löytyykö tämän muutoksen aikaan saamiseksi poliittista tahtoa. Kaupan kehittämiseksi annettavalla avulla on varmistettava, että köyhimmillä mailla on edellytykset hyötyä lisääntyvästä kaupan vapautumisesta ja että näillä mailla on tehokkaat tullivirastot, parempi infrastruktuuri, tuonti- ja vientitulleista riippumattomat verotusjärjestelmät sekä korruption vastaisia toimia, joilla varmistetaan, että rahat menevät ihmisille, jotka ovat ne ansainneet.
<P>
Viime kädessä meitä ei arvostella sen mukaan, paljonko olemme luvanneet apua, vaan sen mukaan, paljonko todella annamme apua. Apua koskevia lupauksia on aina helpompi antaa kuin pitää. Tunnemme kaikki aivan liian hyvin kaksinkertaista laskentaa ja uudelleen merkitsemistä hyödyntävät temput, joiden avulla luvatut määrät voidaan esittää uudelleen uusina varoina.
<P>
EU:n myöntämällä kaupan kehittämiseksi annettavan avun paketilla on ainutlaatuinen asema kehitysmaiden kestävän kehityksen, talouskasvun ja vaurauden varmistamisessa. Näin ollen avun on koostuttava uusista varoista, jotka annetaan nykyisten sitoumusten ja kehityssuuntien lisäksi, eikä tähän tarkoitukseen saa siirtää varoja, jotka on jo osoitettu toisiin tärkeisiin kehityshankkeisiin, kuten terveys- ja koulutushankkeisiin.
<P>
Vaikka kaupan kehittämiseksi annettava apu edistää kehitystä pitkällä aikavälillä, lyhyen aikavälin tavoitteiden saavuttamisen, kuten vuosituhannen kehitystavoitteiden saavuttamisen, on edelleen oltava keskeisessä asemassa EU:n kansainvälisessä kehitysyhteistyöpolitiikassa. Tässäkin on parantamisen varaa. Mieluummin olisi annettava noin 50 miljardia Yhdysvaltain dollaria enemmän vuosittain kuin nykyinen viiden vuoden kaudeksi sidottu määrä. Siinä missä kaupan kehittämiseksi annettavan avun myöntämiseen tarvitaan jatkuvaa poliittista tahtoa, vuosituhattavoitteiden saavuttamiseen Saharan eteläpuolisessa Afrikassa tarvitaan poliittista rohkeutta.
<P>
Avusta saadaan suurin hyöty, kun avulla saavutetaan yhteiset tavoitteet, joista avunantaja ja avunsaaja ovat sopineet yhdessä. On keskityttävä etsimään ratkaisuja, jotka vastaavat parhaiten vastaanottajamaan tarpeita. Tämä tarkoittaa kansalaisyhteiskunnan ja yksityisen sektorin tarpeisiin vastaamista. Parlamentti onkin jo asettunut tukemaan reilun kaupan liikettä.
<P>
Jotta voidaan vähentää köyhyyttä eniten apua tarvitsevien keskuudessa, tarvitaan mekanismeja, joilla voidaan varmistaa, että apu menee juuri heille. Tässä mietinnössä annetaan komissiolle muutamia selkeitä ja järkeviä suuntaviivoja tämän tavoitteen saavuttamiseksi. Arvoisa komission jäsen, on teidän tehtävänne huolehtia toteutuksesta.
<SPEAKER ID="056" NAME="Frithjof Schmidt">
Verts/ALE-ryhmän puolesta. - (DE) Arvoisa puhemies, mekin haluamme kiittää jäsen Martinia hyvästä työstä. Haluan aloittaa puhumalla myönteisestä poliittisesta kehityksestä. On hyvä, että yleisten asioiden ja ulkosuhteiden neuvosto myönsi 15. toukokuuta, että tullien alennukset aiheuttavat monille kehitysmaille suuria valtion tulojen menetyksiä. Samoin on hyvä, että neuvosto painotti, että näiden menetysten korvaaminen on tarpeen ja välttämätöntä. Muutoin olisi ollut vaarana, että kauppapolitiikkamme johtaisi näissä maissa nopeasti minkä tahansa kehityspolitiikan luhistumiseen.
<P>
On aivan välttämätöntä, että tämä vaara torjutaan. Sitä varten tarvitaan kuitenkin lisämäärärahoja, joita ei saa ottaa niistä kehitysavun määrärahoista, joiden avulla halutaan saavuttaa vuosituhannen kehitystavoitteet. On vältettävä eräänlaiset "syrjäytymisvaikutukset". Painopisteitä ei saa siirtää köyhyyden torjunnasta ja vuosituhattavoitteisiin pyrkimisestä viennin edistämiseen.
<P>
Tämä olisi väärä kehityssuunta, jonka voisimme aiheuttaa näillä kahdella miljardilla eurolla, jollemme tarkoituksellisesti toimi poliittisesti tämän vastapainoksi. Paikallisten markkinoiden vakauttaminen on yleensä kehitysstrategian kannalta tärkeämpää kuin kaikkein heikoimpien ja köyhimpien maiden viennin edistäminen. On tärkeää, että politiikkamme on johdonmukaista. Kaupan kehittämiseksi annettavaa apua ei saa suhteuttaa köyhyyden torjuntaan, joten rahoitukseen tarvitaan lisävaroja. Minua todella kiinnostaisikin, mistä budjettikohdista varat otetaan. Kaupan kehittämiseksi annettava apu ei saa myöskään johtaa siihen, että heikennetään paikallisten markkinoiden vakauttamista, jonka on oltava keskeisessä asemassa kehitysstrategiassa.
<P>
Tällainen on komission tehtävä kaupan kehittämiseksi annettavaa apua koskevien monenlaisten suunnitelmien toteuttamisessa. Arvoisa komission jäsen, pyydänkin teitä kiinnittämään erityistä huomiota näihin näkökohtiin.
<SPEAKER ID="057" NAME="Zbigniew Zaleski" AFFILIATION="PPE-DE">
(PL) Arvoisa puhemies, arvoisa komission jäsen, hyvä esittelijä, haluaisin esittää seuraavan kysymyksen. Miksi olisi myönnettävä kaupan kehittämiseksi annettavaa apua? Siksi, että kaupalla on suuri merkitys. Haluaisin esittää muutamia huomioita.
<P>
Vakaa kauppa on jo vuosisatoja yhdistänyt ihmisiä vahingoittamatta heidän identiteettiään, arvojaan tai yhteiskuntaansa ja poliittista elämäänsä. Euroopan unionin on löydettävä tällä alalla tasavertaiset kumppanit tärkeimpien toimijoiden joukosta ja erityisesti heikoimpien toimijoiden joukosta. Kauppaa on hallittava sellaisten selkeiden sääntöjen avulla, joiden perusteella molemmat osapuolet voivat hyötyä kaupasta. Tunnuslauseeksi kannattaa ottaa "vapaa ja reilu kauppa".
<P>
Reilua kauppaa ei voida käydä ilman asiaan liittyvää infrastruktuuria eikä ilman sellaisia sopimuksia kuin esimerkiksi WTO:ssa on tehty. On kehitettävä suuntaviivoja, joita voidaan soveltaa koko ketjuun tuottajasta kuluttajaan asti.
<P>
On muistettava, että kaupan tukeminen tarkoittaa myös omien uhanalaisten alojemme tukemista, kuten sokeri- ja marja-alan tukemista.
<P>
Lisäksi olisi tuettava rajat ylittävää kauppaa Euroopan unionin ja sen naapurimaiden välillä, kuten Ukrainan kanssa käytävää kauppaa.
<P>
Maailmanlaajuisesti kaupassa on niin suuria eroja, että tarvitaan standardointia. Näistä standardeista on tiedotettava myös kaikille kansalaisille. Tukiohjelman olisi perustuttava Euroopan historialliseen kokemukseen sekä EU:n tavaroiden, palvelujen ja osaamisen runsaaseen tarjontaan. Tätä ohjelmaa varten olisi myös varattava varoja. Rahoituksen ei tarvitse olla laajamittaista, mutta rahoitus on välttämätöntä.
<P>
Vastaavasti haluaisin huomauttaa, että vakaalla kaupalla voidaan saada aikaan muutakin kuin vain parantaa elintasoa etenkin köyhissä maissa, jotka ovat tässä kohteena. Vakaa kauppa voi myös johtaa siihen, että maailmanlaajuisiin konflikteihin löydetään rauhanomaisempia ratkaisuja.
<P>
Lopuksi haluan esittää yksittäisen arvion. Mielestäni Ryanair edistää yhteisen Euroopan asiaa enemmän kuin tietyt Euroopan unionin toimielimet, koska yhtiö tuo ihmisiä lähemmäs toisiaan. Samalla tavoin "vapaa ja reilu kauppa" edistää etenkin köyhissä maissa enemmän maapallon ihmisten yhdentymistä ja hyvinvointia kuin epäilyttävät poliittiset päätökset.
<P>
Kauppa pyörittää maailmaa. Euroopan unionin olisi edistettävä kuvailemani kaltaista kauppaa. On komission jäsenen velvollisuus varmistaa, että näin tehdään.
<SPEAKER ID="058" NAME="Gianluca Susta" AFFILIATION="ALDE">
(IT) Arvoisa puhemies, hyvät parlamentin jäsenet, kukaan täällä tai Euroopan unionin talous- ja tuotantoelämässä ei voi olla ymmärtämättä sitä, että kaupan kehittämiseksi annettavaa apua lisäämällä voidaan edistää markkinoiden vapaampaa sekä samalla nykyistä oikeudenmukaisempaa ja hallitumpaa kehitystä.
<P>
Jos Euroopan unioni haluaa pysyä maailman johtavana talousmahtina sekä alueena, jossa on eniten vapauksia ja vähiten sosiaalista eriarvoisuutta, ja saada tälle edelleen parlamentin voimakkaan tuen, joka EU:lla on aina ollut, se ei saa edistää pelkästään kehitysmaiden valmiuksia lisätä ulkomaankauppaansa huolimatta siitä, että ne valitettavasti menettävät huomattavasti kilpailukykyään maailmanmarkkinoilla, vaan sen on myös lisättävä kaupan kehittämiseksi annettavaa apua ja ymmärrettävä, että vapauttaminen ja apu eivät ole toisensa poissulkevia aloitteita.
<P>
Tässä yhteydessä merkittävä 2 miljardin euron määrä ei kuitenkaan vielä riitä. Kaupan kehittämiseksi annettavan avun käsitettä on täsmennettävä ottamalla huomioon kaupan kehittämiseksi annettavaa apua käsittelevän WTO:n työryhmän päätelmät, jotka koskevat rahoitettavia hankkeita, ja integroimalla kehitysyhteistyö- ja kauppapolitiikka mahdollisimman hyvin toisiinsa, kuten yhdennetyssä toimintakehyksessä todetaan, ottaen huomioon etenkin köyhyyden vähentäminen.
<SPEAKER ID="059" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, hyvät parlamentin jäsenet, Euroopan unionissa on puhuttu paljon tasapainoisesta monenkeskisestä kauppajärjestelmästä ja siitä, että on tehtävä mahdolliseksi kehitysmaiden osallistuminen kauppaan ja siitä hyötyminen.
<P>
Tähän kysymykseen ei ole kuitenkaan yhdistetty vähiten kehittyneiden maiden tilanteen parantamista. Itse asiassa tilanne on päinvastainen. Viimeksi kuluneiden 40 vuoden aikana näiden maiden osallistuminen maailmankauppaan on lähes puolittunut, sillä niiden osuus on pienentynyt 1,9 prosentista 1 prosenttiin. Lisäksi suuret myymäläketjut ovat aiheuttaneet pienyritysten kuolemia, ja tulot ovat siirtyneet pois vähiten kehittyneistä maista. Tämä on päivänselvää. Nämä seikat osoittavat selvästi, että globalisaation ja kaupan vapauttamisen vaikutuksesta pääoma keskittyy vahvempiin maihin ja köyhyys lisääntyy vähemmän kehittyneissä maissa.
<P>
Viime vuosina on ollut havaittavissa, että Euroopan unioni soveltaa kauppaan uutta lähestymistapaa. Tälle lähestymistavalle on tunnusomaista, että halutaan viedä teollisuustuotteita maataloustuotteiden kustannuksella. Tämä johtaa vähitellen elintarviketurvan menettämiseen Euroopan unionissa yleensä ja etenkin uusissa jäsenvaltioissa. Tämän vuoksi on välttämätöntä, että Euroopan unioni ottaa käyttöön uuden kansainvälistä kauppaa koskevan lähestymistavan ja toteuttaa toimia kaupan kehittämistä koskevien kansallisten strategioiden panemiseksi täytäntöön.
<SPEAKER ID="060" NAME="Georgios Papastamkos" AFFILIATION="PPE-DE">
(EL) Arvoisa puhemies, kaupan kehittämiseksi annettava apu on epäilemättä erityisen tärkeä aloite. Sen avulla kehitysmaat ja etenkin vähiten kehittyneet maat voidaan integroida täydellisemmin ja tehokkaammin monenkeskiseen kauppajärjestelmään.
<P>
Kuten olemme kuulleet, kauppa ei ole mikään kehitystä edistävä yleislääke. Kaupan avulla voidaan kuitenkin vahvistaa vastaanottajamaiden talouskehitystä ja yleistä kehitystä.
<P>
Kehitysmaiden erityis- ja erilliskohtelu WTO:ssa on tietyssä määrin välttämätöntä etenkin vähiten kehittyneiden maiden tapauksessa. Tästä huolimatta olisi kuitenkin muistettava, että monenvälisten sitoumusten täyttäminen ja WTO:n sääntöjen noudattaminen kannustavat kehitysmaita uudistuksiin, jotka koituvat niiden omaksi hyödyksi.
<P>
Markkinoiden avaaminen vähitellen sekä ulospäin suuntautuva talous- ja kauppapolitiikka ovat avuksi kehitysmaiden kilpailukyvyn vahvistamisessa ja tekevät teknologian ja osaamisen siirron mahdolliseksi.
<P>
Kehitysmaat näyttävät kuitenkin olevan monenkeskisissä neuvotteluissa erittäin haluttomia ottamaan huomioon markkinoiden avaamista koskevia vaatimuksia. Tämän vuoksi kaupan kehittämiseksi annettavalla avulla on ratkaiseva merkitys, kun näitä maita kannustetaan vastaamaan uusiin velvoitteisiin ja soveltamaan monenvälistä kauppaa koskevia sääntöjä ja kun lievitetään uudistuksiin sopeutumisesta näille maille aiheutuvia kustannuksia ja integroidaan kauppa maiden kehityspolitiikkaan entistä tehokkaammin.
<P>
Sanomattakin on selvää, että kaupan kehittämiseksi annettavaan apuun on yhdistettävä kehitysmaissa oikeanlaiset kansalliset politiikat, jotta saadaan mahdollisimman hyvät tulokset. Euroopan unionia pyydetään ottamaan tässä hankkeessa johtava rooli, jotta voidaan laatia tehokas, yhtenäinen ja kohdennettu kaupan kehittämiseksi annettavan avun asialista.
<P>
Lopuksi haluan kiittää komission jäsentä Mandelsonia tämän aloitteen tukemisesta ja siitä, että kilpailukyvyn ulkoiset näkökohdat yhdistetään sisäisiin aloitteisiin niin, että tämä hyödyttää Euroopan unionin talouden kilpailukykyä, joka olikin edellisen keskustelumme aihe.
<SPEAKER ID="061" NAME="Arūnas Degutis" AFFILIATION="ALDE">
(LT) Haluan ensimmäiseksi kiittää jäsenvaltioita ja komissiota siitä, että ne sitoutuivat lisäämään kaupan kehittämiseksi annettavaan apuun varatut määrärahat kahteen miljardiin euroon vuoteen 2010 mennessä. Tämä on merkittävä sitoumus, jonka täyttämiseksi tarvitaan paljon koordinointia.
<P>
Tämän tavoitteen saavuttamiseksi tarvitaan Euroopan unionin yhteistä strategiaa, jossa on määriteltävä ne tavat, joilla tämä tavoite aiotaan saavuttaa. Kiitän myös kansainvälisen kaupan valiokuntaa hyvin ajoitetusta mietinnöstä, jossa valiokunta esittää parlamentin näkemykset kaupan kehittämiseksi annettavaa apua koskevasta monimutkaisesta kysymyksestä. Kannatan ehdotusta, jonka mukaan komission on esitettävä parlamentille kertomus kaksi kertaa vuodessa. Näissä kertomuksissa on arvioitava, miten kaupan kehittämiseksi annettavan EU:n avun myöntämisessä on edistytty.
<P>
Vaikka eri maat tekivät mainitsemani sitoumukset käyttäen perusteena OECD:n laatimaa kaupan kehittämiseksi annettavan avun perinteistä määritelmää, vastaisuudessa on tarpeen tarkastella tarkemmin WTO:n päätelmiä ja ehdotusta tämän määritelmän laajentamiseksi niin, että määritelmä käsittäisi myös "kaupan infrastruktuurin" ja "tuotantokapasiteetin" kehittämisen. Toisin sanoen on siis tehtävä kaikki mahdollinen sen varmistamiseksi, että kaupan kehittämiseksi annettava apu on kokonaisvaltaista, joustavampaa ja tehokkaampaa.
<SPEAKER ID="062" NAME="Tokia Saïfi" AFFILIATION="PPE-DE">
(FR) Arvoisa puhemies, arvoisa komission jäsen, Euroopan unionilla on nykyisin kunnianhimoisia sitoumuksia kehitysyhteistyön alalla.
<P>
Olen siitä kiitollinen, sillä kehitysmaita on autettava kiireesti vähentämään köyhyyttä, saavuttamaan vuosituhannen kehitystavoitteet ja hyötymään kestävästä talouskasvusta. Onkin siis syytä toivoa ja rukoilla, että nämä tavoitteet muutetaan konkreettisiksi ja tehokkaiksi toimiksi.
<P>
Tässä yhteydessä onkin suhtauduttava myönteisesti sitoumuksiin lisätä kaupan kehittämiseksi annettavaa apua. Haluan tuoda esiin muutamia seikkoja, joiden perusteella tämä väline on erittäin tärkeä. Se täyttää ensinnäkin johdonmukaisuuden vaatimuksen. Johdonmukaisuuden on aina ohjattava Euroopan unionin ulkoisia toimia. Eri alojen ulkoisten toimien liittäminen yhteen vastaa Euroopan unionin kahta periaatetta eli lainsäädännön parantamista ja tuen tehokkuuden parantamista. Tällä välineellä voidaan vastata myös monenvälisen kauppajärjestelmän todellisuuteen, kun autetaan kehitysmaita ja vähiten kehittyneitä maita hyötymään markkinoillepääsystä.
<P>
Lisäksi tällä välineellä edistetään kauppasopimusten täytäntöönpanoa. Tässä yhteydessä voidaan mainita WTO:n sopimukset ja talouskumppanuussopimukset. Kaupan kehittämiseksi annettava apu edistää näin sitä, että kansainvälisestä kaupasta voidaan tehdä köyhyyden vähentämisen väline talouskehityksen avulla.
<P>
Lopuksi toteaisin, että tehokkuuden varmistamiseksi kaupan kehittämiseksi annettavan avun on täytettävä useita tärkeitä ehtoja eli apuun on liityttävä konkreettisia sitoumuksia etenkin teknisen avun osalta, avun täytäntöönpanoa on valvottava ja seurattava, paikallisten omaa vastuuta on lisättävä ja apua on ohjattava tulosten perusteella. Tämä on välttämätöntä, jotta kaupan kehittämiseksi annettavalla avulla voidaan auttaa kehitysmaita hyötymään monenvälisestä kauppajärjestelmästä ja antaa niille keinoja todella parantaa valmiuksiaan kaupankäynnin alalla. Onkin tämän vuoksi pyydettävä kaikkia osapuolia jatkamaan toimiaan hellittämättä, jotta kaupan kehittämiseksi annettavalla avulla voidaan saavuttaa asetetut tavoitteet.
<SPEAKER ID="063" NAME="Peter Mandelson">
komission jäsen. (EN) Arvoisa puhemies, haluan kiittää kaikkia niitä, jotka esittivät puheenvuoron tästä asiasta tänä aamuna. En ole heistä kenenkään kanssa eri mieltä vaan suhtaudun myönteisesti heidän näkemyksiinsä. Olen yhtä mieltä esimerkiksi jäsen Papastamkosin kanssa. Hän totesi, että on hyvin tärkeää, että kun toteutamme omaa kauppa- ja uudistuspolitiikkaamme, toteutamme lisäksi riittävästi rahoitettuja rinnakkaistoimia, joiden avulla myös kehitysmaat voivat sopeutua näihin uudistuksiin. Jäsen Saïfin kanssa olen samaa mieltä siitä, että prosessia on ohjattava tulosten perusteella. Tämän vuoksi pidän asianmukaista raportointia tärkeänä osana kaupan kehittämiseksi annettavan avun tehokasta seuranta- ja raportointijärjestelmää sekä EU:n että WTO:n toimien osalta.
<P>
Haluaisin kuitenkin vastata kahteen kysymykseen. Ensinnäkin kysyttiin, esiintyykö kaksinkertaista laskentaa ja rahan kierrättämistä eli siis ryöstetäänkö Peteriltä, jotta voidaan maksaa Paulille, tai Paulilta, jotta voidaan maksaa Peterille (mikä saattaisi olla parempi vaihtoehto). Itse asiassa kumpaakaan näistä ei esiinny. Kaupan kehittämiseksi annettava apu ei saisi mielestämme koskaan merkitä sitä, että muille aloille annetaan vähemmän apua. Komission ja jäsenvaltioiden lupaamat kaupan kehittämiseksi annettavan avun lisäykset ovat pienempiä kuin virallisen kehitysavun lisäykset. Tämän vuoksi ei ole mitään tarvetta siirtää varoja muilta aloilta kaupan kehittämiseksi annettavaa apua koskevien lupausten täyttämiseksi.
<P>
Toiseksi käsittelisin muutaman jäsenen esiin tuomaa reilua kauppaa koskevaa kysymystä. Mielestäni EU:n strategiassa olisi vahvistettava täysi tuki kaikille toimille, joissa yksityinen sektori ja etenkin pk-yritykset sekä kansalaisyhteiskunta ovat mukana ja joilla voidaan näin varmistaa, että kaupan kehittämiseksi annettava apu helpottaa yritysten perustamista ja kasvua, jotta ne pystyvät kilpailemaan kansainvälisillä markkinoilla. Tukea olisi annettava esimerkiksi sellaisille vapaaehtoisille aloitteille kuin reilu kauppa, ympäristömerkit ja niihin verrattaville yritystoimintaan sovellettaville ohjelmille. Strategiassa on otettava huomioon myös asiaan liittyvät työmarkkinoita ja sosiaalista sopeutumista koskevat kysymykset sekä ILO:n perustyönormit.
<P>
Viimeiseksi toteaisin, että mielestäni jäsen van den Bergin esittämä huomio alkuperäsäännöistä sekä niiden parantamisesta ja yksinkertaistamisesta on hyvin tärkeä. Kyse on asiasta, johon olen keskittynyt mutta jossa en ole tähän mennessä yhdessä kollegojeni kanssa komissiossa edistynyt niin paljon kuin olisin halunnut, joten on lisättävä vauhtia.
<P>
Lopuksi toteaisin, että jäsen Schmidt esitti mielestäni hyvin tärkeitä näkökohtia kaupan kehittämiseksi annettavasta avusta ja sen mahdollisista vaikutuksista paikallisiin markkinoihin. Aion ehdottomasti pohtia näitä kysymyksiä. Haluan vielä kerran kiittää esittelijä Martinia erinomaisesta ja tervetulleesta mietinnöstä.
<SPEAKER ID="065" NAME="Puhemies">
Keskustelu päättyi komission jäsenen Mandelsonin puheenvuoroon.
<P>
Äänestys toimitetaan huomenna klo 12.00.
