<CHAPTER ID="002">
Puhemiehen ilmoitus
<SPEAKER ID="006" NAME="Puhemies">
(EN) Lukisin ensiksi tärkeän tiedon. Vastaanotin 2. joulukuuta 2009 komission tiedonannon Euroopan parlamentille ja neuvostolle nimeltä Lissabonin sopimuksen voimaantulon vaikutukset käynnissä oleviin toimielinten päätöksentekomenettelyihin. Parlamentti katsoo, että se on tämän tiedonannon välityksellä saanut tiedon kaikista tiedonantoon sisältyvistä ehdotuksista, joiden osalta Lissabonin sopimuksessa tunnustetaan parlamentin toimivalta. Parlamentti on lisäksi pannut merkille, että Euroopan komissio on kyseisen tiedonannon välityksellä peruuttanut tietyt ehdotukset.
<P>
Lissabonin sopimuksen voimaantulopäivänä 1. joulukuuta 2009 käynnissä olleiden lainsäädäntöehdotusten osalta komission puheenjohtaja on kehottanut niitä parlamentin valiokuntia, jotka ovat jo käsitelleet ehdotuksia tämän vaalikauden aikana täysistuntojen pöytäkirjoissa ilmoitetulla tavalla, tarkistamaan komission ehdottamat oikeusperustat ja menettelyjen muutokset sekä kaikki muut muutokset, jotka on tehtävä Lissabonin sopimuksen määräysten johdosta, sekä päättämään, aikovatko ne vahvistaa kuulemismenettelyssä jo hyväksytyt kannat tavallisen lainsäätämisjärjestyksen ensimmäisenä käsittelynä vai hyväksyntämenettelynä.
<P>
Parlamentti pidättää kaikissa tapauksissa oikeuden pyytää komissiota laatimaan uuden ehdotuksen. Komission on laadittava tavallisen lainsäätämisjärjestyksen tai muun asianmukaisen menettelyn mukaisesti uudet ehdotukset ehdotuksista, joista parlamenttia ei ole kuultu ennen Lissabonin sopimuksen voimaantuloa.
<P>
Tiedonanto koskee lainsäädäntötoimiamme lähitulevaisuudessa, ja se koskee Euroopan komission ja Euroopan parlamentin välisiä suhteita lainsäädäntöprosessin yhteydessä. Kuten tiedätte, olemme siirtymävaiheessa ja korvaamassa Nizzan sopimusta Lissabonin sopimuksella, mutta samaan aikaan aloittelemme uutta parlamenttikautta. Uutta komissiota ei ole kuitenkaan vielä hyväksytty. Tämä kaikki vaatii varsin kovaa työtä, jota on tehtävä lainsäädännön mukaisesti komission ja parlamentin välillä. Tämä on juuri tiedonannon aiheena.
