<CHAPTER ID="008">
Komission puheenjohtajan kyselytunti
<SPEAKER ID="222" NAME="Puhemies">
(PL) Esityslistalla on seuraavana komission puheenjohtajan kyselytunti.
<P>
Vapaat kysymykset
<SPEAKER ID="223" NAME="Joseph Daul" LANGUAGE="FR">
Arvoisa puhemies, kohtaako Eurooppaa tänä talvena uusi kaasukriisi? Kai muistamme vielä Venäjän ja Ukrainan välisen konfliktin, josta kärsivät miljoonat eurooppalaiset. Pidän 19. marraskuuta Jaltalla tehtyä sopimusta onnistuneena. Tiedämme kuitenkin, että Ukrainalla oli viime kuussa suuria vaikeuksia kaasutoimitusten maksamisessa Venäjälle. Tiedämme myös, että poliittinen tilanne tulee olemaan erityisen hankala tammikuussa presidentinvaalien lähestyessä.
<P>
Mitä ennaltaehkäiseviä toimia komissio voisi esittää toteutettavaksi EU:n tasolla kansalaistemme suojelemiseksi mahdollisen uuden kriisin vaikutuksilta? Entä mitä talven 2009 tapahtumista on opittu?
<P>
Pidän EU:n ja Venäjän 16. marraskuuta tekemää sopimusta varhaisvaroitusjärjestelmästä sekä kaasun toimitusvarmuutta koskevaa asetusehdotusta tervetulleina, mutta riittävätkö ne?
<SPEAKER ID="224" NAME="José Manuel Barroso" LANGUAGE="FR">
Arvoisa puhemies, kiitos kysymyksestänne, jäsen Daul. Minäkään en toivo viimevuotisen kriisin toistuvan.
<P>
Olemme tehneet tiivistä yhteistyötä presidentti Jushtshenkon, pääministeri Timoshenkon ja Venäjän viranomaisten sekä kansainvälisten rahoituslaitosten kanssa Ukrainan tukemiseksi, ja olen itsekin osallistunut tähän työhön aktiivisesti.
<P>
Mitä vielä voidaan tehdä?
<P>
Lyhyellä aikavälillä varhaisvaroitusjärjestelmän, josta sovimme Venäjän kanssa viime viikolla, pitäisi auttaa meitä havaitsemaan ongelmat ajoissa. Voin itse asiassa kertoa, että ilmapiiri tuossa Venäjän kanssa järjestetyssä huippukokouksessa, johon presidentti Medvedevkin osallistui, oli erinomainen, paljon parempi kuin aiemmilla kerroilla.
<P>
Teemme myös työtä jäsenvaltioiden ja alan edustajista koostuvan kaasualan koordinointiryhmän kanssa kaasun varastointiin liittyvissä kysymyksissä. Jatkamme yhteistyötä kansainvälisten rahoituslaitosten kanssa Ukrainan kaasualan uudistamiseksi ja nykyaikaistamiseksi. Kuten sanoitte, Ukrainan tilanne ei kuitenkaan ole helppo. Matkustan joka tapauksessa ensi viikolla neuvoston puheenjohtajan Reinfeldtin kanssa Kiovaan. Matkan tarkoituksena on osoittaa jälleen kerran, miten tärkeänä pidämme Ukrainan kaasualan uudistamista.
<SPEAKER ID="225" NAME="Martin Schulz" LANGUAGE="DE">
Haluaisin kysyä, oliko teillä mitään vaikeuksia Sergei Stanishevin johtaman Bulgarian hallituksen tai maan ulkoministerin Ivailo Kalfinin kanssa? Oliko teillä mitään syytä epäillä Stanishevin tai Kalfinin toiminnan demokraattista legitiimiyttä tai heidän lojaaliuttaan Euroopan unionin toimielimiä kohtaan?
<P>
Ellei ollut, miten suhtaudutte Bulgarian nykyisen pääministerin Borisovin lausuntoihin, joiden mukaan Bulgarian sosialistipuolueen toiminta tulisi kieltää? Pääministeri Borisov on sanonut heidän - tarkoittaen Bulgarian sosialistipuolueen puoluekokousedustajia - olevan joukko häikäilemättömiä roistoja.
<P>
Lisäksi pääministeri Borisov on tällä viikolla todennut, että "jokaisen, joka vihaa Bulgarian sosialisteja, täytyy olla puolellamme". Miten arvioisitte tällaista lausuntoa Eurooppa-neuvoston jäseneltä?
<SPEAKER ID="226" NAME="José Manuel Barroso" LANGUAGE="FR">
Kiitos kysymyksestänne, jäsen Schulz. Ymmärtänette kuitenkin, että joudun olemaan varovainen kommentoidessani valtioiden ja hallitusten päämiesten esittämiä lausuntoja, jotka liittyvät kunkin maan sisäpolitiikkaan. Minun asiani ei ole tässä yhteydessä puuttua maan sisäiseen kiistaan.
<P>
Sen verran voin sanoa, jotta saisitte konkreettisen vastauksen kysymykseenne, että suhteeni Bulgarian hallitukseen Sergei Stanishevin pääministerikaudella perustui aina äärimmäisen lojaaliin yhteistyöhön. Voin myös sanoa, että pääministeri Stanishev oli aina hyvin luotettava kumppani komissiolle ja muille toimielimille Eurooppa-hankkeen eteenpäin viemisessä, ja sen olen kertonut hänelle itselleenkin. En aio unohtaa hänen osoittamaansa uskollisuutta ja sitoutumista vain siksi, ettei hän enää ole vallassa.
<SPEAKER ID="227" NAME="Martin Schulz" AFFILIATION="S&amp;D">
(DE) Ymmärrän, että ette halua puuttua Bulgarian sisäpolitiikkaan. Olen itse samalla kannalla. Voinko tulkita vastauksenne tarkoittavan, että teidän mielestänne Stanishevin - jonka tekemää työtä ilmaisitte arvostavanne suuresti - johtaman Bulgarian sosialistipuolueen kieltämiseen ei ole mitään tarvetta?
<SPEAKER ID="228" NAME="José Manuel Barroso" LANGUAGE="FR">
Hyvä jäsen Schulz, olen tietenkin sitä mieltä, että kaikilla demokraattisilla puolueilla on sijansa demokraattisessa maassa. Koska Bulgaria on, niin kuin kaikki tiedämme, demokraattinen maa, kaikilla sen demokraattisilla puolueilla on paikkansa demokraattisessa järjestelmässä.
<P>
Tämä pätee kaikkiin Bulgarian puolueisiin, joiden on tietenkin noudatettava yhteisömme sääntöjä.
<SPEAKER ID="229" NAME="Guy Verhofstadt" LANGUAGE="FR">
Arvoisa puhemies, kysymykseni koskee komission rakennetta, kuten odottaa saattaa, koska saamme pian uuden komission.
<P>
Ensinnäkin suhtaudun hieman epäilevästi aikomukseen jakaa ympäristösalkku kolmeen osaan: ilmastonmuutos-, energia- ja ympäristöasioihin. Minulla on sen suhteen omat epäilykseni, jotka haluan tuoda julki.
<P>
Tärkein kysymys, jonka haluan teille esittää, koskee kuitenkin perusoikeuksia ja syrjinnän torjumista. Mielestäni oli sovittu, että yksi komission jäsen vastaisi tästä aiheesta. Oleellista on nyt varmistaa, ettei tässä olla perustamassa sisäasioiden salkkua, joka sisältäisi turvapaikka- ja maahanmuuttoasiat, koska tällöin turvapaikkojen myöntämisestä ja maahanmuutosta tulisi turvallisuuskysymys eikä sisäasioiden alaan kuuluva kysymys.
<P>
Komission jäsen Barrot on ehdottanut kolmen erillisen komission jäsenen viran perustamista: perusoikeuksien, sisäasioiden ja turvallisuuden sekä erikseen turvapaikka- ja maahanmuuttoasioiden. Kysymykseni on yksinkertainen: miten te näette tämän asian?
<SPEAKER ID="230" NAME="José Manuel Barroso" LANGUAGE="FR">
Ensinnäkin mitä tulee ilmastonmuutokseen, tai pikemminkin "ilmastonmuutoksen vastaisista toimista" vastaavan komission jäsenen salkkuun, pidän sitä erittäin tärkeänä. Tehtävä sisältää horisontaalisen vastuun. Siinä on kyse kaikkeen unionin politiikkaan sisällytettävästä ulottuvuudesta. Ilmastonmuutospolitiikasta vastaava komission jäsen on selkeästi vastuussa Kööpenhaminassa tehdyn työn seurannasta ja kaikesta mitä siihen sisältyy niin sisäisten kuin ulkoisten toimien osalta.
<P>
Oikeus- ja sisäasioiden salkun olen tosiaan päättänyt jakaa myös kahtia. Toinen salkku keskittyy oikeuteen ja perusoikeuksiin ja toinen sisäasioihin. Tällainen jako on yleisesti käytössä monissa jäsenvaltioissa, joissa on erikseen oikeusministeri ja sisäministeri.
<P>
Haluan tietenkin keskustella tarkasta toimenkuvasta asianomaisten komission jäsenten kanssa, mutta voin jo tässä vaiheessa kertoa teille, että haluan oikeusasioista ja perusoikeuksista vastaavan komission jäsenen kiinnittävän erityistä huomiota niiden ongelmien poistamiseen, jotka estävät Euroopan kansalaisia käyttämästä oikeuksiaan.
<SPEAKER ID="231" NAME="Daniel Cohn-Bendit" LANGUAGE="FR">
Arvoisa puhemies, haluan jatkaa samoilla linjoilla Guy Verhofstadtin kanssa, koska uusi komissio on parhaillaan rakenteilla.
<P>
Luemme ja kuulemme koko ajan varsin vaarallisia huhuja. Nyt kun teidät on valittu komission puheenjohtajaksi ja valintanne on vahvistettu, katsotteko, että te komission puheenjohtajana kokoatte ja järjestätte komission ja määrittelette komission jäsenten tehtäväkentän, vai ovatko ne unionin jäsenvaltiot ja erityisesti suuret maat, jotka tietyllä tapaa pakottavat teidät omaksumaan tietyn kannan?
<P>
Lukiessani sanomalehdistä, että Ranska haluaa sitä ja Yhdistynyt kuningaskunta tätä ja liittokansleri Merkel taas jotakin muuta, olen aivan pöyristynyt - mutta ehkä olen väärässä. Presidentti Sarkozy ja liittokansleri Merkel nimittivät teidät tehtäväänne eikä heillä ole enää mitään muuta sanottavaa asiaan. Teidän on luotava oma komissionne!
<P>
Näinkö te näette komission puheenjohtajan roolin, vai näettekö sen toisella tavalla, joka on kenties lähempänä Merkelin ja Sarkozyn näkemystä?
<SPEAKER ID="232" NAME="José Manuel Barroso" LANGUAGE="FR">
Minun näkökulmastani asia on hyvin yksinkertainen: kyse on Lissabonin sopimuksen, tai ylipäätään voimassa olevan perussopimuksen, noudattamisesta. Joulukuun 1. päivästä lähtien voimassa olevassa Lissabonin sopimuksessa - josta minulla on tässä englanninkielinen versio edessäni ja erityisesti sen 17 artikla - sanotaan hyvin selvästi, että nimenomaan komission puheenjohtaja päättää komission sisäisestä organisaatiosta, ja niin aion tietenkin tehdä myös salkkujaon osalta.
<P>
Selvää on, että painostusta on aina, kuten tiedätte. Meille esitetään erilaisia vaatimuksia. Minulla on kuitenkin viime kädessä täysi vastuu komission kokoonpanosta, ja uskoakseni tämä komissio saa myös melko vahvan tuen Euroopan parlamentilta.
<P>
Olen tehnyt kovasti työtä suhteellisen vahvan yksimielisyyden aikaansaamiseksi. Lisäksi minulla on teille hyviä uutisia, ja samalla haluan myös kiittää teitä: seuraavassa komissiossa on yhdeksän naista, siis yksi enemmän kuin nykyisessä. Viikko sitten mahdollisista ehdokkaista vain kolme oli naisia. Monet teistä ovat auttaneet minua tähdentämään jäsenvaltioille, miten tärkeää niiden olisi nimittää ehdokkaiksi enemmän naisia. Tämä käytännön esimerkki osoittaa, että olen sitoutunut muodostamaan sellaisen kollegion, jolle parlamentti voi antaa tukensa.
<SPEAKER ID="233" NAME="Daniel Cohn-Bendit" AFFILIATION="Verts/ALE">
(FR) Arvoisa puheenjohtaja Barroso, puhuitte naisten osuudesta komissiossa. Eikö teidän mielestänne pidemmällä aikavälillä olisi komission puheenjohtajan kannalta helpompaa, jos kukin maa esittäisi kaksi komissaariehdokasta: miehen ja naisen?
<P>
Tällä tavoin pystyisitte muodostamaan tasapainoisen komission, jossa olisi puolet naisia ja puolet miehiä, ei vain yhdeksää naista.
<SPEAKER ID="234" NAME="José Manuel Barroso" LANGUAGE="FR">
Olette aivan oikeassa. Minusta se olisi hyvä tavoite. Perussopimuksessa ei kuitenkaan valitettavasti säädetä tällaisesta mahdollisuudesta.
<P>
Olen samaa mieltä kolleganne Verhofstadtin kanssa.
<P>
Ongelmana on kuitenkin se, ettei asiasta säädetä perussopimuksessa. Kuten tiedätte, julkistin jopa kirjeen, jossa pyysin jäsenvaltioita auttamaan tasapainoisen sukupuolijakauman aikaansaamisessa. Ihannetilanne olisi, että komission sukupuolijakauma olisi tasaisempi.
<P>
Joka tapauksessa olen tyytyväinen lopputulokseen, ja haluan kiittää kaikkia parlamentin jäseniä, jotka auttoivat minua tehtävässäni.
<SPEAKER ID="235" NAME="Michał Tomasz Kamiński" LANGUAGE="PL">
Arvoisa puheenjohtaja Barroso, paljon kiitoksia siitä, että pääsitte paikalle tänään. Aluksi haluan todeta, että meidän täytyisi nähtävästi kannustaa joitakin kollegojamme osallistumaan aktiivisemmin näihin keskusteluihin, koska jotkut jäsenet näyttävät olevan kiinnostuneempia Strasbourgin muista houkuttimista kuin mahdollisuudesta tavata teitä.
<P>
Kysymykseni koskee Lissabonin strategian tavoitteita, jotka ovat aina olleet tärkeitä Euroopan konservatiiveille ja reformisteille. Erityisesti tämä pätee asiaan, josta puhuitte hiljattain esitellessänne strategiaanne: siihen, että yhteismarkkinat tarvitsevat uuden alun. Olemme todellakin sitä mieltä, että Eurooppa tarvitsee yhteismarkkinat. Äskettäin hyväksytty Lissabonin sopimus antaa EU:n toimielimille lisää poliittista valtaa, ja minusta vaikuttaakin siltä, että juohevasti etenevän poliittisen yhdentymisen sekä toisaalta taloudellisen yhdentymisen välille on repeämässä jonkinlainen kuilu. Arvoisa puheenjohtaja Barroso, toivoisin, että kiinnittäisitte huomiota kysymykseen uusien markkinoiden käynnistämisestä heti uuden toimikautenne alusta lähtien.
<SPEAKER ID="236" NAME="José Manuel Barroso" LANGUAGE="EN">
Minulla on hyviä uutisia jäsen Kamiñskille: tämänpäiväisessä komission kokouksessa täällä Strasbourgissa hyväksyimme komission valmisteluasiakirjan, jonka myötä käynnistetään Lissabonin strategian seuraajaa, EU 2020 -strategiaa, koskevat kuulemiset. Tarkoituksena on siis kuulla parlamenttia ja jäsenvaltioiden hallituksia sekä yhteiskunnallisia osapuolia laajemminkin.
<P>
Valmisteluasiakirjassa korostetaan erityisesti sisämarkkinoiden syventämisen tarvetta, ja olen jopa pyytänyt tunnettua EU-vaikuttajaa, Mario Montia, toimittamaan minulle raportin, jossa pohditaan keinoja sisämarkkinoiden puutteiden korjaamiseen. Toivon, että ensimmäinen luonnos tästä raportista valmistuu ennen maaliskuun Eurooppa-neuvostoa, jossa muuten neuvoston puheenjohtajavaltio Espanja aikoo osaltaan edistää keskustelua ja vauhdittaa muutoksia.
<P>
Sisämarkkinoiden kehittäminen on yksi keinoista, joilla voimme löytää uusia kasvun lähteitä ja sillä tavoin vastata muun maailman asettamiin kilpailukyvyn haasteisiin.
<SPEAKER ID="237" NAME="Lothar Bisky" LANGUAGE="DE">
Erityishuippukokouksessa oli minusta erityisen hyvää se, että molemmat sukupuolet olivat siellä tasapuolisesti edustettuina. Haluamme antaa tunnustusta tuolle saavutukselle. Haluan myös lisätä, että tuemme teitä jatkossakin, mikäli jatkatte sukupuolten tasapainon ylläpitämistä.
<P>
Euroopan unionilla on nyt kaksi keulakuvaa, joista kaikki osapuolet ovat todenneet, että heidän täytyy kasvaa rooleihinsa. Näin tietenkin on aina. On myös puhuttu kevyen sarjan ja raskaan sarjan toimijoista. Minä näen asian siten, että tämän päivän kevytsarjalaiset ovat huomisen raskassarjalaisia ja päinvastoin. Moni raskassarjalainen joutuu siirtymään kevyeen sarjaan.
<P>
Joka tapauksessa meillä on vaikea talouskriisi voitettavanamme. Erityisesti kriisin sosiaalisissa vaikutuksissa meillä on paljon tehtävää. Työttömyys, köyhyys ja sosiaalinen syrjäytyminen koskettavat Euroopassa kymmeniä miljoonia ihmisiä. Kriisin uhrien määrä lisääntyy räjähdysmäisesti. Kehitysmaissa seuraukset ovat vielä paljon pahempia.
<P>
Arvoisa puheenjohtaja Barroso, oletteko uuden komission kanssa valmis ottamaan opiksi niistä virheistä, joita pitkälle vietyyn markkinoiden vapauttamiseen tähtäävässä politiikassa on tehty? Oletteko valmis tuomaan kipeästi kaivatun suunnanmuutoksen ja asettamaan etusijalle ihmiset taloudellisten voittojen sijaan ja sosiaalisen edun kilpailuetujen sijaan?
<SPEAKER ID="238" NAME="José Manuel Barroso" LANGUAGE="EN">
Uudessa EU 2020 -strategiassa, jonka käynnistämisestä juuri kerroin, korostetaan voimakkaasti äsken mainitsemianne sosiaalisia kysymyksiä. Sosiaalisten asioiden osalta tilanne vaatii mielestäni pikaisia toimia, etenkin kun työllisyys lisääntyy jatkuvasti. On olemassa vaara, että kasvu pysyttelee alhaisena ja työttömyys korkeana koko seuraavan vuosikymmenen ajan, ja se koettelisi pahoin sosiaalisia mallejamme ja elintasoamme. Siksi minusta on tärkeää panostaa sosiaaliseen osallisuuteen liittyviin asioihin.
<P>
Meidän on myös varmistettava, että ihmisillä on tässä uudessa talousmallissa menestymiseen tarvittavat valmiudet. Yksi EU 2020 -strategian painopistealueista on kansalaisten osallistumismahdollisuuksien lisääminen. Huomiota olisi kiinnitettävä koulutukseen ja osaamiseen, elinikäiseen oppimiseen, työntekijöiden liikkuvuuteen sekä yrittäjyyden ja ammatinharjoittamisen tukemiseen, mutta myös syrjäytymisen ja köyhyyden torjuntaan. Minusta meidän, Euroopan unionin, velvollisuutena on nostaa syrjäytymisen ja köyhyyden torjunta yhdeksi ensisijaisista tavoitteistamme.
<SPEAKER ID="239" NAME="Rolandas Paksas" LANGUAGE="LT">
Arvoisa komission puheenjohtaja, syyskuussa lähestyin teitä Ignalinan ydinvoimalan toiminnan jatkamiseen liittyvässä asiassa. Vastauksestanne sain sellaisen vaikutelman, että komissio ei joko ole tietoinen todellisesta tilanteesta, sillä ei ole käytössään riittävästi tietoa tai sitten se yrittää sivuuttaa parlamentin jäsenet tässä asiassa.
<P>
Arvoisa puhemies, tietänette, että ydinpolttoaineen loppusijoituspaikkoja ei ole rakennettu ja käytettyjä polttoainesauvoja säilytetään reaktorissa, jolloin alueen ydinturvallisuus vaarantuu. Se on ensimmäinen asia. Toiseksi luulen, että tiedätte, että korvaavia voimaloita aletaan rakentaa vasta kolmen vuoden kuluttua, ja Liettuassa on pulaa sähköstä. Se on toinen asia. Kolmanneksi olette todennäköisesti tietoinen siitä, että mainitsemieni olosuhteiden vuoksi ydinvoimalan toiminnan jatkaminen on mahdollista ja ettei voimala ole vielä valmis suljettavaksi.
<P>
Kysynkin nyt, arvoisa komission puheenjohtaja, kuka on vastuussa alueen ydinturvallisuuden heikentymisestä ja Euroopan unionin kansalaisiin kohdistuvan riskin lisääntymisestä?
<SPEAKER ID="240" NAME="José Manuel Barroso" LANGUAGE="EN">
Ignalinan tilanne on, kuten tiedätte, Liettuan liittymissopimukseen sisältyvä asia. Meidän on noudatettava liittymissopimusta, jonka kaikki jäsenvaltiot, myös Liettua, ovat allekirjoittaneet.
<P>
Yritämme tässä tarkastella paitsi taloudellisia näkökohtia, myös turvallisuutta. Mielestäni kaikki tämä otetaan huomioon päätöksessämme ja uskon myös, että voimme tehdä yhteistyötä Liettuan viranomaisten kanssa ydinturvallisuuden takaamiseksi alueella.
<P>
Äskettäisessä tapaamisessani presidentti Medvedevin kanssa otin muuten jälleen kerran esille mahdolliset energiatoimitukset Venäjältä Liettuaan. Kysyin häneltä, miksei Venäjä voi olla yhteistyöhaluisempi Druzhba-kaasuputkeen liittyvässä kysymyksessä. Teemme siis aktiivisesti työtä liettualaisten ystäviemme kanssa, samoin kuin muiden Liettuan energian toimitusvarmuuden kannalta tärkeiden kumppaneiden kanssa.
<SPEAKER ID="241" NAME="Hans-Peter Martin" AFFILIATION="NI">
(DE) Arvoisa komission puheenjohtaja, kysymys Opelin tehtaiden jatkosta kiihdyttää mieliä Euroopassa, ja se oli keskeinen aihe myös Saksan liittopäivävaalien vaalikampanjoinnissa. Jo kauan ennen vaaleja oli selvää, että Opelia suunniteltiin myytäväksi Magnan johtamalle yritysryhmittymälle, mutta vasta 16. lokakuuta komissio vihjasi, että sillä oli joitakin epäilyksiä asian suhteen.
<P>
Miksi odotitte, että Saksan vaalit olivat ohi? Tuolla ratkaisulla oli merkittävä vaikutus Saksan vaalien tulokseen. Miten pystytte torjumaan epäilykset siitä, että ratkaisu tehtiin sittenkin poliittisin perustein, etenkin kun teillä on tunnetusti hyvät suhteet liittokansleri Merkeliin? Oletteko valmis julkistamaan kaikki ennen Saksan liittopäivävaaleja 27. syyskuuta käydyt Opelia koskevat kirjalliset ja suulliset keskustelunne?
<SPEAKER ID="242" NAME="José Manuel Barroso" LANGUAGE="EN">
Vastaan ensin viimeiseen kysymykseenne: tietenkin voin toimittaa teille kaiken kirjeenvaihtoni liittokansleri Merkelin kanssa. Se ei ole mikään ongelma.
<P>
Järjestimme ennen Saksan vaaleja kaksi tapaamista kaikkien General Motorsin/Opeliin sidoksissa olevien maiden kanssa ja eilen kolmannen. Kyseessä oli kolmas komission järjestämä Opelia käsittelevä ministerikokous ja ensimmäinen sen jälkeen, kun General Motors oli päättänyt olla myymättä Opelia.
<P>
Komission roolina on lähinnä toimia välittäjänä sekä erityisesti pyrkiä varmistamaan, että kaikilla osapuolilla on käytössään samat tiedot. Lisäksi komissio aikoo jatkossakin varmistaa, että sisämarkkina- ja valtiontukisääntöjä noudatetaan. Tämä on hyvin tärkeää, jotta vältetään jäsenvaltioiden välinen tuhoisa tukiaiskilpailu, joka ei lopulta hyödytä ketään.
<P>
Pallo on nyt selvästi GM:lla. Oikeastaan vasta sitten, kun GM on julkaissut liiketoimintasuunnitelmansa ja jäsenvaltiot ilmoittavat mahdollisesta halukkuudestaan myöntää valtiontukea, komissio pystyy arvioimaan, onko kilpailusääntöjä noudatettu. Emme voi toimia pelkkien oletusten varassa. Vasta liiketoimintasuunnitelmat nähtyämme voimme sanoa, ovatko ne yhteisön sääntöjen mukaisia vai eivät.
<SPEAKER ID="243" NAME="Hans-Peter Martin" AFFILIATION="NI">
(DE) Paljon kiitoksia tarjouksestanne, puheenjohtaja Barroso. Tartun siihen mielihyvin. Kyse on tietenkin myös suullisista keskusteluistanne. Löydämme varmasti sopivan järjestelyn niiden suhteen. Vastauksenne toisessa osassa mainitsitte aivan keskeisen asian, nimittäin sen, että käynnissä on palkkojen polkemisen lisäksi myös tukiaiskilpa. Oli viisas veto kutsua huippukokous koolle eilen. Millaisia johtopäätöksiä teitte kokouksessa? Miten voimme tulevaisuudessa välttää tukiaiskilpailun, jollaista käydään aina silloin EU:n jäsenvaltioiden välillä eurooppalaisten veronmaksajien kustannuksella ja joka samalla tietenkin vääristää talouden prosesseja?
<SPEAKER ID="244" NAME="José Manuel Barroso" LANGUAGE="EN">
Nimenomaan valtiontukia koskevien sääntöjen tiukan täytäntöönpanon avulla. Tämä kyseinen tapaus on tosiaan hyvin mielenkiintoinen meidän kaikkien kannalta - paitsi asianosaisten - koska, niin kuin totesitte kysymyksessänne, jos jäsenvaltiot alkaisivat kilpailla keskenään siitä, kuka pystyy syytämään eniten rahaa yrityksille, tilanne olisi huono sekä jäsenvaltioiden että kuluttajien kannalta ja kävisi kalliiksi veronmaksajille.
<P>
Sen voin taata teille, että komissio pitää tiukasti kiinni valtiontukisääntöjen täytäntöönpanosta, eikä se johdu siitä, että suhtautuisimme kiihkomielisesti markkinoihin tai kilpailusääntöihin, vaan siitä, että meidän mielestämme on tärkeää löytää yhteisön yhteinen lähestymistapa ja saada aikaan tasapuoliset toimintamahdollisuudet kaikille yrityksille ja kaikille jäsenvaltioille - suurille ja pienille, rikkaille ja vähemmän rikkaille. Se on paras tapa varmistaa, että unionissamme säilyy oikeudenmukaisuus.
<SPEAKER ID="246" NAME="Kinga Gál" AFFILIATION="PPE">
(EN) Arvoisa puheenjohtaja Barroso, minua ilahduttaa kuulla, että tarkoituksena on varata yksi komissaarin salkku perusoikeuskysymyksille.
<P>
Esittäisin tästä vielä lisäkysymyksen. Niin kuin varsin hyvin tiedätte, EU:n alueella elää huomattava määrä alkuperäiskansoja ja kielivähemmistöjä - 15 miljoonaa ihmistä, 10 prosenttia väestöstä. Onko teillä tarkoitus sisällyttää näiden yhteisöjen, näiden kansallisten ja kielivähemmistöjen, tilanne uuden, perusoikeuksista vastaavan komission jäsenen salkkuun?
<P>
Mielestäni etenkin Lissabonin sopimuksen ja perusoikeuskirjan voimaantulon jälkeen EU:n olisi tarkistettava suhtautumistaan näihin yhteisöihin.
<SPEAKER ID="247" NAME="José Manuel Barroso" LANGUAGE="EN">
Vastaus on yksinkertainen: kyllä. Aikomuksenani on nimenomaan sisällyttää syrjimättömyyteen liittyvät asiat, ja niihin sisältyvinä tietenkin myös vähemmistöjen oikeudet, perusoikeuskomissaarin tehtäväkenttään.
<SPEAKER ID="248" NAME="Glenis Willmott" AFFILIATION="S&amp;D">
(EN) Aioin kysyä sukupuolten tasapuolisesta edustuksesta komissiossa, joten tässä on hyvä tilaisuus onnitella Cathy Ashtonia hänen nimityksensä johdosta. Olette varmaan kanssani samaa mieltä siitä, että hän on todellinen lahjakkuus. Olen iloinen siitä, että korkean edustajan tehtävä menee britille, ja erityisen tyytyväinen olen siitä, että se menee brittiläiselle naiselle. Juuri sitä me sosialistiryhmän naiset olemme vaatineet jo jonkin aikaa.
<P>
Cathy Ashton oli Yhdistyneen kuningaskunnan ylähuoneen johtajana Lissabonin sopimuksen läpiviemisen aikaan - ei mikään ihan vähäpätöinen saavutus. Hän on poliittisesti erittäin taitava ja on saanut paljon aikaan komission jäsenenä. Hän ei tee suurta numeroa itsestään, vaan on hiljaisen diplomatiansa avulla onnistunut viemään läpi hankalaksi osoittautuneita sopimuksia, joiden aikaansaamisessa muut ovat epäonnistuneet. Sanoisin Cathy Ashtonille, että hänen tehtävänään ei ole toimia liikenteenohjaajana, vaan itse asiassa luoda koko liikennejärjestelmä. Tiedän, että hän onnistuu siinä mainiosti.
<SPEAKER ID="249" NAME="José Manuel Barroso" LANGUAGE="EN">
Olen äärimmäisen ylpeä ja iloinen Catherine Ashtonin nimityksestä komission ensimmäiseksi varapuheenjohtajaksi ja korkeaksi edustajaksi. Tätä nimitystä tuin ja kannatin hyvin voimakkaasti Eurooppa-neuvostossa. Me kaikki tietenkin tunnemme hänet henkilönä, jolla on sekä poliittisia kysyjä että suuntavaistoa, jota tarvitaan korkean edustajan ja komission varapuheenjohtajan vaativaan tehtävään.
<P>
Kaikki tiedämme, että kyseessä on aivan uusi tehtävä. Kestää jonkin aikaa, ennen kuin opimme käyttämään uusia järjestelyjä niin, että ne tuottavat mahdollisimman hyviä tuloksia, jolloin Euroopan unioni pystyy kasvattamaan rooliaan maailmassa. Selvää on ainakin se, että tämä on mahdollista vain toimielinten aidon kumppanuuden avulla. Siihen tarkoitukseen tämä kaksoisrooli on suunniteltu, ja olen varma, että juuri sitä komissio pystyy uuden tehtävän avulla tarjoamaan: mahdollisimman näkyvän roolin maailmassa.
<P>
Olen tietenkin äärimmäisen iloinen siitä, että tehtävään valittu henkilö tulee nimenomaan Yhdistyneestä kuningaskunnasta - koska mielestäni on ehdottoman tärkeää, että Yhdistynyt kuningaskunta säilyy Euroopan unionin keskiössä - ja että hän on nainen, sillä, kuten tiedätte, tasa-arvokysymykset ovat minulle tärkeitä. Kaikista näistä syistä, sekä tietenkin myös siksi, että hän on kollegani komissiossa, olin, kuten arvata saattaa, erittäin iloinen päätöksestä.
<SPEAKER ID="250" NAME="Andrey Kovatchev" AFFILIATION="PPE">
(BG) Ensinnäkin haluan esittää yhden selvennyksen jäsen Schulzille. Bulgarian pääministeri ei ole koskaan vaatinut, että Bulgarian sosialistipuolue pitäisi kieltää. Ja sitten kysymykseni puheenjohtaja Barrosolle. Onko marraskuun 19. päivän jälkeen selvää, mitkä ulkopolitiikan osat kuuluvat jatkossa komission toimivaltaan ja mitkä siirretään ulkosuhdehallinnolle, niin kuin esimerkiksi laajentuminen, kauppa tai kehitysapu?
<SPEAKER ID="251" NAME="José Manuel Barroso" LANGUAGE="EN">
Kyllä, korkea edustaja on samalla komission varapuheenjohtaja, mikä tarjoaa erinomaisen mahdollisuuden yhdistää korkealle edustajalle kuuluva YUTP:n alan toimivalta yhteisön perinteiseen toimivaltaan ulkosuhteiden alalla. Yksinkertaisesti sanottuna yksi henkilö hoitaa nyt Javier Solanan ja Benita Ferrero-Waldnerin tehtävät. Tämä henkilö toimii komission varapuheenjohtajana mutta myös ulkoasiainneuvoston puheenjohtajana. Minusta on hyvin tärkeää mieltää asia tällä tasolla.
<P>
Yleisesti neuvoston puheenjohtaja edustaa Euroopan unionia yhteisen ulko- ja turvallisuuspolitiikan alaan kuuluvissa asioissa valtioiden ja hallitusten päämiesten tasolla ja neuvoston puheenjohtajan ominaisuudessa, niin kuin Lissabonin sopimuksessa hyvin selkeästi todetaan, ja komissio edustaa Euroopan unionia kaikissa muissa ulkoasioissa Lissabonin sopimuksen 17 artiklan mukaisesti.
<SPEAKER ID="252" NAME="Derek Vaughan" AFFILIATION="S&amp;D">
(EN) Arvoisa puheenjohtaja Barroso, en tiedä, haluatteko kommentoida äskettäin julkisuuteen vuotanutta asiakirjaa talousarvion kokonaistarkastelusta, mutta tiedätte varmaan, että se on aiheuttanut suurta huolta monilla alueilla eri puolilla Eurooppaa. Esimerkiksi Walesin ensimmäinen ministeri Rhodri Morgan on vähän aikaa sitten kirjoittanut teille ilmaistakseen huolensa.
<P>
Voinko näin ollen kysyä, aiotteko esittää uusia ehdotuksia, joilla varmistettaisiin, että eurooppalaisilla alueilla olisi vuoden 2013 jälkeenkin mahdollisuus käyttää rakennerahastoja? Ja jos aiotte esittää tällaisia ehdotuksia, tapahtuuko se nykyisen komission kaudella vai uuden komission, kunhan se on ensin nimitetty?
<SPEAKER ID="253" NAME="José Manuel Barroso" LANGUAGE="EN">
Voin sanoa, että olen lukenut Walesin ensimmäisen ministerin kirjeen, mutta en mainitsemaanne asiakirjaa.
<P>
Komission yksiköt laativat kaikenlaisia valmisteluasiakirjoja, mutta ne eivät heijasta komission näkemyksiä. Ainoastaan komission jäsenten kollegio tekee komissiota sitovia kannanottoja. Olemme parhaillaan valmisteluvaiheessa. Voin kertoa teille, että henkilökohtaisesti olen vahvasti sitoutunut sosiaaliseen, taloudelliseen ja alueelliseen koheesioon ja että aluepolitiikka säilyy seuraavankin komission tärkeimpien painopistealueiden joukossa.
<P>
Mitä talousarvion kokonaistarkasteluun tulee, olen parlamentin - tai tarkemmin ottaen talousarvion valvontavaliokunnan puheenjohtajan - tuella päättänyt esitellä talousarvion kokonaistarkastelun myöhemmin. On järkevämpää odottaa, että ensin päästään sopuun EU 2020 -strategian yleisistä suuntaviivoista, ja sen jälkeen uusi komissio esittelee talousarvion kokonaistarkastelun, jolloin uusi kollegio on täysin vastuussa ehdotuksesta ja pystyy tekemään kanssanne tiivistä yhteistyötä uusien rahoitusnäkymien valmistelussa.
<SPEAKER ID="254" NAME="Sarah Ludford" AFFILIATION="ALDE">
(EN) Chris Patten totesi, että Balkanin maiden kanssa vaarana on, että ne teeskentelevät uudistuksia ja EU teeskentelee uskovansa niitä.
<P>
Niin näyttää olevan tapahtumassa Bosniassa, joka on luisumassa hälyttävää vauhtia kohti sekasortoa, ellei jopa tuhoa. Kansainvälisen yhteisön ja EU:n on nähty Bosniassa epäonnistuneen uudistusten läpiviemisessä ja olleen kyvyttömiä pitämään puoliaan Serbitasavallan johtajaa Milorad Dodikia vastaan. Korkean edustajan viralta, nyt kun se vielä on olemassa, on viety pohja pois, ja kansainvälisen yhteisön arvovalta on heikentynyt.
<P>
Miten vastaisitte syytökseen, jonka mukaan EU:lla on Länsi-Balkanilla käynnissä ohjelma, jolla pyritään tuottamaan hyötyä Belgradin ja Banja Lukan serbeille ja jossa bosnialaiset ovat häviäjinä?
<P>
Kannustatteko uutta korkeaa edustajaa ja nimityksen vahvistamisen jälkeen myös komission varapuheenjohtajaa Cathy Ashtonia nostamaan Bosnian ehdottomalle etusijalle asialistallaan? Miten varmistatte, että EU:n erityisedustajalla on todellista vaikutusvaltaa, selkeä mandaatti ja EU:n yhtenäinen tuki takanaan?
<SPEAKER ID="255" NAME="Puhemies">
(EN) Haluan muistuttaa teitä hyvin vakavasti siitä, että puhumme nyt viimeisimmän Eurooppa-neuvoston, 19. marraskuuta 2009 pidetyn kokouksen, tuloksista. Tiedän, että kokouksessa on voitu puhua tai siellä on voinut tapahtua melkein mitä tahansa, mutta tämä kyseinen aihe tuskin on ollut puheena viime kokouksessa, joten yrittäkää pysyä asiassa, koska se on välttämätöntä.
<SPEAKER ID="256" NAME="Sarah Ludford" AFFILIATION="ALDE">
(EN) Kysyin Cathy Ashtonista, joka nimitettiin viime viikolla korkeaksi edustajaksi. Se on mitä suurimmassa määrin "Eurooppa-neuvoston seurantaa".
<SPEAKER ID="257" NAME="Puhemies">
(EN) Selvä, hyvä on, jos puheenjohtaja Barroso haluaa vastata tuohon, mutta pyytäisin teitä, hyvät kollegat, pysymään aiheessa, joka on hyvin tarkkaan rajattu.
<SPEAKER ID="258" NAME="José Manuel Barroso" LANGUAGE="EN">
Ensinnäkin haluan todeta, että olen aivan yhtä huolissani Bosnian tilanteesta. Siitä on itse asiassa tulossa äärimmäisen hankala. Käymme siitä keskusteluja Bosnian viranomaisten ja muiden osapuolten kanssa sekä Euroopassa että Euroopan ulkopuolella.
<P>
Tietenkin vastaukseni on kyllä, ja toivon, että Cathy Ashton omistaa asialle paljon huomiota, samoin kuin laajentumisasioista vastaava komission jäsen, sillä Bosnia on, niin kuin tiedätte, yksi niistä alueista, joille Euroopan unionin on mahdollista laajentua. Meidän on ilman muuta tehtävä kaikkemme varmistaaksemme, että maa pääsee jaloilleen ja pystyy lujittamaan asemansa täysivaltaisena valtiona, demokraattisena valtiona, jolla on halu liittyä jonain päivänä unionimme jäseneksi.
<SPEAKER ID="259" NAME="Elisabeth Schroedter" AFFILIATION="Verts/ALE">
(DE) Kerroitte juuri, miten olette käynnistänyt kuulemiset Lissabonin jälkeistä prosessia varten. Lissabonin jälkeisen prosessin eteenpäin viemisestä huolehtii sen jälkeen uusi komissio kollektiivisesti.
<P>
Se, että kuulemisprosessia on jouduttu odottamaan niin pitkään, on herättänyt runsaasti ärtymystä. Monet pelkäävät myös, että kuulemiset ovat pelkkä muodollisuus ja ettei niiden tuloksilla ole merkittävää vaikutusta Lissabonin jälkeiseen prosessiin.
<P>
Miten ehdotatte, että kaikki sidosryhmät saataisiin mukaan prosessiin ja kuulemisprosessin perusteellinen analyysi sisällytetyksi komission asiakirjoihin? Keille komission jäsenille annatte tehtäväksi varmistaa, että näin tapahtuu, ja mikä on oma vastuunne tässä suhteessa?
<SPEAKER ID="260" NAME="José Manuel Barroso" LANGUAGE="EN">
Minun vastuullani on komission toiminnan ja strategian yleinen koordinointi, mutta teen yhteistyötä useiden komission jäsenten kanssa, koska, kuten tiedätte, EU 2020 -strategia on luonteeltaan monialainen strategia, joka kattaa useita hyvin tärkeitä aloja taloudellisesta kilpailukyvystä kestävään kehitykseen, muun muassa ympäristöasioihin, sekä sosiaaliseen osallisuuteen liittyviin näkökohtiin. Se on siis hyvin laaja tehtäväkenttä.
<P>
Viivytyksen suhteen olette oikeassa: viivytyksiä on tosiaan ollut. Valitettavasti se johtuu siitä, että Eurooppa-neuvosto ei tehnyt päätöstään aiemmin, minkä vuoksi komissio ei ole voinut aloittaa työtään.
<P>
Julkistamme siis valmisteluasiakirjan tänään, jotta kaikki olisi valmista kevään Eurooppa-neuvostossa maaliskuussa, koska uuden komission olisi pitänyt olla jo tähän mennessä toiminnassa eikä se vieläkään ole. Toivottavasti se saadaan tammikuun loppuun mennessä.
<P>
Joka tapauksessa toinen uutinen, jonka halusin kertoa teille, on se, että olen vasta tänään saanut 27 komission jäsenehdokkaan lopulliset nimet. Vasta tänään. Siksi olemme hieman myöhässä aikataulusta, mutta siitä huolimatta meidän on mielestäni hyödynnettävä kuulemisvaihe parhaalla mahdollisella tavalla, jotta saamme käytyä vakavaa keskustelua tulevasta EU 2020 -strategiasta.
<SPEAKER ID="261" NAME="Isabelle Durant" AFFILIATION="Verts/ALE">
(FR) Arvoisa puheenjohtaja Barroso, haluaisin palata kollegani äsken esittämään kysymykseen. Aikataulu, jota tarjoatte meille, on äärimmäisen tiukka. Miten me voimme määritellä vuoteen 2020 asti ulottuvan strategian kolmessa kuukaudessa? Meidän on laadittava sosiaali-, talous- ja ympäristöasioissa koko Euroopan unionin kattava strategia, ja meille annetaan aikaa kolme kuukautta ja kuulemiseen varattu aika alkaa heti tänään.
<P>
Siksi haluaisinkin huomauttaa teille, puheenjohtaja Barroso, että minun mielestäni meidän pitäisi odottaa, että komissio on ensin muodostettu, jotta voimme esittää sille kysymyksiä, mutta etenkin siksi, että meillä olisi aikaa kunnolliseen valmisteluun. Emme voi määritellä Euroopan unionin tulevaisuutta kolmessa kuukaudessa.
<SPEAKER ID="262" NAME="José Manuel Barroso" LANGUAGE="FR">
Minäkin olen huolissani samasta asiasta. Juuri siksi olemme päättäneet tehdä tämän nyt emmekä jättää myöhempään ajankohtaan. Näin teillä on enemmän aikaa. Jos odotamme, että uusi komissio on astunut virkaansa, joudumme todennäköisesti odottamaan tammikuun loppuun, ja sen takia lähdimme liikkeelle jo nyt. Yksityiskohtaiset tiedot julkaistaan internetissä tänään, elleivät ne ole jo siellä. Toivon myös teiltä sitoutumista tähän asiaan. Itse olen valmis sitoutumaan.
<P>
Joka tapauksessa kevään Eurooppa-neuvosto merkitsee prosessin alkua, ei sen päätepistettä. Neuvoston kiertävä puheenjohtaja - joka Lissabonin sopimuksessa on siis säilytetty, niin kuin tiedätte - puheenjohtajavaltio Espanja on kuitenkin kehottanut meitä laatimaan alustavan asiakirjan, joka voisi toimia keskustelun pohjana. Siksi kiirehdin esittelemään sen teille nyt. Pyrin parhaani mukaan varmistamaan, että kaikki asianosaiset voivat osallistua keskusteluun ja antaa oman panoksensa strategian tarkistamiseen, sillä kyseessä on, niin kuin olette itse korostaneet, hyvin tärkeä strategia.
<SPEAKER ID="263" NAME="Ryszard Czarnecki" AFFILIATION="ECR">
(PL) Arvoisa puheenjohtaja Barroso, kun tarkastellaan EU:n huippuvirkojen jakautumista uusien ja vanhojen EU-maiden kesken, tulos on 3:0 vanhojen EU-maiden hyväksi. Sen jälkeen, kun Euroopan parlamentti saa uuden puhemiehen 1. tammikuuta 2012 alkaen, Euroopan unionin huipulla ei ole ketään, joka edustaisi 12:ta uutta jäsenvaltiota. Miten puolustatte tätä ratkaisua?
<SPEAKER ID="264" NAME="José Manuel Barroso" LANGUAGE="EN">
Ensinnäkään Eurooppa-neuvoston puheenjohtaja ja korkea edustaja eivät edusta vain osaa Euroopasta: he edustavat koko Eurooppaa.
<P>
Haluan huomauttaa, että olin erittäin iloinen myös Herman Van Rompuyn valinnasta. Kun pääministeri Reinfeldt nosti esiin hänet yhtenä mahdollisena ehdokkaana, oli heti selvää, että siinä oli nimi, jonka taakse kaikki saattoivat asettua yksimielisesti. Se, että hän on kotoisin Belgiasta, tukee yhteisömenetelmää ja on EU-myönteinen, on suureksi kunniaksi myös Belgialle.
<P>
Tästä huolimatta myös uudet jäsenvaltiot ovat tärkeitä, kuten olette mielestäni osoittaneet valitsemalla Euroopan parlamentin puhemieheksi Jerzy Buzekin, joka on kotoisiin uudesta jäsenvaltiosta ja on antanut niin merkittävän panoksen Euroopan jälleenyhdistymisen hyväksi.
<P>
Näissä tehtävissä emme edusta tiettyä maata tai aluetta: edustamme koko Eurooppaa.
<SPEAKER ID="265" NAME="Miguel Portas  (GUE/NGL">
). - (PT) Arvoisa puhemies, neuvosto vahvisti toimielinten päässeen sopuun vuoden 2010 talousarviosta. Kööpenhaminassa tehdyistä päätöksistä aiheutuvien kustannusten ei ole määrä sisältyä tähän sopimukseen tai sitoumukseen. Sen sijaan niistä on määrä laatia lisätalousarvio.
<P>
Kysymykseni teille on hyvin yksinkertainen: kun muistetaan, millaisia vaikeuksia talouden elvytyssuunnitelman toisen vaiheen rahoitus tästä samaisesta talousarviosta aiheutti, mistä komissio luulee löytävänsä varat ilmastonmuutoksen torjuntaan, joka vaatii jo ensimmäisenä vuonna vähintään kaksi miljardia euroa? Lisäksi summa kasvaa vuosi vuodelta, joten mistä luulette rahojen tulevan?
<SPEAKER ID="266" NAME="José Manuel Barroso" LANGUAGE="PT">
Kiitos kysymyksestänne, jäsen Portas. On totta, että parlamentin saaminen hyväksymään lisätalousarvio tiettyjä energiatehokkuuteen, energiavarmuuteen ja ilmastonmuutoksen torjuntaan liittyviä toimia varten osoittautui äärimmäisen vaikeaksi, ja olen hyvin iloinen, että siinä onnistuttiin. Haluan kiittää kaikkia niitä, jotka tekivät talousarvion hyväksymisen mahdolliseksi.
<P>
Jos Kööpenhaminassa päästään sopimukseen, niin kuin toivon, meidän on sen jälkeen yritettävä löytää sopimuksen toteuttamiseen tarvittavat varat talousarviosta.
<P>
Vielä ei olla siinä vaiheessa, mutta olen aivan varma, että jos jäsenvaltiot pystyvät pääsemään sopuun ilmastonmuutoksen lieventämistoimiin kehitysmaissa tarvittavasta tulevasta rahoituksesta, niiden on myös päästävä sopuun varoista, joita tavoitteen saavuttamiseen on tarkoitus käyttää.
<SPEAKER ID="267" NAME="Lena Kolarska-Bobińska" AFFILIATION="PPE">
(PL) Arvoisa puheenjohtaja Barroso, Catherine Ashtonin ja Herman Van Rompuyn nimitykset sekä Lissabonin sopimus itsessään muuttavat jatkossa komission toimintaa. Osa muutoksista on määritelty Lissabonin sopimuksessa, mutta toiset ovat epämääräisiä ja selkiintymättömiä ja muotoutuvat käytännön ja tietoisten päätösten tuloksena. Kysyisin, millaisia muutoksia näkisitte olevan edessä Euroopan komission työssä ja toiminnassa aivan lähitulevaisuudessa ja parin seuraavan vuoden aikana. Nyt olisi hyvä aika tehdä muutoksia, ja kuten sanoin, siihen on olemassa mahdollisuuksia, joita ei ole tarkkaan yksilöity Lissabonin sopimuksessa. Puhuitte tiettyjen komission jäsenten nimityksistä. Minä puhun toimintakokonaisuuksista ja toimista, jotka eivät rajoitu uusien komission jäsenten nimityksiin ja tehtävänjakoon.
<SPEAKER ID="268" NAME="José Manuel Barroso" LANGUAGE="EN">
Olen yleisellä tasolla samaa mieltä siitä, että toimielimet ovat juuri sellaisia, millaisiksi me ne muovaamme käytännössä. Juuri siksi olin niin iloinen Cathy Ashtonin ja Herman Van Rompuyn nimityksistä, koska tiedän heidän molempien olevan sitoutuneita aitoon eurooppalaisuuden henkeen ja yhteisön asioiden hoitamiseen.
<P>
Käytännön asioista toteaisin, että Cathy Ashtonista tulee korkea edustaja ja komission varapuheenjohtaja Eurooppa-neuvoston päätöksellä 1. joulukuuta. Samana päivänä hän saa vastuulleen komission varapuheenjohtajalle kuuluvan ulkoasiain salkun. Komission varapuheenjohtajana hän on vastuussa toimistaan parlamentille, ja parlamentin jäsenet tietävät, miten sitoutunut Cathy Ashton on parlamentaariseen demokratiaan. Tiedän, että hän haluaa mahdollisimman pian tavata ulkoasiainvaliokunnan, jotta hänen toimintansa uudessa roolissa lähtee liikkeelle oikealta pohjalta.
<P>
Mitä uuteen komission kollegioon tulee, Catherine Ashton osallistuu muiden komission jäsenehdokkaiden tavoin kuulemisiin ja voitte äänestää hänen valinnastaan kollektiivisessa äänestyksessä uudesta komission kollegiosta.
<SPEAKER ID="269" NAME="Mitro Repo" AFFILIATION="S&amp;D">
(FI) Arvoisa puhemies, arvoisa komission jäsen, kysyisin teiltä viitaten viime viikon kokoukseen, oletteko te itse tyytyväinen siihen valintaprosessiin, jolla kaksi tärkeää johtopaikkaa täytettiin, vai oletteko tekin sitä mieltä, että osa unionin päätöksenteosta vaatisi vielä aimo annoksen lisää avoimuutta ja demokratiaa?
<P>
Kysyn teiltä, vahvistiko valintatapa, jolla ehdokkaat ilmestyivät nyt kuin tyhjästä, EU:n arvovaltaa ja kasvattiko se luottamusta EU:n päätöksentekoon? Pitäisikö suurten poliittisten ryhmien vakavissaan miettiä, minkälaisia ehdokkaita ne jatkossa esittävät korkeisiin tehtäviin, voiko valintaprosessia jotenkin tarkistaa ja parantaa ja kenen pitää se tehdä? Varmaankin Euroopan parlamentin ja parlamentin jäsenten. Suomella oli tällä kertaa erinomaisen pätevät ehdokkaat ja meillä on syytä iloita siitä.
<SPEAKER ID="270" NAME="José Manuel Barroso" LANGUAGE="EN">
Ensinnäkin, kuten tiedätte, Lissabonin sopimuksen säädöksiä noudatettiin täysimääräisesti, ja minä tietenkin kannatan perussopimusten täytäntöönpanoa. Meidän on noudatettava Euroopan unionissa oikeusvaltion periaatteita .
<P>
Valituista henkilöistä haluan sanoa sen verran, että olen vilpittömästi sitä mieltä, että he ansaitsevat kunnioituksemme, koska ministeri van Rompuy on Belgian pääministeri ja Lady Ashton komission jäsen. Siitä syystä katson, että he ovat päteviä tehtäviinsä.
<P>
Toimielinten osalta on tärkeää huomata, että Eurooppa-neuvoston puheenjohtajan valitsevat valtioiden ja hallitusten päämiehet. Kyseessä ei ole kansanvaali, niin kuin vaikkapa Ranskan presidentin tai Portugalin presidentin vaali. Valitun henkilön tehtävänä on toimia Eurooppa-neuvoston puheenjohtajana, ja valtioiden ja hallitusten päämiehet valitsevat tuon puheenjohtajan. Komission puheenjohtajan kohdalla tilanne on toinen. Valtioiden ja hallitusten päämiehet valitsevat ehdokkaan ja parlamentti äänestää hänen valinnastaan. Eri toimielimet toimivat eri periaattein, ja meidän on kunnioitettava sitä.
<SPEAKER ID="271" NAME="Jens Rohde" AFFILIATION="ALDE">
(DA) Arvoisa puhemies, arvoisa puheenjohtaja Barroso, paljon on keskusteltu komission kokoonpanosta ja komission jäsenille annettavista salkuista. Yksi asia, josta me Euroopan liberaalidemokraattien liiton ryhmässä olemme erittäin huolissamme, on se, millainen salkku uudelle ilmastokomissaarille annetaan, koska sillä on ratkaiseva merkitys sen suhteen, jääkö kaikki vain pelkkien puheiden tasolle vai saammeko komission jäsenen, jolla on todella mahdollisuus muuttaa asioita ilmastonmuutoksen suhteen mutta turvata silti samalla Euroopan kilpailukyky.
<P>
Kysyisinkin, mitä komission puheenjohtaja aikoo tehdä sen takaamiseksi, että ilmastokomissaarin tehtävä saa sen painoarvon, jonka komission puheenjohtaja on ilmoittanut sille kuuluvan. Tähän liittyen haluan esittää kaksi tarkentavaa kysymystä: vastaako ilmastokomissaari energia-asioista ja tuleeko hänelle oma pääosasto?
<SPEAKER ID="272" NAME="José Manuel Barroso" LANGUAGE="EN">
Ensinnäkin minusta olisi kohtuullista antaa tunnustusta sille, että me ylipäätään saamme ilmastonmuutoksen torjunnasta vastaavan komission jäsenen. Toistaiseksi tällaista virkaa ei ole ollut olemassa. Juuri siksi, että työtä on paljon ja haluan - ilmaisuanne lainatakseni - antaa painoarvoa tälle työlle, olen tehnyt päätöksen ilmastonmuutoksen torjunnasta vastaavan komission jäsenen toimen perustamisesta ja ilmoittanut siitä parlamentille. Kyseisellä komission jäsenellä on paljon velvollisuuksia. Hänen täytyy valtavirtaistaa ilmastonmuutoksen vastaista toimintaa, sillä ilmastotoimia tarvitaan paitsi energia-alalla, myös ympäristön, tutkimuksen, maatalouden ja teollisuuden aloilla. Kyseessä on siis tärkeä ilmastonmuutoksen vastaisten sekä sisäisten että ulkoisten toimien koordinointitehtävä.
<P>
On aivan selvää, ettei Kööpenhaminan kokous ole prosessin päätepiste. Toivon, että Kööpenhaminassa saadaan aikaan toimiva sopimus, mutta Kööpenhaminan jälkeenkin on paljon tehtävää, muun muassa yhteistyötä tärkeimpien kumppaneidemme kanssa.
<P>
Ilmastonmuutoksen torjunnasta vastaavalla komission jäsenellä on siis hyvin tärkeä rooli sekä unionin sisällä että sen ulkopuolella, ja häneen kohdistuu suuria odotuksia vahvan ilmastopolitiikan luomisesta Euroopan unionille.
<SPEAKER ID="273" NAME="John Bufton" AFFILIATION="EFD">
(EN) Arvoisa puheenjohtaja Barroso, uuden EU:n presidentin, Herman van Rompuyn, nimityksen jälkeen on esitetty paljon arvailuja siitä, onko jatkossa tarkoitus ryhtyä kantamaan välitöntä EU-veroa. Voitteko kertoa minulle rehellisesti, onko näin, ja miten tällaisia veroja olisi tarkoitus periä?
<SPEAKER ID="274" NAME="José Manuel Barroso" LANGUAGE="EN">
En oikein ymmärrä verojen ja Herman Van Rompuyn välistä yhteyttä, sillä eihän neuvosto ehdota verojen käyttöönottoa. Se kuuluu komission toimivaltaan.
<P>
Vastaukseni on seuraavanlainen: Ensinnäkin vastaan aina rehellisesti; sitä ei tarvitse pyytää erikseen. Toiseksi tarkoitukseni on tutkia kaikkia verotukseen liittyviä kysymyksiä Euroopan unionissa. Niitä on selvitettävä. Meidän on tarkasteltava Euroopan unionin omia varoja. Olemme luvanneet sen parlamentille. Ohjelmassa, jonka perusteella minut valittiin, luvattiin selvittää mahdollisia omia varoja, ja se on mainittu myös Euroopan parlamentin hyväksymässä ohjelmassa.
<SPEAKER ID="275" NAME="Franz Obermayr" AFFILIATION="NI">
(DE) Komissio vie eteenpäin Turkin liittymisneuvotteluja hyvin kritiikittömällä tavalla. Näin tehdessään se viittaa kintaalla jäsenvaltioiden ja niiden asukkaiden mielipiteille. Herman Van Rompuyn nimitys Eurooppa-neuvoston puheenjohtajaksi merkitsee, että tehtävään nimitettiin Turkin liittymisen selkeä vastustaja, ja siteeraan nyt häntä: "Turkki ei ole osa Eurooppaa, eikä koskaan tule olemaankaan. Euroopan universaalit arvot, jotka ovat myös kristinuskon perustavia arvoja, menettävät voimaansa, jos Turkin kaltainen suuri islamilainen maa liittyy unioniin."
<P>
Siksi kysynkin, mikä on komission kanta tähän yksiselitteiseen kannanottoon? Ellei kansalaisten mielipiteitä oteta huomioon tässä asiassa, otetaanko Eurooppa-neuvoston puheenjohtajan?
<SPEAKER ID="276" NAME="José Manuel Barroso" LANGUAGE="EN">
Komissio kunnioittaa jäsenvaltioiden kantoja, ja jäsenvaltiot ovat yksimielisesti päättäneet käynnistää neuvottelut Turkin kanssa. Toteutamme saamaamme valtuutusta neuvotella jäsenvaltioiden puolesta Turkin ja muiden ehdokasvaltioiden kanssa.
<P>
On tärkeää huomata, että tämä oli jäsenvaltioiden yksimielinen päätös. Se ei ollut komission keksintö. Jäsenvaltiot päättivät yksimielisesti aloittaa Turkin ja muiden kanssa neuvottelut niiden liittymismahdollisuuksista.
<P>
On täysin selvää, ettei Turkki ole valmis liittymiseen - emmekä me ole valmiita antamaan sille jäsenyyttä - mutta meidän on syytä jatkaa neuvotteluja vilpittömässä hengessä kaikkien ehdokasvaltioiden kanssa.
<P>
Mitä Van Rompuyn kommentteihin tulee, minulla ei ole tapana kommentoida muiden sanomisia. Hän on ilmoittanut hyvin selvästi, että Eurooppa-neuvoston puheenjohtajana myös hän noudattaa jäsenvaltioilta saamaansa valtuutusta.
<SPEAKER ID="277" NAME="Cristina Gutiérrez-Cortines" AFFILIATION="PPE">
(ES) Arvoisa puhemies, aion puhua kahdesta asiasta, nimittäin koordinoinnista ja joustavuudesta.
<P>
Neuvostossa käsiteltyihin aiheisiin on kaikkiin liittynyt yksi ongelma. Viime vuosina komission pääosastojen välinen koordinointi on ollut erityisen puutteellista. Ilmastonmuutospolitiikkaa on usein käsitelty hyödyntämättä tutkimuksen pääosaston tieteellistä tietämystä. Sitä on myös harjoitettu irrallaan maankäytöstä, joka on sidoksissa ilmastonmuutokseen.
<P>
Ensimmäinen kysymykseni on seuraavanlainen. Oletteko valmis organisoimaan ja vahvistamaan sisäistä koordinaatiota sillä tavalla, että komission jäseniä nimittäessämme voisimme olla varmoja siitä, että sisäinen koordinointi toimii?
<P>
Toinen kysymykseni liittyy puheisiin kilpailukyvystä ja talouskriisistä. Onko myös komissio valmis suhtautumaan entistä joustavammin tiettyihin kysymyksiin, kuten REACH-asetukseen ja sen täytäntöönpanoon, jotka uhkaavat aiheuttaa ennennäkemätöntä haittaa kilpailukyvyllemme? Onko se valmis joustamaan?
<P>
Politiikan yhdenmukaistamisesta haluan sanoa vielä sen, että emme voi puhua taloudesta ja elpymisestä puhumatta samalla energiamarkkinoiden avaamisesta. Muutamissa maissa ei ole energiamarkkinoita lainkaan, niin kuin Espanjassa kaasun osalta. Tämä tarkoittaa sitä, että hinnat nousevat ja kehitys on mahdotonta.
<SPEAKER ID="278" NAME="José Manuel Barroso" LANGUAGE="PT">
Teen kaiken voitavani parantaakseni komission sisäistä koordinaatiota, mutta minun täytyy sanoa, että mielestäni koordinointi on toiminut hyvin. Sitä todistaa se, että komission päätökset on aina tehty yksimielisesti.
<P>
On aivan luonnollista, että kukin komission jäsen pyrkii nostamaan etusijalle omalta kannaltaan suurimpia huolenaiheita. Ei ole mitenkään yllättävää, että ympäristökomissaari osoittaa suurempaa kiinnostusta ympäristöasioita kohtaan kuin teollisuuskomissaari, joka puolestaan on kiinnostunut teollisuuden kehittämisestä. Ratkaisevaa on kuitenkin se, millaisia päätöksiä kollegio tekee, ja siinä koordinointi on tehokasta.
<P>
Me myös haluamme kehittää ja edistää ympäristöpolitiikkaa, mutta taata samalla yritystemme kilpailukyvyn. Mielestäni komission tekemät ehdotukset takaavat sen, että meillä on sopiva ratkaisu siinäkin tapauksessa, etteivät muut maat ole halukkaita sitoutumaan korkeisiin tavoitteisiimme ympäristönsuojelussa. Emme halua ulosmitata eurooppalaisia työpaikkoja sellaisiin maihin, joissa ei ole yhtä korkeita ympäristövaatimuksia kuin meillä.
<SPEAKER ID="279" NAME="Juan Fernando López Aguilar" AFFILIATION="S&amp;D">
(ES) Arvoisa puhemies, arvoisa puheenjohtaja Barroso, haluaisin teidän ilmaisevan selkeästi kantanne kahteen asiaan, jotka liittyvät uuden komission kokoonpanoon.
<P>
Ensinnäkin kuulin teidän sanovan täällä parlamentissa, että aiotte jakaa oikeus- ja sisäasioiden salkun kahtia: yhden salkun perusoikeuksia ja toisen turvallisuus- ja maahanmuuttoasioita varten. Tänä iltapäivänä kuulin teidän kuitenkin puhuvan perusoikeuksien ja oikeusasioiden salkusta ja sisäasioiden salkusta, mikä on mielestäni paljon parempi yhdistelmä, koska se tarkoittaa sitä, ettei maahanmuuttoa enää nähdä uhkana turvallisuudelle tai asiana, joka olisi jotenkin alisteinen turvallisuuskysymyksille. Mielestäni senkaltainen suhtautuminen maahanmuuttoon on paitsi väärin, myös vaarallista.
<P>
Haluaisin tietää, onko tämä se lähestymistapa, jota tullaan noudattamaan, ja vaikuttaako se nykyisen oikeus- ja sisäasioiden pääosaston rakenteeseen. Haluaisin myös kuulla teidän sitoutuvan lainsäädäntöohjelmaan, joka Tukholman ohjelmalla on tarkoitus toteuttaa vapauden, turvallisuuden ja oikeuden alueen alalla. Lissabonin sopimuksen tullessa voimaan parlamentti aikoo toimia päättäväisesti heti alusta lähtien, ja haluaisin kuulla teidän sitoutuvan selkein sanoin ottamaan parlamentin mukaan Tukholman ohjelmaan perustuvan lainsäädäntöohjelman kehittämiseen.
<SPEAKER ID="280" NAME="José Manuel Barroso" LANGUAGE="PT">
Hyvä jäsen López Aguilar, vastauksena toiseen kysymykseenne voin sanoa, että kyllä, aiomme kyllä ottaa parlamentin tiiviisti mukaan. Tämä onkin yksi seuraavan komission painopistealueista ja asia, joka on mainittu jo perussopimuksessakin, erityisesti siksi, että parlamentilla on nyt enemmän päätösvaltaa tässä asiassa.
<P>
Kysymykseen salkkujaosta haluan todeta seuraavaa: komissioon tulee oikeusasioista ja perusoikeuksista vastaava komission jäsen ja sisäasioista vastaava komission jäsen.
<P>
Maahanmuuttoasioihin sisältyy turvallisuusnäkökohtia. Esimerkiksi rajaturvallisuusvirasto Frontex säilyy sisäasioista vastaavan komission jäsenen vastuulla. Ei ole mitään järkeä siirtää sitä jonkun toisen komission jäsenen vastuulle. Osallisuuteen ja integrointiin liittyvät asiat sen sijaan olen ajatellut antaa sosiaaliasioista vastaavan komission jäsenen vastuulle.
<P>
Olen nimittäin jäsen López Aguilarin kanssa samaa mieltä siitä, ettei maahanmuuttoa pidä tarkastella yksinomaan turvallisuuden näkökulmasta. Kokonaan toinen asia on laittoman maahanmuuton ja ihmiskauppaverkostojen torjunta. Frontex huolehtii siitä. Sen on kuuluttava näitä asioita käsittelevän komission jäsenen toimialaan. Aion kuitenkin osoittaa kaikki integrointiin ja osallisuuteen liittyvät maahanmuuttoasiat sosiaaliasioista vastaavalle komission jäsenelle, koska nämä ovat nimenomaan sosiaaliseen osallisuuteen liittyviä kysymyksiä.
<SPEAKER ID="281" NAME="Reimer Böge" AFFILIATION="PPE">
(DE) Eurooppa-neuvosto on ilmaissut toiveenaan, että Euroopan ulkosuhdehallinnon rakenteesta päästäisiin sopimukseen mahdollisuuksien mukaan jo huhtikuun loppuun mennessä. Komission on annettava hyväksyntänsä näille ehdotuksille, ja kysyisinkin teiltä, puheenjohtaja Barroso, aikooko komissio ennen ehdotusten hyväksymistä esittää itse sopivia ehdotuksia ja viedä niitä neuvotteluihin. Tarkoitan tässä nyt erityisesti monivuotisen rahoitussuunnittelun ja toimielinten välisen talousarviosopimuksen mukauttamista sekä ohjelmien mukauttamista ja uudelleenneuvottelua niiden ulkopolitiikan ohjelmien osalta, joissa vastuu vaihtuu. Se olisi välttämätöntä, koska ellei mainitsemiani asioita saada ratkaistua, ulkosuhdehallinnosta tulee pelkkä torso, jolla ei ole tarvittavia määrärahoja eikä valtuuksia määritellä toimintansa sisältöä. Miten komissio aikoo hoitaa nämä asiat parlamentin kanssa seuraavien kuukausien aikana?
<SPEAKER ID="282" NAME="José Manuel Barroso" LANGUAGE="EN">
Kiitos kysymyksestänne, jäsen Böge. Tiedän, että talousarviota koskeviin sääntöihin sekä parlamentin toimivaltaan liittyvät asiat ovat teille tärkeitä.
<P>
Vastaukseni teille on kyllä, tietenkin tuomme aikanamme parlamentille ehdotuksia, joiden pohjalta voidaan tehdä tarvittavat muutokset, niin että tämä uusi toimija, ulkosuhdehallinto, saa tarvittavat välineet, budjettivarat, toimintansa toteuttamiseen.
<P>
Kuten jo aiemmin totesin, haluamme tämän olevan yksi Lissabonin sopimuksen suurista onnistumisista. Mielestäni kyseessä on tärkeä uudennos, ja tietenkin teemme asiassa yhteistyötä parlamentin kanssa sen ehdotuksen pohjalta, jonka komission varapuheenjohtaja Ashton korkean edustajan ominaisuudessa tekee.
<SPEAKER ID="283" NAME="Malika Benarab-Attou" AFFILIATION="Verts/ALE">
(FR) Arvoisa puheenjohtaja Barroso, haluan kertoa teille, että parin päivän päästä vietetään kansainvälistä päivää solidaarisuuden osoittamiseksi Palestiinan kansalle.
<P>
Nujerretun, siirtomaavallan alle alistetun, haavoitetun ja tapetun Palestiinan kansan tilanne ei saa jatkua nykyisellään.
<P>
Meillä eurooppalaisilla on solidaarisuuteen ja veljeyteen perustuvien arvojemme nojalla vastuu ratkaisun löytymisestä tähän tilanteeseen nopeasti, ennen kuin se muuttuu verilöylyksi.
<P>
Israelin hallitus jatkaa pakolla siirtokuntien rakentamista syyllistyttyään sotarikoksiin tämän vuoden alussa. Symboliset eleet ja kyyneleet eivät enää riitä. Nyt ainoa keino lopettaa Israelin hallituksen tappava politiikka on Palestiinan valtion tunnustaminen ja ylipäänsä sen olemassaolo.
<P>
Palestiinan kansalla, niin kuin muillakin kansoilla, on oikeus ihmisarvoiseen elämään ja mahdollisuuteen toteuttaa omia pyrkimyksiään.
<P>
Aiotteko te komission puheenjohtajana yhdessä varapuheenjohtaja Ashtonin kanssa ryhtyä tämänsuuntaisiin toimiin, ja jos aiotte, niin miten?
<SPEAKER ID="284" NAME="José Manuel Barroso" LANGUAGE="FR">
Ensinnäkin haluan yhtyä siihen, mitä sanoitte solidaarisuuden osoittamisesta Palestiinan kansalle, joka kärsii siitä, ettei heidän itsemääräämisoikeuttaan kunnioiteta.
<P>
Yksityiskohtaisemmasta kysymyksestä, jonka esititte, minun täytyy todeta, että jäsenvaltioiden vastuulla on päättää, tunnustavatko ne tietyn valtion.
<P>
Meidän kantamme - kanta, josta komissio on aina pitänyt kiinni - perustuu kahden valtion rinnakkaiselon tukemiseen: Israelin valtion oikeuteen vapaaseen olemassaoloon, ilman että sen turvallisuutta uhataan, ja sen rinnalla Palestiinan kansan oikeuteen rakentaa omaa valtiotaan.
<P>
Toivomme näiden kahden valtion rinnakkaiselon pystyvän luomaan uudenlaisen tilanteen paitsi Israelin kansalle ja Palestiinan kansalle, myös koko alueelle, sillä tilanne alueella on todellakin hyvin vakava. Se uhkaa romuttaa Palestiinan kansan toiveet ja vaarantaa alueen ja koko maailman rauhan.
<SPEAKER ID="285" NAME="Puhemies">
(EN) Kiitoksia, arvoisa komission puheenjohtaja. Saimme aikaan paljon enemmän kuin viime kerralla, kuukausi sitten. Paljon kiitoksia myös siitä, että pysyitte tiukasti aikataulussa. Ymmärrämme, ettei aina ole helppoa vastata monimutkaisiin kysymyksiin minuutissa.
<P>
Mielestäni meille kaikille, molempien toimielinten edustajille, on eduksi, että ymmärrämme toisiamme. Se on vastuullista toimintaa ja sitä paitsi kansalaisillemme tärkeä merkki siitä, että nämä kaksi toimielintä pystyvät keskustelemaan asioista ja kommunikoimaan keskenään.
<P>
Tapaamme kyselytunnin merkeissä jälleen ensi kuussa.
<P>
(Suosionosoituksia)
