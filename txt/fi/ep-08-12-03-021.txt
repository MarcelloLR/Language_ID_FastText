<CHAPTER ID="021">
REACH-asetuksen täytäntöönpano (keskustelu) 
<SPEAKER ID="274" NAME="Puhemies">
(DE) Esityslistalla on seuraavana keskustelu komissiolle laaditusta suullisesta kysymyksestä, joka koskee asteittain rekisteröitävien aineiden REACH-asetuksen mukaista ennakkorekisteröintiä - (B6-0490/2008).
<SPEAKER ID="275" NAME="Guido Sacconi">
laatija. - (IT) Arvoisa puhemies, hyvät kollegat, en halua viedä paljon ajastanne, koska tämä on varsin tuttu aihe. Puhumme kemiallisten aineiden esirekisteröinnistä REACH-asetuksen täytäntöönpanon alkuvaiheessa ja itse asiassa ensimmäisessä ja erittäin tärkeässä vaiheessa. Esirekisteröinti on tärkeä siksi, että se antaa yrityksille mahdollisuuden soveltaa siirtymäjärjestelmää, toisin sanoen porrastaa rekisteröinnin määräaikoja. Tämä on vaativampi menettely, joka voi ennen kaikkea johtaa keskenään tietoa jakavien yritysryhmien muodostumiseen. Tämä tarkoittaa sitä, että saman aineen tuottajat voivat esittää tiedot yhdessä.
<P>
Kuten me kaikki tiedämme, saamiemme tietojen mukaan REACH-järjestelmän perustana oleviin alkuperäisiin ennusteisiin verrattuna esirekisteröintien määrä ei ole ollut vain suuri vaan itse asiassa paljon ennakoitua suurempi. Puhuimme alkuun useista sadoista tuhansista esirekisteröinneistä, mutta nyt esirekisteröityjen aineiden määrä - ja komission jäsen varmasti esittää meille tästä tarkat luvut - on todennäköisesti jo ylittänyt miljoonan. Tämä on ongelmallista, sillä se herättää myös paljon kysymyksiä niistä syistä, jotka ovat aiheuttaneet tämän räjähdyksen, tai sanotaanko ilmiön, joka voisi olla myös myönteinen asia. Tärkeintä kuitenkin on se, että vaikka kysymys onkin alustavista perustiedoista, tiedämme tämän tietotulvan koetelleen vakavasti Helsingissä sijaitsevan uuden kemikaaliviraston kykyä käsitellä sitä.
<P>
Kysymyksemme on siis tarkasti ottaen seuraava: haluamme tietää, miten näitä ongelmia on käsitelty, millainen järjestelmä on otettu käyttöön, mikäli yrityksille, jotka ovat olleet, sanoisinko, erittäin huolissaan siitä, pystyvätkö he noudattamaan määräaikaa, on aiheutunut ongelmia. Esirekisteröinnin määräaika umpeutui 1. joulukuuta keskiyöllä. Haluamme myös tietää, miten komissio analysoi ja arvioi alustavasti tätä ilmiötä ja mitä ongelmia ilmiö voi hyvinkin aiheuttaa asetuksen täytäntöönpanon seuraavassa vaiheessa.
<SPEAKER ID="276" NAME="John Bowis">
esittelijä. - (EN) Arvoisa puhemies, Guido Sacconin tavoin voin esittää asiani hyvin lyhyesti. Tämä oli ehkä laajin asiakokonaisuus, joka on viime vuosina ollut parlamentin käsiteltävänä. Tämä on yksi laajimmista toimenpiteistä, joihin parlamentti on ryhtynyt, ja myös äärimmäisen tärkeä ihmisten terveyden ja turvallisuuden kannalta, sillä ihmiset käsittelevät, käyttävät ja nauttivat kemikaaleja, jotka voivat olla vaarallisia, ja siksi niiden kanssa on toimittava todella harkiten.
<P>
Tämän vuoksi laadimme REACH-asetuksen. Siksi otimme käyttöön esirekisteröintimenettelyn ja sen jälkeen toteutettavan lupamenettelyn. Tämän vuoksi olemme huolissamme kuullessamme, että esirekisteröinti on paisunut niin, että se on lähes tukahduttanut uuden viraston.
<P>
Guido Sacconi totesi, ettei hän ollut varma esirekisteröintien lukumäärästä, mutta arvioi niitä olevan yli miljoona. Voin kertoa, että kun menettely päättyi 1. joulukuuta, niitä oli yli 2 miljoonaa. Tämä tarkoittaa, että 65 655 yritystä teki yhteensä 2 212 129 rekisteröintiä. Tämä on tapahtumien mittakaava.
<P>
Kysymys kuuluu: miksi näin paljon? Oletan vastauksen olevan, että monia yrityksiä neuvottiin ryhtymään varotoimiin siltä varalta, että ne joutuisivat myöhemmin käymään läpi paljon kalliimpia menettelyjä.
<P>
Onkin siis kysyttävä seuraavaa: kun saimme syyskuussa tästä ensimmäisen varoituksen, oliko komissio valmis antamaan apua? Onko komissio sitä mieltä, että rekisteröintimenettely on nyt asianmukainen, ja mihin toimiin se ryhtyy varmistaakseen, että muut viraston menettelyt ovat sujuvia ja tehokkaita?
<SPEAKER ID="277" NAME="Günter Verheugen" LANGUAGE="DE">
Arvoisa puhemies, hyvät parlamentin jäsenet, haluan kiittää jäsen Sacconia ja muita kysymyksen laatijoita, sillä heidän kysymyksensä antaa minulle mahdollisuuden tiedottaa Euroopan parlamentille REACH-asetuksen mukaisen esirekisteröintimenettelyn todella hämmästyttävistä tuloksista. EU:n markkinoilla saatavana olevien kemikaalien esirekisteröinti on ensimmäinen REACH-asetuksen mukainen menettely. Se on edellytyksenä yritysten pidemmille rekisteröintiajoille, jotka ulottuvat vuoteen 2018.
<P>
REACH-asetuksessa säädetty esirekisteröintiaika alkoi 1. kesäkuuta 2008 ja päättyi 1. joulukuuta 2008, toisin sanoen puoli vuotta myöhemmin. Hyväksyessämme asetuksen oletimme, että meidän oli varauduttava noin 200 000 kemiallisen aineen rekisteröintiin. Itse asiassa esirekisteröintiajan päättyessä esirekisteröintejä oli tehty täsmälleen 2 236 625 kappaletta. Useita tuhansia yhteisiä hakemuksia käsitellään parhaillaan, ja nämä saattavat vielä kasvattaa määrää huomattavasti.
<P>
Virasto ilmoittaa lopullisen määrän joulukuun puolivälissä. Mekin luonnollisesti kysyimme, miten oli mahdollista, että lainsäädäntömme perustana olleet arviomme ylittyivät kymmenkertaisesti. Yksinkertainen vastaus on, että juuri samasta syystä, josta REACH-asetus laadittiin: koska emme yksinkertaisesti tienneet - koska kukaan ei tiennyt tarkasti - kuinka monta ainetta meillä on saatavana.
<P>
On käynyt ilmi, että kaikki asianosaiset olivat aliarvioineet tehtävän laajuuden. Arviot tehtiin kaikkien jäsenvaltioilta ja teollisuudelta saatujen tietojen perusteella. Ne aiheuttivat ensin tietenkin ongelmia, kun kävi ilmi, että työhypoteesi oli ollut väärä. Tätä ei voitu välttää. REACH-asetuksen mukaisesti Helsingin viraston tehtävänä oli luoda esirekisteröintimalli ja asettaa se verkkosivustolleen, jossa sitä voitiin käyttää ilmaiseksi. REACH-IT-järjestelmä ja vastaava kemiallisten aineiden esirekisteröintimalli oli ajoissa yritysten käytettävissä 1. kesäkuuta tänä vuonna.
<P>
Lokakuun ja marraskuun aikana yritykset ilmoittivat komissiolle, että viraston käyttämän REACH-IT-järjestelmän suoritusteho oli alhainen tai toisinaan järjestelmä ei toiminut lainkaan.
<P>
Niinpä komissio seurasi viraston toimintaa hyvin tarkasti ja keskusteli viraston kanssa ohjelmiston parantamisesta ja jopa hätäsuunnitelmasta. Koko esirekisteröintikauden ajan virasto teki kovasti töitä parantaakseen REACH-IT-järjestelmän suorituskykyä ja tehokkuutta. Koska viime viikkoina esirekisteröintien määrä on kasvanut nopeasti - toisinaan jopa 10 000 esirekisteröintiin päivässä - virasto on toteuttanut teknisiä lisätoimenpiteitä ja lisännyt järjestelmän kapasiteettia.
<P>
Näillä muutoksilla pystyttiin parantamaan järjestelmän käytettävyyttä ja nopeutta. Kun käyttäjämäärä oli suurimmillaan, ei vasteen viivästymistä voitu kuitenkaan kokonaan välttää, koska samanaikaisten pyyntöjen määrä oli erittäin suuri. On todellakin niin - ja tähän voidaan liittää monia kysymyksiä - että lähes puolet kaikista esirekisteröintihakemuksista toimitettiin esirekisteröintiajan kahden viimeisen viikon aikana, eli yli miljoona hakemusta toimitettiin viimeisten kahden viikon aikana.
<P>
Tämän vuoksi virasto suositti, että jos esirekisteröinnissä ilmeni ongelmia, se kannatti tehdä muulloin kuin juuri vilkkaimpaan aikaan. Lisäksi yrityksiä neuvottiin käyttämään yhteisrekisteröintiin tarkoitettua mallia, joka oli nopein vaihtoehto. Esirekisteröinnin viimeisessä vaiheessa virasto perusti vielä nopean puhelinpalvelun, joka auttoi kaikenlaisissa ongelmissa. Tämän toimenpiteen ansiosta REACH-IT-järjestelmän vasteaika parani jatkuvasti esirekisteröintihakemusten suuresta määrästä huolimatta.
<P>
Laadittua vaihtoehtoista menettelyä käytettiin lopulta vain esirekisteröintiajan viimeisenä päivänä, ja sitä tarvittiin vain vähän, sillä REACH-IT-järjestelmä toimi kaikesta huolimatta loppuun asti riittävän tehokkaasti. Oletan, että ongelmista huolimatta kaikki asianomaiset yritykset pystyivät esirekisteröimään aineensa ja että näin REACH-asetuksen ensimmäinen täytäntöönpanovaihe saatiin onnistuneesti päätökseen.
<SPEAKER ID="278" NAME="Carl Schlyter" LANGUAGE="SV">
Arvoisa puhemies, haluan kiittää komission jäsentä hänen vastauksestaan. Kun otetaan huomioon, että esirekisteröintiä haluavia oli niin uskomattoman paljon enemmän kuin olimme ensiksi ajatelleet, voimme mielestäni todeta, että moni asia on silti toiminut. Loppujen lopuksi kaikesta huolimatta 2,2 miljoonaa ihmistä on onnistunut rekisteröinnissä - ja he edustavat 65 000:ta eri yritystä, kuten jäsen Bowis totesi. On epäilemättä hyvä asia, että saamme tietää, kuinka paljon kemikaaleja käytetään. Ehkä tämä on merkki tietynlaisesta hermostuneisuudesta ja tunteesta, että on "parempi katsoa kuin katua". Näin ollen kemiallisia aineita rekisteröidään, vaikka esimerkiksi samanlainen käyttö on saatettu jo rekisteröidä. Pystymme kuitenkin sanomaan vasta myöhemmin, onko kysymys juuri tästä.
<P>
Haluan kuitenkin tämän vuoksi esittää jatkokysymyksen. Räikeänä vastakohtana esirekisteröityjen kemikaalien suurelle määrälle äärimmäisen vähän kemikaaleja on ehdotettu vaarallisimpien kemikaalien luetteloon. Niitä on tällä hetkellä vain 15, vaikka meillä on 27 hitaasti hajoavaa, biokertyvää ja myrkyllistä ainetta ja 800 muuta kemikaalia, jotka olisi jo pitänyt lisätä luetteloon. Entä jos näiden määrä alkaisi nopeasti kasvaa? Kun otetaan huomioon tulevat REACH-asetuksen mukaiset menettelyt ja seuraavan määräajan lähestyminen, miten Euroopan kemikaalivirasto selviää siltä vaadittavista päätöksistä? Mielestäni meidän on lisättävä huomattavasti Euroopan kemikaaliviraston työntekijöiden määrää, mikäli haluamme, että REACH-asetuksen täytäntöönpano onnistuu. Muussa tapauksessa olen sitä mieltä, että seuraavan vaiheen lopussa, kun tarvitsemme virastolta päätöksiä, sillä ei ole minkäänlaisia mahdollisuuksia tehdä tarvittavia päätöksiä ajoissa. Olen siis todella sitä mieltä, että meidän on tässä vaiheessa varattava huomattavasti enemmän määrärahoja Euroopan kemikaaliviraston käyttöön.
<SPEAKER ID="279" NAME="Guido Sacconi">
laatija. - (IT) Arvoisa puhemies, aivan ensiksi haluan kiittää komission jäsentä, sillä hänen vastauksensa olivat erittäin vakuuttavia. Käsittääkseni juuri tämä esirekisteröintien räjähdysmäinen kasvu heijastaa asian tärkeää erityispiirrettä, kuten hän itse totesi. Ongelmia on ollut, koska REACH-järjestelmä on toiminut jopa liiankin tehokkaasti, ja sen avulla on löydetty aineita, jotka ovat itse asiassa tuntemattomia ja joita alkaa putkahdella esiin.
<P>
Haluaisin esittää kysymyksen, joka saattaa olla ennenaikainen, sillä nyt ei ehkä ole vielä mahdollista saada asiasta olennaisia tietoja ja arviota. Luulimme kuitenkin koko ajan, että järjestelmään sisältyisi noin 30 000 ainetta. Kun otetaan huomioon esirekisteröintien määrä, pystyttekö juuri nyt tai lähitulevaisuudessa määrittämään niiden aineiden määrän, joka sisällytetään järjestelmään esirekisteröinnin kautta? Kysyn tätä siksi, että aineiden tämänhetkisen erittäin suuren määrän vuoksi meidän pitäisi ilman muuta pohtia, miten seuraavissa vaiheissa toimitaan.
<SPEAKER ID="280" NAME="Günter Verheugen">
komission varapuheenjohtaja. - (DE) Arvoisa puhemies, en pysty vastaamaan siihen, miksi arvioiden ja todellisuuden välinen ero on kasvanut niin suureksi. En ole tutkija enkä hallintovirkamies. Teidän kaikkien tavoin minäkin luotin siihen, että arviot olisivat kohtuullisen tarkkoja. En kuitenkaan syytä ketään, sillä tätä ei itse asiassa voitu tietää tarkasti. Jos olisimme tienneet tarkasti, millaisten aineiden kanssa olemme päivittäin tekemisissä, REACH-järjestelmää ei olisi tarvittu. Tarvitsimme REACH-järjestelmän juuri sen takia, ettemme tienneet tätä.
<P>
Niinpä tämä alustava tulos, josta tänään keskustelemme, on hyvin vakuuttava todiste siitä, että hankkeen käynnistäminen oli välttämätöntä - näen jäsen Sacconin nyökyttelevän. Se on selkeä todiste siitä, että tämä lainsäädäntö, jota on julkisesti kritisoitu hyvin voimakkaasti, tuli sittenkin todella tarpeeseen.
<P>
Tässä ensimmäisessä vaiheessa ei ole kysymys vaarallisten aineiden luettelon laajentamisesta. Tässä vaiheessa ei ole myöskään tarkoitus myöntää minkäänlaisia lupia. Ensimmäisessä vaiheessa on ensinnäkin tarkoitus selvittää, mitä aineita on olemassa. Näin annetaan yhtiöille mahdollisuus tiettyjä aineita hankkiessaan käyttää hyödykseen niitä valmistajia, jotka ovat esirekisteröineet kyseiset aineet. Asetuksen mukaisesti järjestelmä kehittyy vähitellen, ja tämän prosessin aikana vaarallisten aineiden luettelo todennäköisesti kasvaa.
<P>
Tietenkin herää kysymys, millaisia ongelmia teollisuus kohtaa, kun REACH-järjestelmää käytetään jatkuvasti. Tarkastelemme tätä kysymystä hyvin huolellisesti vastaanotettuja esirekisteröintejä koskevan analyysin perusteella. Tällä hetkellä ei kuitenkaan voida vielä sanoa, mitä tämä valtava määrä oikein merkitsee. Tarvitsemme siihen hieman enemmän aikaa, ja ehdotan, että palaan joko tänne istuntosaliin tai valiokuntaan kertomaan analyysimme tuloksista, ja annan teille myös tarkan selvityksen seuraavista vaiheista.
<SPEAKER ID="281" NAME="Puhemies">
(DE) Keskustelu on päättynyt.
