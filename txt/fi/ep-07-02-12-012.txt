<CHAPTER ID="012">
Minuutin puheenvuorot poliittisesti tärkeistä asioista
<SPEAKER ID="038" NAME="Puhemies">
Seuraavana ovat vuorossa minuutin puheenvuorot poliittisesti tärkeistä asioista.
<SPEAKER ID="039" NAME="Simon Busuttil" AFFILIATION="PPE-DE">
(MT) Arvoisa puhemies, viime viikolla Euroopan risteilyteollisuus järjesti Brysselissä yksipäiväisen konferenssin kaikille alan sidosryhmille. Konferenssissa julkaistiin raportti, jossa käsitellään alan tärkeää vaikutusta Euroopan kannalta. Siinä muun muassa kerrotaan, että risteilyteollisuus tarjoaa noin 190 000 työpaikkaa Euroopassa. Arvoisa puhemies, mielestäni parlamentin pitäisi tunnustaa tämän alan tärkeys, ja Euroopan unionin olisi tehtävä kaikkensa, jotta siihen alettaisiin kiinnittää enemmän huomiota. Risteilyteollisuus olisi nostettava kehitettävien toiminnanalojen joukkoon. Kiitos.
<SPEAKER ID="040" NAME="Panagiotis Beglitis" AFFILIATION="PSE">
(EL) Arvoisa puhemies, äärinationalistit murhasivat äskettäin turkkilais-armenialaisen journalistin Hrant Dinkin Istanbulissa.
<P>
Kirjailija Orhan Pamouk joutui jättämään Turkin ja hakemaan turvapaikkaa Yhdysvalloista, koska hänen henkeään uhattiin jatkuvasti.
<P>
Ääriliikkeiden esteetön toiminta ja nationalismin nousu eivät ole vain Turkin sisäinen ongelma, vaan ne kuuluvat jokaiselle eurooppalaiselle demokraatille. Kysymys on solidaarisuudesta Turkin demokratialiikettä kohtaan, joka kamppailee vaikeissa oloissa ilmaisunvapauden ja ihmisarvon puolesta.
<P>
Retoriset myötätunnonilmaukset eivät enää riitä. Euroopan unionilta ja erityisesti Euroopan parlamentilta tarvitaan yhteisiä aloitteita ja toimia. Arvoisa puhemies, teidän ja kaikkien poliittisten ryhmien on välittömästi lähestyttävä Turkin hallitusta. Ehdotankin, että täysistunnossa hyväksyttäisiin päätöslauselmaesitys ensimmäisenä konkreettisena askeleena turkkilaisen yhteiskunnan heikkoja demokraattisia rakenteita uhkaavan nationalismin ja terrorismin tuomitsemisessa.
<SPEAKER ID="041" NAME="Eugenijus Gentvilas" AFFILIATION="ALDE">
(LT) Arvoisa puhemies, 16. helmikuuta Liettuassa juhlitaan itsenäisyyden palauttamisen vuosipäivää. Euroopan parlamentin jäsenille jaetussa kalenterissa kuitenkin mainitaan kansallispäiväksemme 1. helmikuuta eikä 16. helmikuuta.
<P>
Lisäksi neljän maassamme vietettävän yleisen lomapäivän päivämäärät ovat menneet tässä kalenterissa sekaisin. Voitteko kuvitella: kalenterissa sanotaan, että Pyhän Johanneksen päivää, jota kaikkialla kristityssä maailmassa vietetään 24. kesäkuuta, vietetään Liettuassa 1. kesäkuuta. Tämä on absurdia, täydellistä välinpitämättömyyttä parlamentin henkilökunnalta. Arvoisa puhemies, ymmärrän kyllä, ettette ollut vastuusta näistä asioista silloin, kun virheet on tehty, mutta toivoisin, että jatkossa te ja parlamentin muu johto ette sallisi tällaisia virheitä. Kalenterien tarkoituksena on tutustuttaa meitä paremmin muista jäsenvaltioista kotoisin oleviin kollegoihimme ja myös heidän juhlapyhiinsä. Liettuan osalta kalenteri on kuitenkin varsinainen virheiden kokoelma.
<SPEAKER ID="042" NAME="Puhemies">
Tarkistamme asian ja korjaamme päivämääräksi 16. helmikuuta. Kesäkuun 24. päivä on Johannes Kastajan syntymäjuhla.
<SPEAKER ID="043" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, viime päivien tapahtumat ovat jälleen kerran osoittaneet, mistä Venäjän ja Puolan välisessä lihakiistassa todella on kyse. Kiista on poliittinen, ja siinä on kyse toisaalta Venäjän pyrkimyksestä rangaista Puolaa sen poliittisten muutosten saamasta itsenäisestä ja demokraattisesta suunnasta ja Puolan irrottautumisesta Venäjän vaikutuspiiristä. Toisaalta siinä testataan Euroopan unionin yhtenäisyyttä ja yritetään viedä pohjaa sen keskinäiseltä solidaarisuudelta. Venäjän poliittinen eliitti seuraa tarkkaan, aikooko Euroopan unioni seisoa yhtenäisenä yhden jäsenensä takana. Olen vakuuttunut siitä, että Euroopan unionin olisi pitänyt jo aikoja sitten ottaa härkää sarvista, ilmaista kantansa ja ottaa käyttöön tehokkaita välineitä kiistan ratkaisemiseksi. Kaikki aiemmat yritykset ovat olleet tuloksettomia. Ainoa ratkaisu on ottaa asia jämäkästi esille ja osoittaa Venäjälle, että sillä on vastassaan koko Euroopan unionin mahti.
<SPEAKER ID="044" NAME="Margrete Auken" AFFILIATION="Verts/ALE">
(DA) Arvoisa puhemies, viime perjantaina tapahtui jotakin, mitä ei olisi saanut tapahtua. Puolan viranomaiset antoivat EU:n luonnonsuojeludirektiivien vastaisesti luvan Via Baltica -tien rakentamiseen. Suunnitelman mukaan tien on tarkoitus kulkea suoraan yhden Euroopan ainutlaatuisimpiin luonnonalueisiin kuuluvan Natura 2000 -alueen läpi. Tämä tapahtui siitä huolimatta, että Euroopan komissio oli joulukuussa lähettänyt Puolalle virallisen huomautuksen asiasta. Nyt urakoitsijoille on annettu lupa aloittaa 20 000 puun kaataminen tällä viikolla. On pöyristyttävää, että EU:n jäsenvaltion viranomaiset rikkovat tietoisesti EU:n lainsäädäntöä. Se on kauheaa luonnonympäristön kannalta ja lisäksi se heikentää oikeusvarmuutta ja EU:n mainetta ja saattaa johtaa sellaiseen vaaralliseen kehitykseen, että ympäristölainsäädäntö ja ympäristönäkökohdat aletaan sivuuttaa aina kun parhaaksi katsotaan. Siksi toivon kovasti, että komissio kantaa vastuunsa, ryhtyy mahdollisimman nopeasti jatkotoimiin antamansa virallisen huomautuksen suhteen ja pysäyttää Puolan toimet.
<SPEAKER ID="045" NAME="Pedro Guerreiro" AFFILIATION="GUE/NGL">
(PT) Arvoisa puhemies, haluan käyttää tilaisuutta hyväksi ilmaistakseni tyytyväisyyteni kyllä-äänten voittoon Portugalin eilisessä kansanäänestyksessä vapaaehtoisen raskaudenkeskeytyksen laillistamisesta kymmenen ensimmäisen raskausviikon aikana naisen tahdosta.
<P>
Tämä tulos tekee lopun kaikista aiemmin luoduista turhista esteistä, jollainen eilinen kansanäänestyskin oli, joilla on yritetty estää Portugalin parlamenttia käyttämästä sille kuuluvaa laillista valtaa tässä asiassa. Nyt on tullut aika hyvittää hukkaan menneet vuodet.
<P>
Haluan kiittää kaikkia Euroopan yhtyneen vasemmiston konfederaatioryhmän / Pohjoismaiden vihreän vasemmiston jäseniä, jotka ovat vuosien mittaan osoittaneet solidaarisuuttaan omaa taisteluaan käyville portugalilaisille naisille, joista monet ovat läpikäyneet alentavan ja epäinhimillisen kokemuksen jouduttuaan syytteeseen abortin tekemisestä. Eilinen tulos on tärkeä voitto portugalilaisille naisille ja kaikille niille, jotka meidän tavoin ovat taistelleet vuosikymmeniä puoskarien tekemien laittomien aborttien lopettamisen, naisten terveyden edistämisen sekä vapaan, tiedostavan ja vastuullisen vanhemmuuden puolesta.
<SPEAKER ID="046" NAME="Urszula Krupa" AFFILIATION="IND/DEM">
(PL) Arvoisa puhemies, vaikka Euroopan unionin tehtävänä väitetään olevan vapauden, turvallisuuden ja oikeuden alueen luominen, eurooppalaiset tiedotusvälineet syyttävät jatkuvasti julkisuuden henkilöitä ja hyökkäävät heitä vastaan, varsinkin jos heidän edustamansa ideologia ei satu miellyttämään.
<P>
Tästä syystä vetoamme asian puolesta ja olemme laatineet vetoomuksen, jossa vaaditaan, että tiedotusvälineiden harjoittamaa vainoa ja terroria kohdeltaisiin ihmisoikeusrikkomuksina. Tiedotusvälineet ovat ilman mitään todisteita mustamaalanneet puolalaista arkkipiispaa estääkseen hänen valintansa Varsovan Metropoliitta-arkkipiispaksi. Samoin eurooppalaiset tiedotusvälineet ovat häpäisseet julkisesti paavi Benedictus XVI:ta sekä solvanneet vuosien ajan karismaattista munkkia, joka perusti Puolan ainoan aidosti riippumattoman radioaseman, sekä muita, jotka vastustavat uudelle vasemmistolle tyypillisiä hajaannusta tukevia ajatuksia.
<P>
Vetoamme voimakkaasti Euroopan unionin perusarvojen kunnioittamisen puolesta: ihmisarvon, vapauden, demokratian ja tasa-arvon, ihmisoikeuksien sekä oikeuden tunnustaa uskoaan.
<SPEAKER ID="047" NAME="James Nicholson" AFFILIATION="PPE-DE">
(EN) Arvoisa puhemies, tämä on jo kolmas kerta, kun käytän hyväkseni mahdollisuuden minuutin puheenvuoroon tiedottaakseni parlamentille, että Pohjois-Irlannissa on suljettu jälleen yksi siipikarjanlihaan keskittynyt lihajalostamo ja samalla on menetetty lukuisia työpaikkoja.
<P>
Minusta näyttää siltä, että Euroopan unionista häviää jatkuvasti työpaikkoja. Me sallimme halvan siipikarjanlihan tuonnin Euroopan unioniin, vaikka sen tuotannossa ei ole noudatettu yhtä korkeita laatuvaatimuksia kuin vaadimme omilta tuottajiltamme ja jalostajiltamme Euroopan unionissa. Samalla omilta kansalaisiltamme menee työpaikka. Minusta me myös vaarannamme Euroopan unionin kansalaisten terveyden, koska Euroopan unioniin tuotava siipikarjanliha ei täytä yhtä korkeita laatuvaatimuksia kuin täällä EU:ssa edellytämme.
<P>
Tästä aiheesta minulla olisi paljonkin sanottavaa. Näyttää siltä, että kieltäydymme edelleen näkemästä tähän liittyviä vaaroja, ja minun täytyy varoittaa parlamenttia, että siitä koituu vielä haittaa meille itsellemme, jos vaarannamme omat kansalaisemme, maataloustuottajamme ja työntekijämme. Komission on tutkittava asia ja yritettävä tehdä siitä loppu.
<SPEAKER ID="048" NAME="Lasse Lehtinen" AFFILIATION="PSE">
(FI) Arvoisa puhemies, Italiassa on 60-luvulta lähtien kuollut 14 ihmistä jalkapalloon liittyvissä mellakoissa. Viime viikolla perheellinen poliisi menehtyi Sisiliassa, kun katsoja heitti häntä pommilla.
<P>
Ongelmia on kuitenkin koko Euroopassa. On surullista ja lajin kannalta häpeä Euroopalle, että jalkapalloon pesiytyy väkivaltaa sekä kentällä että kentän ulkopuolella. Kaikki jalkapallon osapuolet on saatava mukaan yhteistyöhön puolustamaan lajin tahriintunutta mainetta.
<P>
Nollatoleranssi rasismille ja väkivallalle näyttää olevan ainoa tapa taistella näitä ilmiöitä vastaan. Rikosoikeudelliset rangaistukset eivät toimi, vaan on iskettävä seurojen talouteen, kuten nyt on tehty. Pelien keskeyttäminen ja pelaaminen tyhjille katsomoille satuttavat seurojen talouksia. Niinpä ne eivät voi pitkään laiminlyödä velvollisuuksiaan parantaa turvallisuutta. Näin seuroille syntyy myös aito intressi laittaa omat kannattajansa kuriin.
<SPEAKER ID="049" NAME="Marian Harkin" AFFILIATION="ALDE">
(EN) Arvoisa puhemies, tänään haluan käsitellä puheenvuorossani kahta erillistä aihetta. Ensimmäinen koskee puheenjohtaja Barroson kommentteja kansanäänestysten järjestämisestä perustuslakiluonnoksesta. Hän antoi ymmärtää, että jäsenvaltioiden kannattaisi ehkä olla järjestämättä kansanäänestyksiä. Kun itse edustan jäsenvaltiota, jossa näistä asioista on järjestettävä kansanäänestys, pidän tätä lausuntoa vähintäänkin hyvin hämmentävänä. Toisaalta komission jäsen Wallström puhuu K-suunnitelmasta, jolla tarkoitetaan kansanvaltaa, kuuntelemista ja keskustelua, ja kansalaisten aktivoimisesta, ja toisaalta taas puheenjohtaja Barroso esittää tällaisia kommentteja. Onko nyt siis niin, että meidän odotetaan tiedottavan kansalaisille, kuuntelevan heitä ja käyvän heidän kanssaan keskustelua, mutta emme saa luottaa heihin, niin että antaisimme heidän äänestää?
<P>
Toinen asia, jota haluan tähdentää, on se, että Irlannin parlamentissa on parhaillaan käsiteltävänä lakiehdotus, joka antaisi ministereille laajat valtuudet luoda takautuvasti rikosnimikkeitä, jotta täytetään EU:n lainsäädännön vaatimukset. Suorilla kansanvaaleilla valittu Irlannin parlamentti sivuutetaan kokonaan. Toisaalta sivuutamme siis kansalaiset, toisaalta kansalliset parlamentit. Vannoutuneena EU:n kannattajana minun täytyy sanoa, että EU:ssa eletään huolestuttavia aikoja.
<SPEAKER ID="050" NAME="Tunne Kelam" AFFILIATION="PPE-DE">
(EN) Arvoisa puhemies, viime viikolla Venäjän viranomaiset lukivat uusia syytteitä Jukosin entisille johtajille Hodorkovskille ja Lebedeville, jotka on tuomittu jo kaksi vuotta sitten erittäin kyseenalaisin perustein. Monet parlamentin jäsenet ovat seuranneet erittäin huolestuneina näiden kahden poliittisiksi vangeiksi luokiteltavissa olevan miehen kohtaloa. Uusi tuomio merkitsee heille todennäköisesti täydellistä moraalista ja poliittista tappiota.
<P>
Ehdotan väliaikaisen valiokunnan perustamista tutkimaan poliittisia oikeudenkäyntejä ja murhia, jotka valitettavasti jatkuvat Venäjällä tänään esitetystä huolestuneesta kannanotosta huolimatta.
<SPEAKER ID="051" NAME="Csaba Sándor Tabajdi" AFFILIATION="PSE">
(FR) Arvoisa puhemies, haluan nostaa esiin EU:n politiikkaan liittyvän erittäin tärkeän asian, nimittäin pyrkimyksen torjua ääriliikkeitä, joiden kannatus valitettavasti kasvaa kaikkialla Euroopassa. Kaikki demokraattiset puolueet niin oikealta kuin vasemmalta, liberaalit, vihreät - kaikki tässä parlamentissa edustettuina olevat puolueet - ovat yksimielisesti ilmoittaneet haluavansa sanoutua irti kaikenlaisista ääriliikkeistä, muukalaisvihasta, antisemitismistä ja vähemmistöjen syrjinnästä. Olemme onnistuneet sulkemaan ääriliikkeet pois tästä parlamentista. Se on valtava saavutus.
<P>
Hyvät kollegat, voisitteko kuvitella Ranskan UMP-puolueen varapuheenjohtajaa tai Saksan CDU:n varapuheenjohtajaa pitämässä puhetta mielenosoituksessa, jossa on läsnä ääriliikkeiden edustajia ja jossa heilutellaan uusnatsien iskulausein varustettuja banderolleja, tekemättä pesäeroa näihin liikkeisiin? Hyvät kollegat, olen sitä mieltä, että kaikkien tässä parlamentissa edustettuina olevien puolueiden olisi pysyteltävä erossa niin vasemmiston kuin oikeistonkin ääriliikkeistä, jotka tekevät tuhoa kaikissa Euroopan maissa.
<SPEAKER ID="052" NAME="Toomas Savi" AFFILIATION="ALDE">
(ET) Vaikka tänään on helmikuun 12. päivä, haluan palata hetkeksi ajassa taaksepäin, tammikuun loppuun. Tammikuun 25. päivän iltana marien kansallisen järjestön puheenjohtajan ja vuoden 2006 Mielipiteenvapauden Saharov-palkinnon voittajan Vladimir Kozlovin vaimo Galina Kozlova joutui väkivaltaisen hyökkäyksen kohteeksi Joškar-Olassa. Galina Kozlova vietiin Joškar-Olan sairaalan neurokirurgiselle osastolle kallovammojen ja aivotärähdyksen vuoksi. Hän kärsi myös näköhäiriöistä, joita hyökkäyksessä käytetty hermokaasu oli aiheuttanut.
<P>
Keväällä 2005 parlamentti antoi päätöslauselman ihmisoikeuksien ja demokratian loukkauksista Venäjän federaatioon kuuluvassa Marin tasavallassa. Kuten muistanette, päätöslauselmassa todettiin, että valtiosta riippumattomien tiedotusvälineiden toimittajia on pahoinpidelty, vainottu ja uhkailtu toistuvasti. Vuonna 2001 tapettiin kolme toimittajaa, ja 4. helmikuuta 2005 Vladimir Kozlov itse pahoinpideltiin vakavasti. Arvoisa puhemies ja kunnioitetut kollegani, minun on ikävä kyllä kerrottava, ettei vähemmistöjen ja ihmisoikeuksien tilanne Marin tasavallassa ole kohentunut noista ajoista.
<SPEAKER ID="053" NAME="Bogusław Rogalski" AFFILIATION="UEN">
(PL) Arvoisa puhemies, parlamentin jäsenet eivät ole kenenkään käskyvallan alaisia. Niin maidemme vaalilaeissa sanotaan. Mikä on kuitenkin tilanne käytännössä? Olemme viime päivinä joutuneet todistamaan jäsenten itsenäisyyteen kohdistuvia loukkauksia. Parlamentissa on ollut käynnissä ulkoasiainvaliokunnan puheenjohtajan valintaan liittyvä kriisi. Kristillisdemokraattien ryhmän aiempien päätösten perusteella tämä paikka annettiin puolalaiselle edustajalle Saryusz-Wolskille. Sen jälkeen puolalaisiin on kohdistunut häpeällistä painostusta.
<P>
Saksan liittokansleri Angela Merkel soitti valiokunnan puheenjohtajan paikkaa hakevan puolueen puheenjohtajalle ja pyysi häntä perumaan nimityksen. Entinen liittokansleri Helmut Kohl soitti eräälle puolalaiselle poliitikolle samasta syystä. Lisäksi Itävallan entinen liittokansleri Schüssel ja Luxemburgin pääministeri lähettivät asiaa käsittelevän kirjeen PPE-DE-ryhmälle. Kaiken tämän tarkoituksena oli varmistaa, että Euroopan parlamentin ulkopolitiikkaa johtaa jatkossakin aiempi puheenjohtaja, saksalainen poliitikko Elmar Brok.
<P>
Tämäkö on sitä parlamentin jäsenen tehtävän hoitamista vapaasti ja kenenkään estämättä? Minusta ei, arvoisa puhemies. Saksan, Itävallan ja Luxemburgin korkeimpien viranomaisten puuttuminen asiaan on loukkaus parlamentin itsenäisyyttä kohtaan ja halventaa demokratiaa. Pyydän, että Euroopan parlamentin itsenäisyys turvataan jatkossa.
<SPEAKER ID="054" NAME="Milan Horáček" AFFILIATION="Verts/ALE">
(DE) Arvoisa puhemies, minäkin haluan mainita poliittiset vangit Mihail Hodorkovskin ja Platon Lebedevin, joille on luettu uudet syytteet epämääräisten syytösten perusteella. Tarkoituksena on estää heidän aikainen vapautumisensa, johon Venäjän laki antaa mahdollisuuden. Tällä tavoin oikeusjärjestelmä jatkaa absurdia ja selvästi poliittisin perustein tapahtuvaa näytösoikeudenkäyntiään Jukosin entisiä omistajia vastaan. Hodorkovskin sitoumus kehittää demokraattisempaa venäläistä yhteiskuntaa teki hänestä Putinin vastustajan. Heidän suuri öljy-yhtiönsä on pilkottu osiin, ja osakkeiden enemmistö on nyt valtion hallussa. Jos Venäjä laiminlyö perusihmisoikeuksia - niin kuin juuri kuulimme sen tehneen myös Münchenissä - se tekee siitä hyvin ongelmallisen kumppanin EU:lle. Meidän, tämän parlamentin jäsenten, pitäisi seurata oikeudenkäyntiä paikan päällä ja esittää vastalauseemme mainitunlaisista käytännöistä.
<SPEAKER ID="055" NAME="Ljudmila Novak" AFFILIATION="PPE-DE">
(SL) Tämän vuoden helmikuun 1. päivänä tuntemattomat henkilöt sytyttivät palamaan sloveenivähemmistön lapsille tarkoitetun esikoulun Triestessä. Sen seurauksena lapset joutuivat muuttamaan toisiin, väliaikaisiin tiloihin. Vastaavanlaisia sloveenivähemmistöön kohdistuneita vahingontekoja on tapahtunut aiemminkin, esimerkiksi kun sloveenien alakoulu sytytettiin palamaan. Kuusi vuotta on lupailtu, mutta edelleenkään rakennusta ei ole korjattu. Tästä syystä sloveenivanhemmat pelkäävät, että sama saattaa toistua tälläkin kertaa.
<P>
Sloveenivähemmistö vaatii täysin perustellusti, että Triesten viranomaiset ottavat kiinni tuhopolttajat ja rankaisevat heitä sekä suojelevat sloveenivähemmistöä vastaisuudessa samankaltaisilta tapauksilta. He vaativat myös, että lasten esikoulu ja koulu korjataan mahdollisimman pian.
<P>
Haluan tuoda parlamentin tietoon, että monista viimeaikaisista lupauksista huolimatta Italian viranomaiset eivät edelleenkään ole pystyneet takaamaan täyttä oikeudellista suojaa sloveenivähemmistölle.
<SPEAKER ID="056" NAME="Marianne Mikko" AFFILIATION="PSE">
(ET) Hyvät kollegat, Ahtisaaren Kosovo-raportti on valmistunut. Münchenissä presidentti Putin lausui julki Venäjän tavoitteet maailmassa ja Euroopassa. Odottelun aika on ohi, on tullut aika toimia.
<P>
Se, miten EU onnistuu auttamaan Länsi-Balkanin maiden vakauttamisessa, on todellinen koetinkivi Euroopan unionin ulko- ja turvallisuuspolitiikalle. Paras tapa ratkaista Kosovon kysymys on pyrkiä saamaan sille Venäjän tuki, ja sitä varten meidän on tuettava demokraattisia voimia maassa.
<P>
Meidän on vahvistettava, että tuemme Serbian ja Euroopan unionin jatkuvaa lähentymistä niin pian kuin se on mahdollista. Meidän on ilmoitettava, millä perusteilla päätetään, onko prosessin jatkaminen mahdollista. Serbian hallitus, joka toteuttaa Euroopan unionin perusarvoja - demokratian, ihmisoikeuksien ja oikeusvaltion periaatteita - ansaitsee tukemme matkallaan kohti Euroopan unioniin liittymistä.
<P>
Voimme siis tehdä tyhjäksi Venäjän uhkauksen kaataa Kosovon-suunnitelma veto-oikeudellaan YK:ssa ja käyttää Kosovoa tekosyynä separatistien tukemiseen valtioissa, jotka ovat osa Euroopan unionin naapuruuspolitiikkaa.
<SPEAKER ID="057" NAME="Eva-Britt Svensson" AFFILIATION="GUE/NGL">
(SV) Arvoisa puhemies, kuten eräs edellä puhunut kollega jo totesi, Portugalissa järjestettiin eilen merkittävä kansanäänestys. Tiedätte varmaan, että kyse oli siitä, ettei naisia, jotka keskeyttävät raskautensa ennen kymmenettä raskausviikkoa, enää kohdella rikollisina. Portugalin kansa äänesti ehdotuksen puolesta. Haluan onnitella Portugalin naisia siitä, että he ovat ottaneet tämän askeleen kohti määräysvaltaa omasta kehostaan. Haluan myös kiittää portugalilaisia kollegojamme ja niitä puolueita, jotka ovat kampanjoineet objektiivisesti, vakavasti ja asiatietoon tukeutuen lainmuutoksen puolesta.
<P>
Kullakin jäsenvaltiolla on oikeus tehdä omat päätöksensä lisääntymisoikeuksien suhteen. Ne ovat asioita, joista kunkin maan on päätettävä itse. On kuitenkin äärimmäisen tärkeää, että pystymme tarjoamaan tietoa, esittämään mielipiteitä ja osoittamaan solidaarisuutta naisille yli kansallisuusrajojen. Toivon, että Malta, Puola ja Irlanti voivat seurata Portugalin esimerkkiä.
<SPEAKER ID="058" NAME="Árpád Duka-Zólyomi" AFFILIATION="PPE-DE">
(SK) Tammikuun 22. päivänä BBC:n radiolähetykset lopetettiin Slovakiassa sillä perusteella, että lähetyskielenä oli englanti, jonka käyttö ei ole sallittua vuonna 1995 säädetyn, valitettavan eurooppavastaisen kansalliskielilain mukaan. BBC:n lähetysten lopettaminen on aiheuttanut valtavaa pettymystä slovakialaisten keskuudessa, etenkin kun nykyinen hallitus korostaa vieraiden kielten opetuksen parantamisen tarpeellisuutta, josta juuri BBC oli malliesimerkki.
<P>
Vaikka kulttuuriministeriökin käsittää, miten absurdeja tällaiset säännökset ovat, se suunnittelee tiukempien rajoitusten ja sanktioiden käyttöönottoa sen sijaan, että pyrkisi löytämään myönteisen ratkaisun. Palvelujen vapaa liikkuvuus on yksi Euroopan unionin perusperiaatteista, eikä tiedonvälitys saa olla riippuvaista kielestä, jolla tietoa välitetään. Tämä tapaus osoittaa, ettei kyseinen kielilaki ole kulttuurisen ja kielellisen monimuotoisuuden periaatteiden eikä Euroopan unionin arvojen mukainen.
<SPEAKER ID="059" NAME="Proinsias De Rossa" AFFILIATION="PSE">
(EN) Arvoisa puhemies, haluan nostaa esiin viime viikolla Pariisissa pidetyn tilaisuuden, jossa tahdonvastaisia katoamisia koskeva kansainvälinen yleissopimus avattiin allekirjoitettavaksi. Sopimuksen allekirjoitti 57 valtiota, ja onnittelen niitä sen johdosta. Pahoittelen, ettei kotimaani Irlanti ollut niiden joukossa.
<P>
Viimeisten 25 vuoden aikana yli 50 000 ihmistä on kadonnut viranomaisten käsissä. Heistä 40 000 on edelleen kateissa, eivätkä heidän perheensä tiedä, ovatko he kuolleet vai elossa. Minusta on hämmästyttävää, että vain kahdeksan EU:n jäsenvaltiota allekirjoitti sopimuksen viime viikolla, kun sopimus oli kuitenkin saatu aikaan viime marraskuussa viisi vuotta kestäneiden neuvottelujen ja kaksikymmentä vuotta jatkuneen kampanjoinnin jälkeen.
<P>
Liikkeellä on myös huolestuttavia huhuja, joiden mukaan Yhdysvallat ja jotkin EU:n jäsenvaltiot aikovat kieltäytyä allekirjoittamasta sopimusta. Arvoisa puhemies, nostan tämän asian esiin tässä yhteydessä sen vuoksi, että pyytäisitte komissiota ja neuvostoa vahvistamaan parlamentille, että kaikki EU:n jäsenvaltiot ovat todellakin sitoutuneita sopimukseen ja allekirjoittavat sen viipymättä.
<SPEAKER ID="060" NAME="András Gyürk" AFFILIATION="PPE-DE">
(HU) Kuuban diktaattori on puolueensa sanomalehden Gramman välityksellä syyttänyt joitakin uusia jäsenvaltioita vehkeilystä Kuuban johtoa vastaan. On totta, että syytösten kohteeksi joutuneet maat, Tšekki ja Puola esimerkiksi, ovat viime aikoina puolustaneet usein varsin äänekkäästi Kuuban demokratiaa. Ne voivat onnistua pyrkimyksissään vain, jos Euroopan unioni ottaa yhtenäisesti kantaa saarivaltion demokraattisten voimien puolesta. Omien uudistustensakin keskellä EU:n on löydettävä keinot, joilla tukea niin Kuubassa kuin muissakin maissa toisinajattelijoita, jotka puolustavat asiaansa yhä äänekkäämmin.
<P>
Onhan niin, ettei Euroopan unionin asema maailmassa määräydy yksinomaan taloudellisten tulosten perusteella vaan keskeistä on myös konkreettisina tekoina näkyvä sitoutuminen vapauden puolustamiseen. Vaikka sadat ihmiset ovat edelleen vangittuina poliittisista syistä, Fidel Castron tyylinen sosialistinen diktatuuri vetelee nähdäkseni viimeisiään. Jotta tämä johtaisi demokratian lopulliseen voittoon, kansainvälisen yhteisön, Euroopan unioni mukaan luettuna, on puolustettava yksiselitteisesti perusvapauksia.
<SPEAKER ID="061" NAME="Puhemies">
Haluan selittää, että puhujia valittaessa yksi huomioon otettava seikka on se, kuka puhui viime kerralla. Saatatte ihmetellä, miksei jollekulle ole annettu puheenvuoroa. Periaate on karkeasti ottaen sellainen, että se, joka puhui viime kerralla, ei välttämättä saa puheenvuoroa tällä kertaa. Niinpä viimeisen puheenvuoron saa jäsen Papastamkos, joka ei saanut tilaisuutta puhua viime kerralla.
<SPEAKER ID="062" NAME="Georgios Papastamkos" AFFILIATION="PPE-DE">
(EL) Arvoisa puhemies, viisi vuotta euron käyttöönoton jälkeen Euroopan unioni ei edelleenkään pysty takaamaan tasapuolista kilpailuympäristöä esimerkiksi pankkikortteihin tai pankin vaihtamiseen siirtämällä tiliä toiseen pankkiin tai muihin pankkitapahtumiin liittyvissä asioissa.
<P>
Kaikkialla Euroopan unionissa kuluttajat joutuvat maksamaan perusteettoman korkeita palvelumaksuja. Palvelumaksut myös vaihtelevat hätkähdyttävän paljon; luottokorttiostoista perittävä maksu voi vaihdella jopa 400 prosenttia. Komission mukaan pankkien palvelumaksut aiheuttavat eurooppalaisille yrityksille vuosittain noin 25 miljardin euron kulut.
<P>
Haluan kysyä komissiolta, aikooko se käyttää kaikkea yhteisön lainsäädännön nojalla sille kuuluvaa valtaa - ja tarkoitan todella käytännössä eikä vain julistusten tasolla. On korkea aika luoda yhtenäinen maksualue.
<SPEAKER ID="063" NAME="Puhemies">
Esityslistan tämän kohdan käsittely on päättynyt.
