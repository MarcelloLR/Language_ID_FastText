<CHAPTER ID="011-01">
1. Guatemala
<SPEAKER ID="212" NAME="Puhemies">
Esityslistalla on seuraavana keskustelu kuudesta Guatemalaa koskevasta päätöslauselmaesityksestä.
<SPEAKER ID="213" NAME="Józef Pinior" AFFILIATION="PSE">
esittäjä. - (PL) Arvoisa puhemies, viime kuukausien aikana Guatemalassa on tapahtunut monia selvittämättömiä murhia, selvittämättömiä uhkailuja sekä ammattiyhdistysaktiivien, poliitikkojen ja yleisesti ottaen koko yhteiskunnan pelottelua. Human Rights Watch julkaisi äskettäin ihmisoikeuksia tammikuussa 2007 koskevan raportin. Raportin mukaan Guatemalan vuonna 1996 päättyneen 36 kuukautta kestäneen likaisen sodan aikana tapettiin noin 200 000 ihmistä. Toistan, 200 000 ihmistä tapettiin Guatemalan 36 kuukautta kestäneen likaisen sodan aikana.
<P>
Olemme yli 20 vuottaa saaneet seurata Guatemalan demokratisoitumisprosessia, jonka aikana on saavutettu monia oikeusvaltion periaatteisiin ja demokraaattisiin elimiin liittyviä edistysaskelia. Guatemala on kuitenkin yhä maa, jossa oikeusvaltion periaatteiden noudattaminen on häilyvää ja johon demokratia ei ole vielä juurtunut. Maa on siinä tilanteessa, että aiemmin on tapahtunut lukuisia selvittämättömiä murhia sekä katoamisia ja nykyään sattuu välikohtauksia, joissa vaikutusvaltaiset rikollisjärjestöt ja kansainvälinen rikollisuus ovat osallisena.
<P>
Haluan muistuttaa teitä siitä, että vuonna 2005 löydettiin 70-80 miljoonaa lakkautettua kansallista poliisia käsittelevää asiakirjaa. Nämä asiakirjat sisältävät informaatiota likaisessa sodassa kadonneista. Asianmukaista säilytyspaikkaa näille asiakirjoille ei ole vielä löytynyt. Guatemalan on korkea aika ratkaista nämä kysymykset demokraattisella tavalla.
<P>
Arvoisa puhemies, olemme tänään äänestäneet komissiolle annettavista suosituksista, jotka koskevat assosiaatiosopimusta Keski-Amerikan maiden kanssa. Ryhmäni on korostanut, että kaupan vapauttamista tulisi mielestämme pitää poliittisena vaihtoehtona. Kaupan vapauttamista ei Latinalaisessa Amerikassa voi erottaa demokratisoitumisesta. Euroopan unionin pitää tehdä kaikkensa auttaakseen Guatemalan kansaa vahvistamaan demokratiaa, tutkimaan likaisen sodan aikana tapahtuneita murhia sekä tehostamaan rauhanomaista muutosta, jotta maahan voitaisiin luoda aidosti demokraattiset rakenteet.
<SPEAKER ID="214" NAME="Bernd Posselt " AFFILIATION="PPE-DE">
esittäjä. - (DE) Arvoisa puhemies, haluan kiittää esittäjä Pinioria siitä, että hän korosti, että Guatemalan väkivaltaisuudet ovat jo vuosikymmeniä jatkunut molemminpuolinen perinne. Kun muutama kuukausi sitten käsittelimme istunnossamme Guatemalaa kiireisessä keskustelussa, muistutin parlamenttia siitä, että 1970-luvun alussa. eli yli 30 vuotta sitten, terroristit sieppasivat ja murhasivat saksalaisen diplomaatin Karl Graf von Spretin. Hän oli merkittävä baijerilainen poliitikko, joka puolusti aina vapautta, ja piakkoin kunnioitamme jälleen Baijerissa hänen kuolemansa vuosipäivää. Hallitus ja hallituksen vastustajat sortuivat kumpikin jo silloin terrorismiin.
<P>
Siitä lähtien maa ei ole saanut olla rauhassa huolimatta viimeisten 20 vuoden aikana tapahtuneesta jonkinasteisesta demokratisoitumisesta. Maassa on äärioikeiston väkivaltaa ja maassa on äärivasemmiston väkivaltaa, ja kuten jäsen Pinior aivan oikein korosti, maassa on valitettavasti myös järjestäytyneen rikollisuuden väkivaltaa, joka on monella tavalla sekoittunut poliittisiin ääriliikkeisiin. Tästä syystä meidän on todellakin jatkettava intensiivistä ja aktiivista Latinalaisen Amerikan politiikkaa.
<P>
Olen erittäin kiitollinen jäsen Salafranca Sánchez-Neyralle siitä, että hän esitti ryhmämme puolesta tämän aloitteen, ja jäsen Dessille, joka on erityisen kiinnostunut suhteista Latinalaiseen Amerikkaan, erityisesti Brasilian-suhteista. Haluamme kuitenkin tehdä selväksi, että Latinalainen Amerikka ei kiinnosta pelkästään espanjalaisia ja portugalilaisia kollegojamme vaan kaikkia meitä ja että kyseinen maanosa on meille tärkeä kumppani. Maanosa voi kuitenkin saavuttaa aseman, jota sen taloudellinen ja kulttuurinen paino itse asiassa edellyttävät, vasta sitten kun demokratia ja oikeusvaltion periaatteet ovat lopulta tukevasti juurtuneet Keski- ja Etelä-Amerikaan ja kaikki äärimmäisyysliikkeiden muodot on saatu valvontaan.
<P>
Tästä syystä - ja tästä asiasta olen samaa mieltä esittäjä Piniorin kanssa - meidän on käytettävä kaikkia käytössämme olevia kauppapolitiikan välineitä demokratian ja oikeusvaltion periaatteiden edistämiseksi. Demokratia ja oikeusvaltion periaatteet eivät ole luksusta. Ne eivät myöskään ole sananhelinää, jota voisi kenties soveltaa taloussuhteisiin. Pitkällä aikavälillä meillä ei voi olla hedelmällisiä taloussuhteita hallituksiin ja voimiin, jotka pitävät perusihmisoikeuksia pilkkanaan. Tästä syystä tämä ihmisoikeuskeskustelu on välttämätön ja meidän on harjoitettava sensuuntaista painostusta.
<SPEAKER ID="215" NAME="Ryszard Czarnecki " AFFILIATION="UEN">
esittäjä. - (PL) Arvoisa puhemies, kaukaisessa Guatemalassa tapettiin kolme parlamentin jäsentä. Tämän jälkeen, aivan kuin rikoselokuvassa, neljä tapahtumaan sekaantunutta ja pidätettyä poliisia, joiden joukossa oli maan mafianvastaisen poliisiyksikön johtaja, tapettiin vankilassa.
<P>
Tämä kuullostaa todelliselta trilleriltä, mutta tämä ei ole pelkkä elokuva, tämä on elämää ja esimerkki jokapäiväisestä elämästä Guatemalassa. Euroopan parlamentti on oikeassa reagoidessaan. Reagoimme sellaisen maan tilanteeseen, jonka presidentti on julkisesti myöntänyt, että maan poliisivoimat ovat täysin korruptoituneet.
<P>
Puhumme maasta, jossa tapahtuu vuosittain tuhansia murhia ja joka on Kolumbian tapaan sekaantunut huumekauppaan. Kuten Euroopan parlamentti tietää, Keski-Amerikan parlamentin viranomaiset keskustelevat Nicaraguan uudelleenvalitun presidentin Daniel Ortegan kanssa mahdollisuudesta siirtää Keski-Amerikan parlamentin toimipaikka Nicaraguaan Guatemalasta, jossa toimiminen on liian vaarallista. Miten asiat ovatkaan muuttuneet, jos Ortega nyt tarjoaa turvapaikan.
<P>
Mielestäni esittäjät Posselt ja Pinior ovat tässä tilanteessa oikeassa, meidän on omaksuttava selvä ja tiukka kanta.
<SPEAKER ID="216" NAME="Tobias Pflüger " AFFILIATION="GUE/NGL">
esittäjä. - (DE) Arvoisa puhemies, Guatemalan ihmisoikeustilanne on järkyttävä. Jäsen Czarnecki viittasi yksittäiseen tapahtumaan, jonka pohjalta keskustelemme tänään asiasta.
<P>
Guatemalan tilanteelle on ominaista joidenkin puolueiden ulkopuolella topimivien sosiaaliryhmien, erityisesti sotilaiden ja pankkisektorin, voimakas vaikutusvalta. Maan joissain osissa erityisesti intiaaniväestö ei luota maan oikeusjärjestelmään. Guatemalan ihmisoikeusasiantuntijat väittävät, että useita tuhansia ihmisiä murhataan vuosittain mutta vain noin kaksi prosenttia tapauksista ratkaistaan tai johtavat pidätyksiin.
<P>
Eilen ammuttiin kuoliaaksi yksi Saksan kansalainen. Ammattiyhdistysaktivisteja, kuten Pedro Zamora Puerto Quetzalissa, sekä maanviljelijöiden järjestön johtajia ja näiden perheenjäseniä tapettiin vuoden alussa. Murhien silminäkijöitä ja heidän laillisia edustajiaan uhkailtiin, heidän kimppuunsa hyökättiin ja heidän koteihinsa murtauduttiin.
<P>
Jos turvallisuustilannetta halutaan parantaa, se tapahtuu löytämällä poliittinen ratkaisu eikä myöntämällä turvallisuusjoukoille lisää aseita. Tästä syystä on erittäin tärkeää panna merkille, että nämä samaiset "turvallisuusjoukot" ovat osa ongelmaa Guatemalassa. Euroopan unioni on nyt ilmoittanut aikovansa tukea juuri samaisia turvallisuusjoukkoja sekä aikovansa jatkaa valitettavasti myös vapaakaupan tehostamisen tukemista. Tuhansien guatemalalaisten vastaus on suhteellisen selvä; näimme tämän vastauksen, kun Yhdysvaltojen presidentti George W. Bush vieraili Guatemalassa. Vierailun vastustamiseksi järjestettiin laajoja mielenosoituksia.
<P>
Yhdysvaltojen ja Keski-Amerikan maiden välillä on vapaakauppasopimus, CAFTA, ja presidentti Bush kertoi Guatemalan presidentille Oscar Bergerille eilen, että sopimus on kaikkia osapuolia hyödyttävä. Bush myös lupasi Guatemalalle lisätukea järjestäytyneen rikollisuuden ja erityisesti huumejengien torjuntaan. Aivan kuten Brasiliassa, Uruguayssa ja Kolumbiassa, jotka olivat presidentti Bushin matkan ensimmäiset pysähdyspaikat, Bushin vierailua säestivät toistuvat mielenosoitukset. On hyvä, että näin tapahtui. Jos Euroopan unioni ottaa mallia Yhdysvaltojen politiikasta, tämä voisi muodostua erittäin ongelmalliseksi.
<P>
Emme tarvitse nyt vapaakauppaa emmekä aseita turvallisuusjoujoille vaan todellisia toimia köyhyyden torjumiseksi sekä parannusta väestön enemmistön oikeudelliseen asemaan.
<SPEAKER ID="217" NAME="Marios Matsakis " AFFILIATION="ALDE">
esittäjä. - (EN) Arvoisa puhemies, arvoisa komission jäsen, Euroopan parlamentti on aiemmin laatinut useita päätöslauselmia Guatemalasta. Niillä on ollut jonkinlaista vaikutusta, mutta tuntuu siltä, että olemme vielä kaukana tavoittestamme, joka on maan auttaminen todellisten demokraattisten uudistusten toteuttamisessa.
<P>
Kolmen Keski-Amerikan parlamentin jäsenen kylmä murha helmikuun puolessavälissä ja poliisin väitetty sekaantuminen tähän ja moniin muihin rikoksiin ovat muistutus siitä, että rankaisemattomuus ja korruptoitunut poliisikunta ovat yhä totisinta totta Guatemalassa. Tällaiset suuret puutteet demokratiassa sekä pyrkimykset rajoittaa lehdistönvapautta ovat syöväntapainen vitsaus minkä tahansa yhteiskunnan rakenteessa, ja tilanteen parantamiseksi on toteutettava pikaisesti ankaria toimenpiteitä.
<P>
Guatemalan viranomaisilla on paljon tekemistä ja suuri vastuu toimia päättäväisesti kansalaistensa oikeuksien ja vapauksien suojelemiseksi. Odotamme ja tarkkailemme kriittisellä silmällä nähdäksemme ja vakuuttuaksemme siitä, että niillä on halua ja sisukkuutta erottaa rikolliset poliisista ja muista valtion laitoksista.
<SPEAKER ID="219" NAME="Raül Romeva i Rueda " AFFILIATION="Verts/ALE">
esittäjä. - (ES) Arvoisa puhemies, keskustelimme Guatemalasta yhdessä näistä kiireellisistä keskusteluista jokin aika sitten, kun keskustelimme Ríos Monttin ja joidenkin muiden henkilöiden karkottamisesta. Keskustelemme Guatemalasta jälleen tänään, ja tällä kertaa asia liittyy kolmen salvadorilaisen Keski-Amerikan parlamentin jäsenen murhaan sekä heidän murhastaan epäiltyjen henkilöiden murhiin, jotka tapahtuivat vankilassa.
<P>
Tämä huolestuttava episodi ei kuitenkaan ole yksittäinen tapahtuma ilmapiirissä, joka on muuttumassa erittäin kireäksi ja vaaralliseksi. Turvallisuuden puute on vakava ja kasvava ongelma Guatemalassa, mutta niin on myös tiettyihin tapauksiin liittyvä rankaisemattomuus, ja joissakin näistä tapauksista viranomaiset ovat olleet syyllisiä tai ainakin ne on ainakin antaneet niihin hyväksyntänsä.
<P>
Guatemalan hallitus on varapuhemiehensä Steinin suulla myöntänyt, että järjestäytynyt rikollisuus on piintymässä yhä pahemmin julkishallintoon ja myös poliisiin.
<P>
Kuten edelliset puhujat ovat todenneet, tilastot ovat huomiotaherättäviä. Tuhansia ihmisiä murhataan Guatemalassa joka vuosi, mutta pidätyksiä tehdään vain kahdessa prosentissa tapauksista. Yksi viimeisimmistä tapauksista oli Puerto Queztalissa tapahtunut maatyöläisjohtaja Pedro Zamoran murha, josta raportoimme komissiolle ja neuvostolle.
<P>
Tämän uuden tapauksen perusteella, josta keskustelemme tänään, meidän on toistettava joitakin parlamentin jo aiemmin esittämiä vaatimuksia.
<P>
Ensinnäkin meidän on toistettava parlamentin vetoomus Guatemalan parlamentille, että se ratifioisi kansainvälisen rikostuomioistuimen Rooman perussäännön sekä Guatemalan hallituksen ja Yhdistyneiden Kansakuntien 12. joulukuuta 2006 allekirjoittaman sopimuksen rikosten rankaisematta jättämisen torjuntaa käsittelevästä kansainvälisestä komissiosta (CICIG).
<P>
Toiseksi meidän on vedottava Guatemalan viranomaisiin, että ne toteuttaisivat toimia todistajien ja ihmisoikeusrikkomusten uhrien suojelemiseksi oikeudellisten menettelyiden aikana.
<P>
Kolmanneksi meidän on vedottava komissioon, että yhteistyötä Guatemalan kanssa vuosina 2007-2013 koskevan strategian puitteissa komissio pyrkii edistämään oikeusvaltion periaatteiden noudattamista, rikosten rankaisematta jättämisen torjuntaa, ihmisoikeuksien täysimääräistä kunnioittamista sekä lisää tukea maan hallitukselle, jotta se pystyisi kehittämään turvallisuusjoukkojen valmiuksia taata turvallisuutta.
<SPEAKER ID="220" NAME="Bogusław Sonik">
PPE-DE-ryhmän puolesta. - (PL) Arvoisa puhemies, Guatemala on yksi Latinalaisen Amerikan köyhimmistä maista. Guatemalan yli 11 miljoonasta asukkaasta yli puolet elää köyhyysrajan alapuolella. Kansalaissota on varmasti vaikuttanut nykytilanteeseen. Meidän pitäisi muistaa, että sota kesti 36 vuotta ja että arvioiden mukaan siinä menehtyi yli 200 000 siviiliä.
<P>
Guatemalan kansa kärsii yhä perusteellisesta ja kestävästä väkivallasta, pelottelusta, korruptiosta sekä ihmisoikeuksien loukkauksista. Niin kauan kun yleisestä järjestyksestä vastaavia poliitikkoja ja hallituksen viranomaisia murhataan raa'asti, demokratiaa ei saavuteta. Yhteiskunta, jossa väkivalta on jatkuvaa, ei voi kehittyä eikä toimia normaalisti.
<P>
Poliisin korruptio tekee mahdottomaksi pyrkimykset tilintekoon verisestä menneisyydestä. On yleisesti tunnettu asia, että armeija on pitkälti vastuussa rikoksista ja vakavista ihmisoikeusrikkomuksista. Valtiokorruptio, poliitikkojen korruptio, viranomaisten korruptio ja julkisen palvelun korruptio kiihdyttää epäasianmukaista käyttäytymistä ja köyhyyttä. Yhteiskunta on peloissaan ja käytännöllisesti katsoen rikollisten panttivankina.
<P>
Monien kansainvälisten järjestöjen mukaan Guatemala on järjestäytyneen rikollisuuden paratiisi. Tämän Latinalaisen Amerikan maan katsotaan kuuluvan niihin maailman alueisiin, jossa ihmiskauppaa, myös lapsikauppaa, harjoitetaan laajassa mittakaavassa.
<P>
Meidän on tehtävä kaikkemme tukeaksemme ja suojellaksemme kaikkia niitä, jotka uskaltavat vastustaa laittomia rakenteita sekä valtion rakenteiden ja järjestäytyneen rikollisuuden välisiä yhteyksiä. Luopuminen rankaisemattomuuden käytännöstä ja syytteen nostaminen poliittisen väkivallan syttymisestä vastuussa olevia henkilöitä vastaan on välttämätön askel tässä prosessissa. Tästä syystä Euroopan unionin pitäisi poliittisen korrektiuden perusteella estää niiltä poliitikoilta pääsy EU:n alueelle, jotka hyväksyvät julkisten laitosten korruption, kuten se on jo tehnyt joidenkin muiden sellaisten maiden osalta, joissa tapahtuu räikeitä ihmisoikeusrikkomuksia.
<SPEAKER ID="221" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, kolmen salvadorilaisen Keski-Amerikan parlamentin jäsenen ja heidän autonkuljettajansa murhaa lähellä Guatemalan pääkaupunkia ja Keski-Amerikan parlamentin toimipaikkaa Ciudad de Guatemalaa koskeva päätöslauselmamme on protesti viattomiin ihmisiin kohdistuvia väkivaltaisuuksia vastaan.
<P>
Guatemala itsenäistyi vuonna 1839. Maata asustavilla intiaaneilla on siteitä maya-kulttuuriin ja 80 prosenttia maan asukkaista on katolisia. Kansa ei valitettavasti ole ollut onnekas hallitusten kanssa. Epädemokraatiset hallitukset, sotilasvallankaappaukset, kansalaissota, huumeet, korruptio ja köyhyys ovat luoneet suotuisat olosuhteet niille, jotka levittävät väkivallan kulttuuria ja polkevat ihmisoikeuksia.
<P>
Guatemala on presidenttijohtoinen maa, jossa lainsäädäntävalta on uskottu kongressille. Keskushallinnon pitäisi päättäväisesti pyrkiä eroon epäasianmukaisesta käyttäytymisestä, jonka puitteissa tuhotaan demokratiaa ja rikotaan ihmisoikeuksia. Mielestäni tällä päätöslauselmalla nopeutetaan meidän kaikkien perusarvoina pitämiemme arvojen tukemiseen tähtääviä toimia.
<SPEAKER ID="222" NAME="Neelie Kroes">
komission jäsen. (EN) Arvoisa puhemies, Guatemala on valitettavasti jälleen kerran asialistallamme kolmen salvadorlaisen Keski-Amerikan parlamentin jäsenen ja heidän autonkuljettajansa kauhistuttavan murhan takia. Neljän murhista epäillyn poliisin murha vankilassa on erinomainen esimerkki maan institutionaalisesta heikkoudesta. Huolimatta viimeisten kolmen vuoden aikana aikana toteutetuista toimista oikeusvaltion lujittamiseksi maan hallituksen on myönnettävä, että turvattomuus ja rankaisemattomuus ovat syvään juurtunueita tapoja Guatemalassa.
<P>
Komissio ja jäsenvaltiot ovat pyytäneet nopeaa ja riippumatonta tutkimusta tämän erittäin vakavan tapauksen selvittämiseksi. Olemme vaatineet päättäväisiä toimia oikeuslaitoksen ja turvallisuuselinten vahvistamiseksi. Lisäksi komissio on toistanut pitävänsä tärkeänä kansainvälisen tutkimuskomitean perustamista tutkimaan rankaisemattomuutta Guatemalassa. Tästä hankkeesta on keskusteltu aivan liian pitkään. Hallituksen toimia tässä asiassa on syytä kiittää. Perustuslakituomioistuimen on kuitenkin hyväksyttävä hanke ennen kuin kongressi voi sen vahvistaa.
<P>
Tästä syystä komissio on tyytyväinen siihen, että tämä keskustelu on tämän päivän esityslistalla. Euroopan parlamentti on hyvässä asemassa voidakseen painostaa Guatemalan parlamentin jäseniä tukemaan näitä erittäin tarpeellisia uudistuksia.
<P>
Kollegani Ferrero-Waldnerin vierailu Guatemalaan huhtikuussa antaa lisämahdollisuuden tällaisen viestin välittämiseen maan hallitukselle.
<P>
Euroopan komissio jatkaa Guatemalan kansan tukemista kuten se on tehnyt siitä lähtien, kun rauhansopimus allekirjoitettiin 10 vuotta sitten. Jotta kumppaanuutemme voisi toimia tehokkaasti, maan on kuitenkin otettava määrätietoisia askeleita sellaisen kaikenkattavan pitkän aikavälin turvallisuuspolitiikan luomiseksi, joka sisältää kaikki siihen kuuluvat näkökohdat. Tämän politiikan tueksi pitäisi löytyä riittävät kansalliset resurssit hallituksen elinten ja ohjelmien toiminnan rahoittamiseen. Nyt on tärkeämpää kuin koskaan, että päästään konsensukseen perustuvaan sitoumukseen sellaisen rohkean verosopimuksen tekemiseksi, johon sisältyy verojen nosto.
<P>
Toivottavasti viimeaikaiset tapahtumat muodostavat käännekohdan Guatemalan turvallisuuskeskustelussa. Osana vuosia 2007-2013 koskevaa uutta strategista puiteohjelmaansa komisio on valmis antaman tukea turvallisuuteen liittyvissä kysymyksissä osana "sosiaalista koheesiota ja ihmisten turvallisuutta" koskevaa keskeistä kokonaisuutta.
<P>
Lisäksi komissio jatkaa yhdessä jäsenvaltioiden kanssa EU:n toimien täytäntöönpanoa paikallisten viranomaisten kanssa. Se, että Guatemalan kongressi ratifioi äskettäin vuonna 2003 laaditun EU:n ja Keski-Amerikan poliittista vuoropuhelua ja yhteistyötäkoskevan sopimuksen, sekä mahdollisesti tehtävä EU:n ja Keski-Amerikan välinen assosiaatiosopimus antavat mahdollisuuden tehostettuun vuoropuheluun, joka epäilemättä sisältää turvallisuuteen liittyviä kysymyksiä.
<SPEAKER ID="223" NAME="Puhemies">
Keskustelu on päättynyt.
<P>
Äänestys toimitetaan keskusteluiden jälkeen.
