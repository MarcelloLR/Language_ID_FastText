<CHAPTER ID="012">
Euroopan satelliittinavigointiohjelmat (EGNOS ja Galileo) (keskustelu) 
<SPEAKER ID="299" NAME="Puhemies">
(PL) Esityslistalla on seuraavana Etelka Barsi-Patakyn teollisuus-, tutkimus- ja energiavaliokunnan puolesta laatima mietintö ehdotuksesta Euroopan parlamentin ja neuvoston asetukseksi muutetusta ehdotuksesta Euroopan parlamentin ja neuvoston asetukseksi eurooppalaisten satelliittinavigointiohjelmien (EGNOS ja Galileo) toteuttamisesta - C-60345/2007 - 2004/0156/COD)).
<SPEAKER ID="300" NAME="Radovan Žerjav">
neuvoston puheenjohtaja. - (SL) Olen iloinen, että olen kanssanne täällä tämän päivän täysistunnossa, joka on omistettu Galileon täytäntöönpanoasetukselle.
<P>
Olemme kaikki hyvin tietoisia siitä geostrategisesta ja taloudellisesta merkityksestä, joka Galileo- ja EGNOS-ohjelmilla on Euroopan unionille. Ennen kuin alan puhua käsiteltävänä olevasta asiakirjasta, haluaisin mainita lyhyesti näihin kahteen ohjelmaan liittyvät ratkaisevat tapahtumat viime vuoden ajalta.
<P>
Saksan puheenjohtajakauden aikana kesäkuussa 2007 neuvosto teki rohkean päätöksen lopettaa tuloksettomat neuvottelut toimiluvista. Aloitetta seurasi Euroopan parlamentin päätöslauselma, jossa ilmaistiin voimakas tuki kahden ohjelman jatkamiselle Euroopan unionin suojeluksessa ja kehotettiin yksiselitteisesti varmistamaan koko rahoitus Euroopan unionin talousarviosta.
<P>
Myöhemmin syyskuussa 2007 komissio esitti joukon ehdotuksia, joiden nojalla hankkeet rahoitettaisiin 100-prosenttisesti julkiselta sektorilta. Ehdotusten joukossa oli täytäntöönpanoasetus. Ecofin-neuvosto ja Euroopan parlamentti pääsivät viime vuoden marraskuussa sopimukseen päätöslauselmasta ja viikkoa myöhemmin liikenne-, televiestintä- ja energianeuvosto teki yleisen päätöksen. Näiden toimien ja Galileon tulevaa kehitystä koskevien päätösten ansiosta olemme onnistuneet saamaan nämä kaksi ohjelmaa pois umpikujasta ja palauttaneet ne yleiseen keskusteluun.
<P>
Olen tyytyväinen siihen, että kaikki kolme toimielintä sitoutuivat rakentavaan yhteistyöhön etsiessään kompromissia oikeusperustasta, jotta Galileo-hanke voitaisiin toteuttaa kokonaisuudessaan. Haluaisin erityisesti lausua kiitokseni esittelijälle Etelka Barsi-Patakylle sekä teollisuus-, tutkimus- ja energiavaliokunnan puheenjohtajalle Angelika Nieblerille. Puheenjohtajavaltio Slovenia on ylpeä siitä, että se on toteuttanut kaikki tarvittavat ponnistelut sopimuksen saavuttamiseksi ensimmäisen käsittelyn aikana.
<P>
Uskon, että neuvottelujemme tuloksena on tasapainoinen asiakirja. Käsiteltävänämme olevassa asiakirjassa eritellään ohjelmia varten kaudeksi 2007-2013 tarvittavat määrärahat sekä GNSS-ohjelmien hallinnointi ja täytäntöönpano sekä julkisten hankintojen periaatteet ja rakenne. Olemme kaikki hyväksyneet vastuun, joka Euroopan parlamentilla budjettivallan käyttäjänä on kansalaisille.
<P>
Ohjelmia koskevien kaikkien tehtävien täyttämisen helpottamiseksi olemme muodostaneet toimielinten välisen Galileo-komitean. Komitea valvoo ohjelmien täytäntöönpanon edistymistä, ohjelmiin liittyviä kansainvälisiä sopimuksia, markkinoiden valmistelua, hallinnointirakenteen tehokkuutta ja ohjelmien vuosittaista tarkistusta.
<P>
Arvoisa puhemies, hyvät naiset ja herrat, uskon, että ei ole tarpeen erityisesti korostaa sitä, miten tärkeitä eurooppalaiset satelliittinavigointiohjelmat ovat uusien työpaikkojen luomiselle ja Euroopan kilpailukyvylle. Nämä kaksi ohjelmaa ovat täysin johdonmukaisia Lissabonin strategian ja muun yhteisön politiikan kanssa, ja niiden avulla voimme kehittää ja suojella eurooppalaista osaamista, erityisesti sellaisten sovellusten alalla, jotka koituvat suoraan kansalaistemme hyödyksi.
<P>
Haluaisin kiittää teitä mielenkiinnostanne ja erityisesti rakentavasta yhteistyöstänne tässä tärkeässä eurooppalaisessa hankkeessa.
<SPEAKER ID="302" NAME="Jacques Barrot">
komission varapuheenjohtaja. - (FR) Arvoisat puhemies ja ministeri, hyvät naiset ja herrat, tämä istunto on selvästikin hyvin tärkeä. Uskon, että voimme kaikki onnitella itseämme siitä, että Galileo on lopultakin kehittynyt merkittäväksi eurooppalaiseksi hankkeeksi, joka voidaan toteuttaa.
<P>
Marraskuun 2007 lopussa tehtiin kaksi tärkeää poliittista päätöstä tämän merkittävän eurooppalaisen hankkeen puolesta. Euroopan parlamentti ja neuvosto ovat tietoisia siitä, että EGNOS- ja Galileo-ohjelmien jatkamiseen liittyvät asetukset on annettava ripeästi, ja ne ovat siitä lähtien tarkastelleet komission ehdotuksen tekstiä, jotta se voitaisiin hyväksyä ensimmäisessä käsittelyssä.
<P>
Haluaisin esittää kiitokset kolmen toimielimen, ja erityisesti parlamentin, rakentavasta työstä. Niiden kaikkien ponnistelujen ansiosta me olemme saavuttaneet uskomatonta edistystä eri kolmenvälisissä neuvotteluissa, ja nyt meillä on parlamenttia, neuvostoa ja komissiota tyydyttävä asetusluonnos. Teidän johdollanne, arvoisa ministeri, 7. huhtikuuta 2008 pidetyssä kokouksessa neuvosto puolsi luonnosta laajasti. Siksi, hyvät naiset ja herrat, on ensiarvoisen tärkeää, että myös parlamentti puoltaisi sitä tänään.
<P>
Voin vahvistaa, että ehdotuksen sisältämä ohjelmien rahoitus vastaa täysin Euroopan parlamentin ja neuvoston marraskuussa 2007 tekemää sopimusta talousarviosta. Haluaisin edelleen esittää vilpittömät kiitokseni Euroopan parlamentille siitä merkittävästä työstä, jonka se on tehnyt tämän tuloksen saavuttamisessa. Tekstillä myös luodaan riittävä hallinto ohjelmille. Siinä ehdotetaan komission, valvontaviranomaisen ja Euroopan avaruusjärjestön tehtävien tarkkaa jakamista, jolloin komissiolle osoitettaisiin omistajan tehtävät ja Euroopan avaruusvirastolle hallinnoijan tehtävät.
<P>
Tulevassa asetuksessa käsitellään myös järjestelmien turvallisuus- ja varmuuskysymyksiä. Ohjelmien tämä näkökohta on olennaisen tärkeä, mutta sitä ei ole aiemmin käsitelty näin selkeästi ja kattavasti. Komissio varmistaa tästä lähtien ohjelman hallinnoinnin jäsenvaltioiden pysyvän ja arvokkaan tuen avulla, sillä niillä on asiassa vaadittavaa asiantuntemusta.
<P>
Nyt voin vahvistaa, että Galileo-infrastruktuuri on suunniteltu toteuttamaan tulevan asetuksen liitteessä kuvaillut viisi tehtävää. Turvallisuuteen liittyvät asiakirjan säännökset eivät millään tavalla vaikuta tämän liitteen soveltamisalaan. Kaikista Galileo-ohjelman siviililuonnetta mahdollisesti heikentävistä tarkistuksista seuraa asetuksen tarkistus. Me olemme tietoisia hankintapolitiikkaa koskevasta kysymyksestä. Meidän on arvioitava kunkin jäsenvaltion teollisuuden sidosryhmien valmiudet ja samalla rajoitettava, tietysti oikeudenmukaisen kilpailun nojalla, asiaan liittyviä ylijäämää ja viivästyksiä koskevia riskejä.
<P>
Yhteisön kolmen toimielimen omistukseen liittyvien perusoikeuksien osalta asetuksessa säädetään, että Euroopan yhteisön olisi oltava kaiken EGNOS- ja Galileo-ohjelmisssa luodun ja kehitetyn aineellisen ja aineettoman omaisuuden omistaja.
<P>
Lopuksi, komiteamenettelyyn liittyvillä säännöksillä ja asetuksen nojalla perustetulla erityisellä kehyksellä vastataan parlamentin toivomukseen siitä, että sille tiedotetaan jatkuvasti ohjelmien edistymisestä. Ottaen huomioon tehtävät, joista parlamentti on tähän mennessä vastannut, on selvästi toivottavaa ja jopa olennaisen tärkeää, että parlamentti on budjettivallan käyttäjänä tiiviisti mukana ohjelman tulevaisuudessa. Ehdotetun asiakirjan ripeä hyväksyminen olisi ensimmäinen vaihe ohjelmien hallinnointiuudistuksessa. Komission pitäisi tehdä ehdotus, jolla asetusta tarkistetaan eurooppalaisten GNSS-ohjelmien hallinnointirakenteiden osalta. Mukautamme asetusta parlamentin ja neuvoston neuvottelemaan tekstiin pohjautuvien uusien viranomais- ja valvontatehtävien mukaisesti. Valvon henkilökohtaisesti, että parlamentti osallistuu tiiviisti tähän julkisen hallinnon uudistusta koskevaan toiseen vaiheeseen.
<P>
Arvoisa ministeri, hyvät naiset ja herrat, luotamme siihen, että te tuette Galileo-ohjelmaa ja edistätte tämän laajan yhteisön ohjelman tehokasta ja ripeää täytäntöönpanoa. Seuraavan muutaman kuukauden aikana meillä on tilaisuus käsitellä kaikkia mahdollisia käyttökohteita, joita Galileolla voi olla, ja tässä yhteydessä komissio paljastaa toimintasuunnitelman. Jotta näistä mahdollisuuksista voisi tulla totta, Galileon on tietenkin toteuduttava. Arvoisa puhemies, Euroopan parlamentin ja puheenjohtajavaltioiden Portugalin ja Slovenian ansiosta Galileolla on nyt kaikki mahdollisuudet onnistua.
<SPEAKER ID="303" NAME="Etelka Barsi-Pataky">
esittelijä. - (HU) Arvoisat puhemies, neuvoston puheenjohtaja, ministeri Žerjav ja varapuheenjohtaja Barrot, hyvät naiset ja herrat, Euroopan parlamentti on antanut Galileo-ohjelmalle jatkuvaa ja myönteistä tukea aivan sen alusta lähtien. Vuoden 2007 marraskuussa Euroopan parlamentti nosti ohjelman rohkealla liikkeellä alamaista ja hyväksyi joulukuussa GNSS-ohjelmien kehittämisen rahoittamisen tarkistetusta yhteisön talousarviosta.
<P>
Nyt keskustelemme Galileo- ja EGNOS-satelliittinavigointiohjelmien täytäntöönpanoa koskevasta asetuksesta, joka on tulosta antoisasta epävirallisesta kolmenvälisestä keskustelusta ensimmäisessä käsittelyssä. Yhteisön talousarviosta täysimääräisesti tuleva rahoitus edellyttää erityistä vastuuta eurooppalaisille veronmaksajille ja siihen liittyvää huolellista sääntelyä. Tämä koskee erityisesti rahoitusta, ohjelman hallinnointia, julkisia hankintamenettelyjä ja turvallisuutta. Olemme oppineet muutaman viime vuoden aikana niin paljon, koska olemme kohdanneet niin monia ongelmia. Asetusten osalta olemme myös lähtemässä täysin uudelle tielle, voisi sanoa, että olemme uranuurtajia, koska tämä on ensimmäinen yhteinen eurooppalainen infrastruktuuri, jota rakennetaan yhdessä ja joka on yhteisön yhteisessä omistuksessa.
<P>
Rahoitus - Euroopan parlamentti hyväksyy, että ohjelman kehityskulut ovat 3,4 miljardia euroa, jonka budjettiviranomaiset varmistavat. Komissiota pyydetään myös tekemään vuoteen 2010 mennessä ehdotus vuoden 2013 jälkeisen ajan rahoituksesta erityisesti yhteistä omistusta koskevien sitoumusten osalta. Pyydän huomaamaan, että aikataulujen noudattaminen ja lisäviivästysten välttäminen ovat ratkaisevia ohjelmien taloudellisen menestyksen saavuttamiselle.
<P>
Hinnoittelupolitiikka määritellään käyttövaiheen yksityiskohtaisen analyysin jälkeen, ja siinä pidetään mielessä, että kuluttajien on saatava korkealaatuista palvelua. Ohjelman hallinnointi osoitetaan viranomaiselle, jonka toimivalta on selkeästi jaettu. Komissio vastaa ohjelman täytäntöönpanosta ja ohjelman hallinnoinnista, ja ohjelmakomitea auttaa sitä sen työssä, komiteamenettelyissä. Euroopan avaruusjärjestö (ESA) on pääasiallinen toimeksisaaja, ja on huomattava, että komission ja ESA:n välinen sopimus on osoitus ohjelman menestyksestä. Pitkän keskustelun jälkeen päätettiin, että eurooppalaisen GNSS-järjestelmän valvontaviranomainen valvoo ohjelman turvallisuutta.
<P>
Euroopan parlamentti, neuvosto ja komitea tunnustavat, että ohjelman menestyksen takaamiseksi on löydettävä uusia yhteistyön muotoja. Liitteen julistuksen mukaisesti me seuraamme tulevaisuudessa ohjelman täytäntöönpanoa yhteisesti neljännesvuosittain toimielinten välisessä paneelissa ja työohjelma tarkistetaan vuosittain. Julkisia hankintamenettelyjä koskevat säännökset olivat tärkeä osa esittelijän marraskuun mietintöä, ja tärkeimmät osat on liitetty neuvoston ehdotukseen. Me kannatamme jälkimmäistä täysimääräisesti. Galileo-ohjelma antaa meille toivoa uudesta teknologiasta, kehityksestä, uusista liiketoimintamahdollisuuksista ja työstä. Erityisesti korostamme mahdollisuuksia, joita pienet ja keskisuuret yritykset kaikissa 27 jäsenvaltiossa saavat. Siitä säädetään säännöksissä.
<P>
Parlamentin neuvotteluvaltuuskunta, jota johti ITRE-valiokunnan (teollisuus-, tutkimus- ja energiavaliokunta) puheenjohtaja Angelika Niebler ja johon osallistui varjoesittelijöitä ja lausunnon antavien valiokuntien edustajia, toimitti ensimmäisessä käsittelyssä hyväksytyn tekstin osana epävirallista kolmenvälistä keskustelua ITRE-valiokunnalle. ITRE-valiokunta hyväksyi sen yksimielisesti. Nyt nämä asetukset esitetään Euroopan parlamentille täysistunnossa. Lopuksi haluan esittää kiitokset puheenjohtajavaltio Slovenialle sen sitoutumisesta ohjelmaan, komissiolle sen asiantuntijatyöstä ja kollegoille tuesta, joka on mahdollistanut sopimuksen. Kiitos.
<SPEAKER ID="304" NAME="Margaritis Schinas" LANGUAGE="EL">
Arvoisa puhemies, haluaisin ilmaista budjettivaliokunnan puolesta tyytyväisyyden saavutettuun tulokseen. Tämä on tietysti poikkeus. Tavallisesti budjettivaliokuntaa kehotetaan löytämään rahat tietylle ohjelmalle, mutta nyt tilanne on ollut päinvastainen. Olimme jo löytäneet rahat ja yritimme määrittää ohjelman rakenteen. Noin 40 päivää kestäneiden neuvoston kanssa pidettyjen neuvottelujen jälkeen onnistuimme lopulta.
<P>
Galileon lopullinen hyväksyminen on minun mielestäni todistus kolmesta tärkeästä seikasta. Ensiksi, juuri kun Euroopan unionia syytetään siitä, että sillä ei ole minkäänlaisia tavoitteita, vaikka se on keskellä sekasortoa, meidän halukkuutemme löytää varat kyseistä teknisesti kunnianhimoista suunnitelmaa varten todistaa, että EU voi tehdä enemmänkin kuin vain vastata arvosteluun, kun kyseessä on unionin kansalaisten ja liiketoiminnan hyväksi toimiminen.
<P>
Toiseksi, kuten komission jäsen Barrot on huomauttanut, ilman Euroopan parlamenttia ei olisi Galileoa. Euroopan parlamentilla on ollut keskeinen osa neuvoteltaessa neuvoston kanssa varojen löytämisestä, erityisesti, kun yksityinen sektori ei varannutkaan määrärahoja, vaikka oli aiemmin luvannut niin.
<P>
Kolmanneksi ja viimeiseksi, meillä on nyt kokonaan yhteisön rahoittama ohjelma. Koska tätä ohjelmaa tukevat vain ja ainoastaan eurooppalaiset veronmaksajat, se edellyttää erityistä vastuuta Euroopan parlamentilta ja ohjelman hallinnoijilta, joita ovat Euroopan komissio, Euroopan avaruusjärjestö ja Galileon valvontaviranomainen.
<P>
Me emme kavahda tätä velvollisuutta. Valvomme ohjelman hallinnointia vuoteen 2013 asti hyvin tiiviisti. Tässä on mukana paljon rahaa, joten vastuumme on erityisen vaativa.
<P>
Kiitos oikein paljon ja onnittelut kaikille, jotka ovat tehneet töitä tämän erittäin tyydyttävän tuloksen saavuttamiseksi.
<SPEAKER ID="305" NAME="Anne E. Jensen">
liikenne- ja matkailuvaliokunnan lausunnon valmistelija.. - (DA) Arvoisa puhemies, liikenne- ja matkailuvaliokunnan lausunnon valmistelijana haluaisin myös ilmaista huomattavan tyytyväisyyteni nyt saavutettuun tulokseen. Galileon avulla voidaan tulevaisuudessa varmistaa tehokkaampi, turvallisempi ja ympäristön kannalta kestävä liikenne. Tällä järjestelmällä edistetään kaikkien tie-, raide-, ilma- ja meriliikennemuotojen parempaa hallinnointia ja valvontaa. Tämä koskee yksityisiä yrityksiä, viranomaisia ja meidän kansalaisten parempaa tiedottamista.
<P>
Monet ihmiset ovat kysyneet, miksi tarvitsemme Galileoa, kun meillä jo on GPS? GPS on meillä kuitenkin vain lainassa. EU:lla ei ole määräysvaltaa kyseiseen teknologiaan. Koska satelliittinavigoinnista on tulossa ensiarvoisen tärkeää yhteiskunnallemme, EU:lla pitäisi olla sekä oma infrastruktuuri että laajaa osaamista ja asiantuntemusta. Koska olemme nyt Galileon myötä lähettämässä 3,5 miljardia euroa EU:n veronmaksajien rahaa avaruuteen, meidän on varmistettava, että sillä saavutetaan toivotut tulokset. Siksi on tärkeää, että parlamentti voi vaikuttaa tuleviin menettelyihin.
<P>
Haluaisin kiittää Etelka Barsi-Patakya erinomaisesta yhteistyötä tämän mietinnön osalta. Haluaisin myös kiittää Margaritis Schinasia ja teollisuus-, tutkimus- ja energiavaliokunnan puheenjohtajaa Angelika Niebleriä hyvästä yhteistyöstä ja siitä, että olemme työskennelleet ryhmänä neuvottelujen aikana. Haluaisin myös kiittää komission jäsentä Barrot'ta hänen panoksestaan asian viimeistelyssä. Viimeisenä vaan ei vähäisimpänä haluaisin onnitella puheenjohtajavaltio Sloveniaa saavuttamastamme erinomaisesta tuloksesta.
<SPEAKER ID="306" NAME="Angelika Niebler">
PPE-DE-ryhmän puolesta. - (DE) Arvoisat puhemies, neuvoston puheenjohtaja ja komission jäsen, hyvät naiset ja herrat, tämä päivä on hyvä päivä Euroopalle. Näytämme vihreää valoa yhdelle merkittävimmistä EU:n hankkeista - Galileo-satelliittinavigointijärjestelmälle. Edellisen puhujan tapaan haluaisin myös aloittaa esittämällä vilpittömät kiitokset. Kiitos esittelijällemme, Etelka Barsi-Patakylle ja budjettivaliokunnan ja liikenne- ja matkailuvaliokunnan jäsenille erinomaisesta yhteistyöstä. Minun mielestäni parlamentti on työskennellyt erittäin hyvin yhdessä tämän asiakirjan osalta, ja yhdessä neuvoston ja komission kanssa olemme saavuttaneet erittäin hyvän tuloksen.
<P>
Useissa yhteyksissä on keskusteltu siitä, tarvitsemmeko me eurooppalaista satelliittinavigointijärjestelmää. Anne Jensen on käsitellyt tätä kysymystä. Meillä on edelleen yhdysvaltalainen GPS, Venäjällä on GLONASS ja Kiina on kehittelemässä jotakin. Tämä todellakin osoittaa, että myös meidän on investoitava omaan eurooppalaisen satelliittinavigointijärjestelmään. Meillä on oltava tämä teknologia Euroopassa.
<P>
Tarvitsemme osaamista rakentaaksemme itsenäisesti tämän kaltaisia järjestelmiä Euroopassa, ja meidän on myös tehtävä jotakin keskisuurten yritystemme omistajien puolesta ja pienten ja keskisuurten yritysten puolesta, sillä ne hyötyvät tästä infrastruktuurin perustamisen jälkeen kehittämällä sovelluksia monilla aloilla, mitä tällä hetkellä ei ehkä paljonkaan ajatella. Näitä aloja ovat logistiikka, tavaraliikenne, meri-, raide- ja ilmaliikenne ja turvallisuus. Sovelluksia on paljon, ja uskon että olemme nyt tehneet hyvän valmistelutyön keskisuurten yritystemme omistajien puolesta.
<P>
Galileolla on pitkä historia. En aio kerrata sitä tässä, haluaisin vain korostaa, että parlamentti on tukenut Galileo-hanketta koko ajan. Viime vuonna varmistimme rahoituksen Euroopan unionin verotuloista ja huomisen äänestyksen myötä annamme merkittävän panoksen sen varmistamiselle, että hankkeen hallinnointi sujuu kitkattomasti, että hallinnointimenettelyt on suunniteltu avoimiksi ja että parlamentti on Euroopan unionin toisena lainsäätäjänä mukana hankkeen myöhemmässä kehittämisessä ja hallinnoinnissa.
<SPEAKER ID="307" NAME="Norbert Glante">
PSE-ryhmän puolesta. - (DE) Arvoisat puhemies ja komission jäsen, Galileoa voitaisiin myös nimittää ”Päättymättömäksi tarinaksi”. Toivon, että tämä nimi ei enää tämän päivän keskustelun ja huomisen äänestyksen jälkeen ole sopiva. Päättymättömästä tarinasta on nyt tulossa totta.
<P>
Haluaisin kiittää Etelka Barsi-Patakya erityisesti hänen avuliaasta yhteistyöstään kolmenvälisissä neuvotteluissa mutta myös viime vuosina. Hän on aina ollut oikeudenmukainen kumppani, ja me olemme päässeet järkeviin ja perusteltuihin kompromisseihin. Kiitos luonnollisesti myös puheenjohtajavaltiolle ja erityisesti puheenjohtajavaltion edustajalle, joka johti viittä meidän kanssamme käytyä kolmenvälistä neuvottelua. Hän on hyvin asiantunteva ja asiaan sitoutunut nainen, jonka - nyt lienee turvallista sanoa - ei ollut luullakseni helppoa saada neuvostossa kompromissia aikaan.
<P>
Minun ryhmäni, Euroopan parlamentin sosiaalidemokraattinen ryhmä, on aina tukenut Galileo-hanketta, ja nyt me tuemme myös saavutettua tulosta. Voin vakuuttaa teille, että meidän ryhmästämme kukaan ei äänestä huomenna vastaan ja että me kaikki äänestämme hyväksymisen puolesta. On myös huomattava se seikka - ja pyytäisin teitä vain huomioimaan sen eikä kirjaamaan pöytäkirjaan - että monien Saksan edustajien piti taistella hallituksensa kanssa saadakseen tämän asian etenemään. Angelika Niebler hymyilee, koska hän tietää, mistä puhun.
<P>
Olemme tässä asetuksessa onnistuneet määrittelemään selkeät rakenteet ja jakamaan selvästi vastuualueet komission, valvontaviranomaisen ja Euroopan avaruusjärjestön välillä. Meillä on toimielinten välinen paneeli, josta käsin Euroopan parlamentti, neuvosto ja komissio ovat todistaneet hankkeen edistymistä. Tapaamme neljä kertaa vuodessa vuoteen 2013 asti ja me kaikki oletamme, että vuosi 2013 on aika, josta myös pidämme kiinni ja että pidämme kiinni myös 3,4 miljardin euron talousarviosta, tai asian perustelu vaikeutuu.
<P>
Kuten kollegani Angelika Niebler juuri lausui, Galileo ei ole pelkästään satelliittinavigointijärjestelmä, jonka avulla jotkut kansalaiset pääsevät määränpäähänsä nopeammin. Galileo on merkittävä tekninen kehitysaskel meille Euroopassa, ja meidän on pidettävä yllä asiantuntijuuttamme avaruusilmailussa, navigointiteknologiassa ja elektroniikassa. Siksi tämän hankkeen toteuttaminen nyt on tärkeää.
<P>
Nyt on erityisen tärkeää, että komissio viimeistelee tarjouspyynnöt ennen kesää. Se on erittäin hankala tehtävä. Sen myötä saadaan ratkaiseva sopimus. Teollisuudelle on annettava toinen tilaisuus ja teollisuuden on tartuttava tähän toiseen tilaisuuteen. Toivon, että teollisuuden edustajat ymmärtävät, mikä heitä odottaa. Meillä ei ole varaa toiseen epäonnistumiseen teollisuuden vaikeuksien takia. Olen hyvin innostunut ehdotuksesta, komission toimintasuunnitelmasta ja erityisesti rahoitusnäkymistä vuodesta 2014 alkaen.
<P>
Vahvistetaan lopuksi vielä kerran: julkisen ja yksityisen sektorin yhteistyötä ei ole siksi kokonaan hylätty. Kaudesta 2013-2014 alkaen me voimme soveltaa julkisen ja yksityisen sektorin yhteistyötä uudelleen mallia käyttäessämme. En haluaisi nyt jättää julkisen ja yksityisen sektorin yhteistyötä kokonaan pois laskuista.
<SPEAKER ID="308" NAME="Anne Laperrouze">
ALDE-ryhmän puolesta. - (FR) Arvoisat ministeri, komission jäsen ja esittelijä, hyvät naiset ja herrat, Galileo-nimi saattaa tuoda avaruusalan asiantuntijoille mieleen italialaisen tähtitieteilijän lisäksi yhdysvaltalaisen avaruusluotaimen, jonka Nasa oli suunnitellut Jupiterin ja sen dyynien tutkimista varten ja joka piti laukaista 18. lokakuuta 1989 Atlantis-avaruussukkulasta. Laukaisua lykättiin huomattavasti, koska sukkulalennot keskeytettiin Challengerin onnettomuuden jälkeen.
<P>
Loppujen lopuksi tehtävä, jonka Galileo suoritti Jupiterin järjestelmässä, oli loistava. Siinä ja eurooppalaisessa Galileo-ohjelmassa on samankaltaisuuksia. Ohjelma on kohdannut vastoinkäymisiä. Toivon kuitenkin, että meidän ohjelmamme osoittautuu yhtä menestyksekkääksi. Toivon ennen kaikkea, että tästä lähtien Galileo-nimi yhdistetään eurooppalaisen ohjelman menestykseen.
<P>
Kun muistellaan julkisen ja yksityisen sektorin kumppanuuden epäonnistumiseen liittyviä vaikeita aikoja, on tärkeää ymmärtää, että meidän on yhdistettävä voimamme saadaksemme tämän hankkeen vauhtiin. Euroopan parlamentti halusi oppia menneistä virheistä ja kantaa poliittisen vastuunsa yhtenä budjettivallan käyttäjänä. Se, että Euroopan parlamentti suostui lopulta säilyttämään valvontaviranomaisen, vaikuttaa tärkeältä. Asiantuntijavalvonta on todella välttämätöntä erityisesti siksi, että Galileo-hanke on ensimmäinen lajiaan Euroopan unionille.
<P>
Tämä on ensimmäinen kerta, kun Euroopan unioni on investoinut omaan infrastruktuuriinsa. Euroopan komissio on omistaja, ja Euroopan avaruusjärjestö on hallinnoija. Nämä vastuualueet on määriteltävä ja osoitettava selkeästi, mutta niitä on myös valvottava asianmukaisesti. Koska parlamentti on tiiviisti mukana hankkeessa, on täysin kohtuullista, että se osallistuu myös ohjelman valvontaan. Siksi pidän myönteisenä, että luotiin toimielinten välinen valvontaryhmä, joka koostuu parlamentin, neuvoston ja komission edustajista ja jonka avulla kaikki toimielimet, erityisesti omamme, voivat ottaa vastuuta hankkeesta. Hankkeen on onnistuttava. Euroopan unionin uskottavuus kansainvälisesti ja, mikä on vielä merkittävämpää, sen omien kansalaisten keskuudessa riippuu siitä.
<P>
Uskon, että tämän saavuttamiseksi Euroopan avaruusjärjestön on luotettava eurooppalaisten asiantuntijoiden verkostoon ja ympäröitävä itsensä tarvittavalla asiantuntemuksella. Siinä on kyse eri osia rakentavien yritysten koordinoinnista järjestelmän turvallisuuden varmistamiseksi ja kustannusten valvomiseksi.
<P>
Haluaisin ottaa vapauden mainita henkilökohtaisen mielipiteeni, joka koskee Galileon sotilaallista käyttöä. Euroopan parlamenttia on painostettu vähentämään voimakkaasti sotilaallisen käytön mahdollisuuksia. Tämä on vahinko, vaikka ohjelman kehittymisen myötä voidaan ehkä nähdä, että tätä välinettä voitaisiin käyttää huolellisesti myös sotilaallisesti. Galileo Galilei otti tieteellisiä edistysaskeleita, mutta edisti myös välillisesti filosofiaa ja muita ajattelun alueita. Galileo-hankkeella on valtavat vaikutukset sovelluksiin, maanosamme riippumattomuuteen, mutta myös unioniin sitoutumiseen.
<SPEAKER ID="309" NAME="David Hammerstein">
Verts/ALE-ryhmän puolesta. - (ES) Arvoisa puhemies, haluaisin kiittää Etelka Barsi-Patakya hänen avoimesta asenteestaan sekä kaikkia niitä, jotka ovat osallistuneet tähän prosessiin.
<P>
Edellinen yksityisesti rahoitettu Galileo-hanke epäonnistui, ja nyt meillä on hanke, jolla on yksinomaan Euroopan unionin rahoitus. Tämä tarkoittaa, että hankkeessa on suurempi yhteiskunnallinen vastuu.
<P>
Tässä yhteydessä voimme pitää myönteisenä sitä, että Galileossa sitoudutaan tarjoamaan korkealaatuisia palveluja ja oikeudenmukaisia hintoja, joilla varmistetaan, että julkiset investoinnit koituvat kuluttajien hyödyksi niin, että heidän ei tarvitse maksaa kahdesti tulevista palveluista.
<P>
Toinen hyvin myönteinen asia on, että Galileon on oltava yhteentoimiva Yhdysvaltain nykyisen GPS-järjestelmän kanssa ja että tästä yhteentoimivien palvelujen linjasta voidaan oppia.
<P>
Tärkeää on myös, että henkilötietojen ja yksityisyyden suoja on teknisesti yhdistetty Galileoon. Lyhyesti sanottuna Galileolle alkaa uusi elämä. Toivomme, että voimme hyötyä tästä mahdollisuudesta tarjota kaikille Euroopan ihmisille hyödyllisiä ja innovatiivisia palveluja.
<SPEAKER ID="310" NAME="Vladimír Remek">
GUE/NGL-ryhmän puolesta. - (CS) Arvoisa komission jäsen, hyvät naiset ja herrat, varjoesittelijänä olen hyvin iloinen siitä, että olemme ratkaisseet Galileo-järjestelmän täytäntöönpanon tiellä olleet suurimmat ongelmat. Haluaisin korostaa Etelka Barsi-Patakyn osuuden merkitystä, sillä hänen asiantuntemuksensa ja diplomaattisten taitojensa ansiosta pystyttiin neuvottelemaan uusi sopimus. Sanon tämän myös siksi, että osallistuin neuvoston ja komission kanssa käytyihin kolmenvälisiin neuvotteluihin, joita Angelika Niebler johti parlamentin puolesta mielestäni hyvin menestyksekkäästi.
<P>
En ole puhumassa täällä ensimmäistä kertaa Galileosta. Kuten aiemminkin, en kiellä sitä, että tämä hanke on kunnianhimoinen ja hinnakas, ja sen lisäksi - tai oikeastaan sen takia - ristiriitainen monien ryhmäni jäsenten mielestä. Avaruusilmailusta saamieni kokemusten perusteella olen itse edelleen vakuuttunut, että olemme nyt Euroopan unionissa menossa oikeaan suuntaan. Paras peruste Galileon puolesta olisi ehdottomasti kuitenkin se, että ohjelma toimisi mahdollisimman nopeasti ja menestyksekkäästi. Kun yritys luottaa yksityisyritysten yhteenliittymiin epäonnistui, päästiin lopulta viisaaseen ratkaisuun. Pitäisikö meidän Euroopassa riistää itseltämme mahdollisuus saavuttaa etulyöntiasema teknologiassa? Pitäisikö meidän sanoa ei tuotannon tuottavuuden lisäämiselle, kaikkien liikennemuotojen parantuneelle turvallisuudelle, polttoainesäästöille, teollisuuskatastrofien ja muiden katastrofien nopeammalle hoitamiselle ja muille eduille, joita Galileo tarjoaa? Minä olen vakuuttunut siitä, että vastaus on ei.
<P>
Käsiteltävänä oleva asiakirja tarjoaa myös vastauksia toistuviin kysymyksiin esimerkiksi henkilötietojen ja yksityisyyden suojelusta tai oikeudenmukaista taloudellista kilpailua koskevista takuista. Siinä viitataan myös pieniin ja keskisuuriin yrityksiin, joille olisi annettava ainakin 40 prosenttia alihankintana teetettävistä töistä. Galileo ei ole halpa, mutta toisaalta sen myötä EU:n jäsenvaltioihin pitäisi tulla noin 140 000 uutta työpaikkaa. Olen vakuuttunut siitä, että kun Galileo on käynnistynyt ja toimii, yksityinen sektori tulee takaisin ja haluaa myös hyötyä hankkeesta. Lopuksi kerron, että olen jo kutsunut Galileoa hallinnoivan viranomaisen vierailulle Prahaan. Olemme edelleen kiinnostuneita, ja kutsu on edelleen voimassa. Tšekin tasavalta, joka on yksi unionin pienimmistä maista, pitää Galileo-hanketta tulevaisuuden mahdollisuutena.
<SPEAKER ID="311" NAME="Jeffrey Titford">
IND/DEM-ryhmän puolesta. - (EN) Arvoisa puhemies, ollaanpa rehellisiä. EU:n satelliittiradionavigointiohjelmat ovat täysi katastrofi. Yksityinen sektori tajusi pian, että ei kannata ostaa sikaa säkissä, ja livisti Galileo-hankkeesta. Mutta onko EU valmis hyväksymään ilmiselvät tosiseikat ja hylkäämään hankkeen? Ei, kaikkea muuta. Sen sijaan meillä on tämä mietintö, jossa kannatetaan sitä, että hankkeesta pitäisi maksaa etukäteen, ja sen lisäksi vielä sitä, että eurooppalaisten veronmaksajien olisi maksettava kaikki kustannukset. Siinä kehotetaan tämän tapauksen osalta valtaviin lisäyksiin talousarviossa: 120 miljoonasta Englannin punnasta 715 miljoonaan Englannin puntaan. Toisin sanoen meillä on edessämme tilanne, jossa tälle häpeälliselle hankkeelle annetaan avoin valtakirja rahojen käyttöön.
<P>
Yhdysvalloilla on oma satelliittijärjestelmänsä GPS, joten EU:lla on myös oltava omansa. Tämä on Galileo-hankkeen johtava periaate. Tällainen lastentarhan kaltainen päätöksenteko ei ole terveen järjen mukaista eikä sillä ole mitään uskottavaa taloudellista oikeutusta. Se on myös moraalisesti ja ympäristön kannalta väärin.
<P>
Tässä toimielimessä käytetään paljon aikaa siihen, että keskustellaan ympäristöstä ja esitetään askeettisia toimenpiteitä, joilla Euroopan unionissa asuvat ihmiset pakotetaan tuntemaan jatkuvaa syyllisyyttä hiilijalanjäljestään. Ja kuitenkin olemme nyt ajamassa sinnikkäästi eteenpäin hanketta, jonka ympäristövaikutuksia on miltei mahdotonta laskea. Onko kukaan pysähtynyt miettimään sitä hiilijalanjälkeä, joka syntyy, kun kiertoradalle laukaistaan Galileo-järjestelmän vaatimat 30 satelliittia, mitä varten on poltettava valtavat määrät rakettimoottorien polttoainetta? EU:n uskottavuus ympäristöasioissa on jo nyt hyvin kyseenalaista YKP:n ja YMP:n hävitysten takia puhumattakaan siitä, että parlamentilla on tarpeettomasti kaksi rakennusta, täällä ja Brysselissä.
<P>
Kehotan kaikkia täällä tänään olevia parlamentin jäseniä, erityisesti niitä, jotka katsovat taistelevansa ympäristön puolesta, tutkiskelemaan omatuntoaan ja vastustamaan tätä turhuuden ruumiillistumaa. Meidän ei tarvitse toistaa palveluja, jotka ovat jo saatavilla Yhdysvaltain GPS-järjestelmässä, eikä meidän missään nimessä pitäisi tuottaa niin paljon tarpeetonta hiilidioksidisaastetta ympäristöön.
<SPEAKER ID="312" NAME="Ján Hudacký" AFFILIATION="PPE-DE">
(SK) Aluksi haluaisin kiittää esittelijää Etelka Barsi-Patakya, joka on jo kauan ollut aktiivinen tällä alalla ja joka on edistänyt huomattavasti Galileo-ohjelman onnistunutta täytäntöönpanoa koskevia yhteisiä päätöksiä ja sopimuksia.
<P>
Puheenvuorossani haluaisin myös korostaa kahta merkittävää näkökohtaa, jotka ovat olennaisen tärkeitä eurooppalaisten satelliittiradionavigointiohjelmien onnistuneelle täytäntöönpanolle. Pidän hyvin myönteisenä kyseisten ohjelmien talousarviosta tehtyä yhteistä sopimusta ja päätöstä sekä sitä, että täydentävät varat pystyttiin löytämään sen jälkeen, kun julkisen ja yksityisen sektorin kumppanuusmalli Galileo-ohjelman rahoittamiseksi kariutui. Minun mielestäni kaikki Euroopan unionin toimielimet ovat tehneet hyvin vastuullisen ja järkevän päätöksen. Me teollisuus-, tutkimus- ja energiavaliokunnassa ja täysistunnossa pidämme tätä hyvin myönteisenä kehitysvaiheena.
<P>
Minun mielestäni Euroopan unionin on julkisia varojaan käyttämällä osallistuttava tämän kaltaisiin ohjelmiin ja tämän alan kehitykseen, sillä alalla on merkittävät mahdollisuudet sellaisten uusien palvelujen kehittämiseen, joilla on suuri lisäarvo ja joita tarvitaan miltei kaikilla yhteiskunnan aloilla.
<P>
Toinen näkökohta ohjelmien täytäntöönpanossa on hankintamenettely Galileon kehitysvaiheessa. Haluan myös tässä ilmaista tyytyväisyyteni kaikkien tasojen tasapainoista osallistumista koskeviin ehdotuksiin mukaan luettuna pienten ja keskisuurten yritysten osallistuminen kaikissa jäsenvaltioissa.
<P>
Infrastruktuurihankintojen jakamisella kuuteen tärkeimpään työosioon sekä monilla täydentävillä työosioilla annetaan useammalle toimittajalle tasapuolisesti tilaisuus osallistua julkiseen hankintaan, mikä vain edistää koko täytäntöönpanomenettelyä.
<P>
Haluan käyttää tilaisuutta hyväkseni ja kehottaa kaikki asiaankuuluvia laitoksia sekä Euroopan tasolla että kansallisesti käynnistämään näkyviä edistämiskampanjoita sen varmistamiseksi, että kaikki asiaankuuluvat sidosryhmät ovat mukana sekä kehitysvaiheen aikana että sitten, kun Galileo-järjestelmä on toiminnassa.
<SPEAKER ID="313" NAME="Gilles Savary" AFFILIATION="PSE">
(FR) Arvoisa puhemies, minä olen yksi niistä, jotka olivat paikalla Galileo-hanketta aloitettaessa, ja siten minulla on ehkä muita paremmat mahdollisuudet arvioida viivästyksen laajuutta. Minun mielestäni tässä hankkeessa on kaksi sisäänrakennettua vikaa.
<P>
Ensinnäkin se on ensimmäinen tärkeä yhteisön hanke, jossa puututaan teollisuuteen. Ei ole ollut helppoa vakuuttaa ihmisille, että EU voisi omistaa oman satelliittinavigointijärjestelmän, ja siksi poliittisen yksimielisyyden saavuttaminen veikin kauan aikaa. Toiseksi, liiketoimintasuunnitelma ei voinut olla sellainen kuin alun perin kuviteltiin yksinkertaisesti siitä syystä, että tärkein kilpailijamme GPS on maksuton ja kokonaan Yhdysvaltain hallituksen rahoittama.
<P>
Meidän piti ratkaista nämä kaksi alkuperäistä ongelmaa ja arvioida tilanne puheenjohtajavaltion Slovenian ja puheenjohtajan Barrot'n innostamana ennen kuin saavutimme tämän huomionarvoisen yksimielisyyden kolmen toimielimen välillä. Tämän kolmenvälisen vuoropuhelun ansiosta olemme nyt tilanteessa, jossa meillä on asiakirja ja teksti. Huomenna todistamme Galileon käynnistämistä ennen kuin toinen satelliitti lauantaina laukaistaan Baikonurista.
<SPEAKER ID="314" NAME="Tobias Pflüger" AFFILIATION="GUE/NGL">
(DE) Arvoisa puhemies, Galileoon liittyy paljon hurmosta. Siinä on kuitenkin myös kaksi merkittävää tunnelman latistajaa.
<P>
Ensinnäkin korkeat kustannukset, joista EU:n veronmaksajien on vastattava tällä hetkellä miltei yksinomaisesti. Puhutaan vähintään 3,4 miljardista eurosta, mutta määrä on varmasti jopa enemmän.
<P>
Toiseksi, Galileon ennakoitavissa oleva sotilaallinen käyttö. Galileoa on aina mainostettu GPS:n siviilivaihtoehtona. Jopa sopimuksella on sovittu sen yksinomaisesta siviilikäytöstä. EU:n talousarviossa nyt suunnitellulla rahoituksella ei mahdollisteta minkäänlaista sotilaallista käyttöä voimassa olevien sopimusten mukaisesti. Jotkut odottavat siksi Lissabonin sopimusta, joka mahdollistaisi sen mutta joka toivottavasti torjutaan Irlannin kansanäänestyksessä. Sotilaallista käyttöä suunniteltiin kuitenkin jo kauan aikaa sitten. Silloin toivottiin, että Galileoa varten saataisiin rahoitusta aseteollisuudelta. Galileon neljättä tehtävää, julkisesti säännellyn palvelun tarjoamista, suunnitellaan selvästi kaksinaisena käyttönä sotilasoperaatioita varten, kuten myös poliisia, rannikkovartiostoa ja tiedustelupalveluja varten. Olkaa hyvä ja kertokaa jotakin tästä!
<P>
Kukaan ei tarvitse toista sotilassatelliittiohjelmaa, ellei sitä käytetä EU:n geostrategisten ja sotilaallisten etujen hyväksi. Siksi Galileon pitäisi olla yksinkertaisesti siviilihanke.
<SPEAKER ID="315" NAME="Romana Jordan Cizelj" AFFILIATION="PPE-DE">
(SL) Olisi vaikeaa löytää eurooppalainen ohjelma, joka edistäisi Lissabonin strategian tavoitteita niin hyvin kuin eurooppalaiseen maailmanlaajuiseen satelliittinavigointijärjestelmään liittyvät toimet. Niihin sisältyy tutkimus- ja kehitystyö hyvin erikoistuneilla teknologia-aloilla, uusien mahdollisuuksien luominen nuorille, uusia ja parempia töitä, yritysten kehitys ja niin edelleen.
<P>
Järjestelmän täytäntöönpano on niin vaativaa, että yksikään jäsenvaltio ei selviytyisi siitä yksin. Juuri tässä Euroopan yhdentymisen tuoma lisäarvo on ilmiselvää. Järjestelmän täytäntöönpanon myötä Euroopasta myös tulee riippumattomampi, ja se saa kilpailuedun.
<P>
Vasta äskettäin hanke käytännöllisesti katsoen haudattiin rahoitukseen liittyvien ongelmien takia. Siksi onnittelen esittelijää Etelka Barsi-Patakya ja Euroopan parlamentin neuvotteluryhmän johtajaa Angelika Niebleriä, jotka tekivät erinomaista työtä. Haluaisin myös onnitella Euroopan neuvoston puheenjohtajavaltiota Sloveniaa neuvoston ja parlamentin tekemästä sopimuksesta.
<P>
Täytäntöönpano on nyt kuitenkin monia vuosia myöhässä. Toivoisin, että seuraavat vaiheet, joihin kuuluu konkreettisia toimia, saatettaisiin loppuun mahdollisimman nopeasti, ja vetoankin sen puolesta. Järjestelmän tarkoituksena on vaativimpien ja moninaisimpien sovellusten suoritus. Tiedän, että joissakin jäsenvaltioissa toteuttamiskelpoiset sovellukset ovat jo osa nykyisiä poliittisia strategioita. Esimerkiksi Sloveniassa on jo hyväksytty vapaasti kulkevaa tullausta koskeva toimintasuunnitelma, ja uskon, että käytämme tähän tarkoitukseen mieluummin eurooppalaisia kuin muiden maiden satelliitteja.
<P>
Lopuksi muistutan, että meidän on myös perustettava valvontaviranomainen ja sen päätoimipaikka. Jäsenvaltioiden pitäisi muistaa neuvoston päätös vuodelta 2003, ja niiden pitäisi myöntää viranomaisen päätoimipaikka yhteen niistä uusista jäsenvaltioista, joissa ei vielä ole EU:n virastoja. Yksi ehdokas on Ljubljana, Slovenian pääkaupunki. Tämän ehdokkaan ehdotuksella on huomattava tuki, ja koska sen toivotaan olevan menestyksekäs, sitä on valmisteltu huolellisesti ja perusteellisesti.
<SPEAKER ID="316" NAME="Inés Ayala Sender" AFFILIATION="PSE">
(ES) Arvoisa puhemies, totuus on, että tänään meidän pitäisi onnitella itseämme eurooppalaisina, koska meillä on ollut niin paljon hyvää onnea, että olemme pystyneet saattamaan menestyksekkäästi loppuun Galileon kaltaisen symbolisen hankkeen. Sen ansiosta on näkyvämpää, että haluamme pyrkiä eurooppalaisiin parannuksiin kaikilla aloilla, myös avaruuden, liikenteen ja viestinnän aloilla. Se toimii tulevaisuudessa myös pohjana sellaisille monitahoisille palveluille, joista nyt voimme vain haaveilla.
<P>
Haluaisin onnitella ja kiittää esittelijää Etelka Barsi-Patakya hänen tahdostaan auttaa sen käynnistämisessä ja varmistaa sen jatkuvuus valvonnalla ja toimielinten välisellä ryhmällä, joka minun mielestäni on hyvin myönteinen innovaatio, jota voitaisiin käyttää myös muissa asioissa.
<P>
Haluaisin erityisesti onnitella komissiota ja sen varapuheenjohtajaa Barrot'ta hänen sinnikkyydestään ja oikea-aikaisista tunteenpurkauksistaan, jotka epäilemättä auttoivat ylittämään huomattavat taloudelliset esteet ja päihittämään kansalliset epäluulot ja itsekkyyden.
<P>
Lopuksi haluaisin huomioida puheenjohtajavaltion Slovenian ja sen kautta neuvoston, joka on myös auttanut saavuttamaan tämän ja saamaan aikaan sopimuksen, sekä oman maani Espanjan ihmiset, sillä me olemme uskoneet lujasti tähän hankkeeseen ja halunneet edistää sitä kaikin voimin.
<P>
Jäljellä on vain sen varmistaminen ja takaaminen, että sovelletaan sitä, mistä on sovittu, ja parlamentin huomisen äänestyksen tulosta, ja jälleen kerran tämä tuo mieleeni Etelka Barsi-Patakyn perustaman ryhmän.
<SPEAKER ID="317" NAME="Puhemies">
(PL) Neuvoston edustaja Žerjav kertoi minulle, että hänen on poistuttava kello 18:aan mennessä, ja siksi hän pyysi puheenvuoroa. En ole selvillä, minkälainen puheenvuoro se on, koska tavallisesti komission jäsenellä ja neuvostolla olisi kunnia tehdä keskustelusta yhteenveto, eikä tämä keskustelu ole vielä ohi. Velvollisuutenani on kuitenkin myöntää neuvoston edustajalle puheenvuoro, ja täten aion sen tehdä.
<SPEAKER ID="318" NAME="Radovan Žerjav">
neuvoston puheenjohtaja. - (SL) Haluaisin ilmaista sekä vilpittömän kiitollisuuteni rakentavasta keskustelustanne että anteeksipyyntöni sen johdosta, että lähden tästä istunnosta aikaisemmin, koska olen palaamassa kotiin.
<P>
Yhteenvetona haluaisin luvallanne muistuttaa teitä siitä, että Galileo-hanke kuuluu julkisen valvonnan piiriin. Eurooppalaisten GNSS-järjestelmien menestys ei koske ainoastaan Eurooppaa, vaan tulokset näkyvät myös kansainvälisellä tasolla.
<P>
Olen kanssanne samaa mieltä siitä, että tämä on ensimmäinen yhteinen eurooppalainen rakenne, joten meidän ei pidä enää hukata kallista aikaa, vaan meidän on näytettävä vihreää valoa ohjelmien pikaiselle täytäntöönpanolle. Olemme tietoisia siitä, että täytäntöönpanoasetuksen hyväksyminen on tärkeä askel kohti Galileo-hankkeen toteuttamista. Siksi edessämme on paljon yhteistä työtä, ja uskomme, että onnistumme siinä tulevaisuudessa yhtä hyvin kuin aiemminkin.
<SPEAKER ID="319" NAME="Ulrich Stockmann" AFFILIATION="PSE">
(DE) Arvoisa puhemies, haluaisin mainita vielä muutamia mutkia matkassa. Suuren kriisin jälkeen meillä on nyt hyvä ja tasapainoinen ehdotus asetukseksi, jolla minun mielestäni taataan rakennusvaihe. Tässä meidän ei kuitenkaan pitäisi kiirehtiä asioiden edelle. Hanke on viivästynyt viidellä vuodella, joten toimintavaiheen on suunniteltu alkavan vuonna 2013. Teollisuuspolitiikkaa koskeva strategiamme on siksi epäonnistumassa siltä osin, että Galileo olisi markkinoilla ennen GPS 3:a ja määräisi normeista maailmanlaajuisesti. Siksi katson, että tarvitsemme edelleen yksityiskohtaisen analyysin komission itse luomasta kriisistä, koska meidän on otettava opiksemme julkisen ja yksityisen sektorin kumppanuutta koskevan mallin epäonnistumisesta. Caesar-ohjelman yhteydessähän on saatavilla toinen julkisen ja yksityisen sektorin kumppanuutta koskeva malli.
<P>
Meillä ei ole enää Galileon kanssa etulyöntiasemaa, joten järjestelmän markkinoinnista tulee selvästi vaikeampaa. Tämän takia meidän on keskusteltava riittävästi käyttövaiheen julkisista kustannuksista vuoden 2013 jälkeen, ja meidän pitäisi keskittyä siihen, miten voimme perustaa Galileoa varten tullien, eCall- ja Caesar-ohjelmien kaltaisia julkisesti rahoitettuja järjestelmiä. Lopuksi totean, että tarvitsemme nyt jo ohjelmaa Galileo- ja GPS-signaalien yhdistettyä käyttöä varten. Meidän on keskityttävä siihen, koska lisäarvo on siinä.
<P>
(Puhemies keskeytti puhujan.)
<SPEAKER ID="320" NAME="Teresa Riera Madurell" AFFILIATION="PSE">
(ES) Arvoisa puhemies, minä kuulun niihin, jotka katsovat, että tänään meidän pitäisi onnitella itseämme siitä määrätietoisuudesta, jolla yhteisön toimielimet ovat selvittäneet hankkeen ylä- ja alamäet. Lopultakin olemme tilanteessa, jossa voimme varmuudella alkaa suunnitella Galileon rakennus- ja käyttöönottovaihetta.
<P>
Pidämme myös myönteisenä ponnisteluja, joita on tehty sen varmistamiseksi, että ohjelmaan osallistuminen olisi mahdollisimman laajaa. Tämän sanottuani haluaisin korostaa yhtä olennaista asiaa eli hankkeen siviililuonnetta, joka on olennaisen tärkeää toimien avoimuuden varmistamiseksi.
<P>
Järjestelmän riippumattomuudella mahdollistetaan käyttäjille tarjottujen palvelujen sertifiointi ja tarjotaan takuut sen laadusta, sillä nämä ovat edellytyksiä sellaisten uusien kaupallisten sovellusten kehittämiselle, joiden avulla tarjotaan loistavia tilaisuuksia pienille ja keskisuurille yrityksillemme ja joilla on myös loistavat ympäristöön ja yhteiskuntaan liittyvät mahdollisuudet: navigointi sokeita varten, mahdollisimman helppokulkuisten reittien suunnittelu pyörätuolin käyttäjiä varten ja niin edelleen.
<SPEAKER ID="321" NAME="Christine De Veyrac" AFFILIATION="PPE-DE">
(FR) Arvoisa puhemies, EGNOS-ohjelman tapaan Galileo-ohjelma symboloi Euroopan henkeä: yhdistämällä voimamme pääsemme pidemmälle.
<P>
Enemmän kuin mikään muu hanke Galileo kuvastaa yhteisön henkeä kansallisten egojen sijaan. Idea kansallisiin osuuksiin edes osittain perustuvasta rahoituksesta ei ollut hyvä idea. Onneksi tämä kiista on nyt sovittu siten, että rahoitus tulee kokonaan yhteisön talousarviosta.
<P>
Haluaisin kiittää Euroopan komissiota siitä, että se löysi vaihtoehtoisen ratkaisun, kun yritysten välille ei saatu yhteisymmärrystä, ja siitä, että se teki ehdotuksen, jossa sopimuksia jaetaan tavalla, joka yhdistää kaikki jäsenvaltiot ja Euroopan parlamentin.
<P>
Nyt rahoitus on lopultakin avointa. On hienoa, että oma toimielimemme ja neuvosto ovat valmiita tekemään sopimuksen viivytyksettä. Tieteellinen yhteisö ja avaruusteollisuuden työntekijät, joista olen tavannut monia alueellani Toulousessa, odottavat meiltä paljon. Emmehän tuota heille pettymystä.
<SPEAKER ID="322" NAME="Pierre Pribetich" AFFILIATION="PSE">
(FR) Arvoisa puhemies, (kuulumaton) Galileo, ensimmäinen yhteisön infrastruktuuri, edellyttää, että kaikilla asianosaisilla on sama päämäärä: onnistuminen.
<P>
Tämä haaste vahvistaa tuen tarpeen, vaikka emme tarvitsisikaan vahvistusta. Monet vastoinkäymiset ovat valitettavasti tähän asti hankaloittaneet prosessia sen kilpailijaan, GPS:ään verrattuna. Tämän tarkistetun mietinnön ansiosta meillä on yhteiseen päätökseen perustuvat välineet onnistumiselle. Rakentaaksemme tämän maailmanlaajuisen navigointijärjestelmän meidän on katsottava pidemmälle säännöksiin, uuteen arkkitehtuuriin, selkeytettyihin vastuualueisiin ja uuteen hallintoon liittyvän monimuotoisuuden taakse.
<P>
Näin voitaisiin välttää nykyisen viisi vuotta kestäneen viivästyksen jatkuminen. Meillä on yhteinen velvollisuus valvoa hankkeen todellista soveltamista ja sitoutua siihen sekä käynnistää markkinoiden valloitus tukemalla sen kehitystä. Elektroniikka- ja ohjelmistoteollisuudella on kaikki voitettavanaan radionavigointijärjestelmän onnistumisesta. Etusijan varmistaminen sille nykyisestä järjestelmästä on ankara taistelu.
<SPEAKER ID="323" NAME="Zuzana Roithová" AFFILIATION="PPE-DE">
(CS) Hyvät naiset ja herrat, haluaisin keskittyä kysymykseen eurooppalaisen GNSS-järjestelmän Galileon valvontaviranomaisen päätoimipaikan sijainnista. Vastaukseni on, että Tšekin tasavalta on parhaiten valmistautunut maa, ja sen lisäksi se on jäsenvaltio, johon ei ole sijoitettu vielä yhtään EU:n virastoa. Praha sijaitsee strategisesti Euroopan sydämessä, ja uutta päätoimipaikkaa varten ehdotetussa rakennuksessa Klecanyn entisellä sotilasalueella sijaitsee tällä hetkellä tietotekniikasta vastaava ministeriö. Sen lisäksi turvallisuustaso on Tšekin tasavallassa korkea, ja sen tiedettä ja tutkimusta voidaan vähintäänkin verrata Euroopan unionin kehittyneisiin maihin. Tšekin tasavallassa on vuodesta 2001 lähtien ollut käynnissä hanke, jossa tutkitaan järjestelmän neljää sovellusta rautateiden, maanteiden, lentokenttien ja vaarallisten aineiden kuljetuksen osalta. Tšekin teknillinen yliopisto Prahassa koordinoi hanketta maassa sijaitsevasta vastaanottimesta, joka olisi yhteensopiva sekä Yhdysvaltojen että Venäjän navigointijärjestelmien kanssa. Tämän lisäksi Praha on myös vakiintunut ja kaunis eurooppalainen kongressikohde.
<SPEAKER ID="324" NAME="Andrzej Jan Szejna" AFFILIATION="PSE">
(PL) Arvoisa puhemies, Galileo-ohjelma on viimein valmis. Se on strateginen väline Euroopan unionin tulevaisuutta varten, ja sillä edistetään tutkimuksen ja innovoinnin, Euroopan avaruuspolitiikan ja Euroopan ulko- ja turvallisuuspolitiikan kaltaisia yhdentymiseen liittyviä tärkeitä näkökohtia. Se on tehokas väline, jonka avulla EU voi toimia merkittävässä asemassa kansainvälisellä tasolla.
<P>
Tänään esitellyn luonnoksen osalta on muistettava, että parlamentti esitti hyvin selkeää tehtävien ja vastuualueiden jakoa Euroopan komission, eurooppalaisen satelliittinavigointijärjestelmän valvontaviranomaisen ja Euroopan avaruusjärjestön välille. Komission odotetaan vastaavan vain hankkeen hallinnoinnista, ja kaikki toimet ja tehtävät, joista valvontaviranomainen ja ESA vastaavat, pannaan täytäntöön komission toimivallan ulkopuolella.
<P>
Parlamentti on lisäksi tehnyt hyvin selväksi, että tulevaisuudessa ei suvaita minkäänlaisia viivytyksiä. Tätä edistää Galileon toimielinten välisen paneelin perustaminen. Tämän ehdotuksen tukemista harkittaessa parlamentin on pidettävä mielessä, että satelliittiradionavigointi-infrastruktuurin perustaminen ylittää jäsenvaltioiden taloudelliset ja tekniset mahdollisuudet, ja siksi tämä on yhteisön toimi.
<SPEAKER ID="325" NAME="Reinhard Rack" AFFILIATION="PPE-DE">
(DE) Arvoisa puhemies, haluaisin yhtyä niiden kollegoideni puheenvuoroihin, jotka ovat erityisesti kiittäneet komission jäsentä Barrot'ta ja esittelijöitämme Etelka Barsi-Patakya ja Angelika Niebleriä heidän sisukkuudestaan.
<P>
Tarvitsemme mahdollisimman pian toimivan Galileo-järjestelmän ja vieläkin enemmän tarvitsemme oman eurooppalaisen järjestelmän. Meillä on kymmeniä tehtäviä, joita haluamme hoitaa tämän järjestelmän avulla. Haluamme valvoa liikennevirtoja tehokkaammin sekä maalla että ilmassa ja haluamme myös järjestää ilmaliikenteemme niin, että säästämme siinä mahdollisimman paljon energiaa paremman organisoinnin avulla ja toimimme siten järkevästi ilmastonmuutoksen hidastamiseksi.
<P>
Tätä taustaa vasten jokainen kuukausi, jolloin nopeutamme toimiamme, hyödyttää meitä kaikkia. Meidän pitäisi siksi jatkaa tällä tiellä keskittyneemmin.
<SPEAKER ID="326" NAME="Jörg Leichtfried" AFFILIATION="PSE">
(DE) Arvoisa puhemies, minun mielestäni Euroopan unioni on oikeilla linjoilla tämän järjestelmän suhteen. Meidän on myös suhtauduttava hyvin kriittisesti huolenaiheisiin, joita muun muassa Tobias Pflüger on esittänyt. Meidän on periaatteen vuoksi selvitettävä, minkälainen häikäisevä valikoima satelliittinavigointijärjestelmiä on tällä hetkellä käytössä, ja miten riippuvaisia me tällä alalla jo olemme Yhdysvalloista. Siksi onkin hyvä, että voimme verrata tätä johonkin.
<P>
Järjestelmän laaja hyväksyntä on erityisen otollista ja tärkeää raskaan tavaraliikenteen tullien määräämisessä ja liikennevirtojen siirtämisessä maanteiltä rautateille, koska niihin liittyy niin paljon mahdollisuuksia. Tulleja voidaan määrätä matkakilometrien määrän tai ajoneuvojen tyypin mukaan tai koko Euroopalle voidaan määrätä yhdenmukaiset tullit. Mielestäni tämä on tärkeää Euroopan liikenteelle ja meille kaikille.
<SPEAKER ID="327" NAME="Jacques Barrot">
komission varapuheenjohtaja. - (FR) Arvoisa puhemies, hyväksyttävänä olevan asiakirjan avulla Euroopan unioni voi todennäköisesti vastata haasteeseen, joka koskee yhden tämän vuosisadan tärkeimmän teknologian kehittämistä.
<P>
Arvoisa puhemies, haluaisin erityisesti kiittää kaikkia, jotka ovat täällä parlamentissa edistäneet tätä onnistumista. Ensiksi haluaisin kiittää Etelka Barsi-Patakya, joka Angelika Nieblerin johtamassa valiokunnassa ei koskaan lakannut uskomasta Galileoon ja joka jatkoi samalla korkeiden vaatimusten esittämistä. Haluaisin myös kiittää Angelika Niebleriä hänen ratkaisevasta roolistaan kolmenvälisten keskustelujen loppuun saattamisessa.
<P>
Haluaisin kiittää myös budjettivaliokuntaa ja Reimer Bögeä, joka ei ole täällä tänään. Margaritis Schynas oli esittelijä, joka antoi tukea silloin, kun tarvitsimme sitä rahoituksen varmistamiseen.
<P>
Arvoisa Anne Jensen, kiitos siitä, että olette tukenut Galileoa niin innokkaasti liikenne- ja matkailuvaliokunnassa. Kuten Angelika Niebler sanoi, tämä on hyvä päivä Euroopalle.
<P>
Arvoisa puhemies, en voi vastata kaikille puhujille. Olen kuunnellut heitä tarkasti, olen tehnyt muistiinpanoja. Haluaisin sanoa, että nyt meidän on lähestyttävä pieniä ja keskisuuria yrityksiämme kaikissa jäsenvaltioissa, jotta nämä valmistelut voidaan panna täytäntöön ja jotta voimme viimeistellä Galileon sovellukset. Minulla on myöhemmin tilaisuus kertoa teille kaikista näistä sovelluksista, jotka sisältävät sekä liikennettä että väestönsuojelua. Joka tapauksessa Galileosta tulee tehokkaampi kuin nykyisestä GPS:stä.
<P>
Haluaisin myös toistaa, että pyrin toimielinten välisen valvontaryhmän toteuttamiseen, sillä se on yksi tapa liittää toimielimemme tähän hankkeeseen.
<P>
Haluaisin nyt kertoa teille hieman siitä työstä, joka meitä odottaa. Euroopan parlamentin äänestyksen ansiosta meillä on nyt talousarvio, oikeusperusta, selkeä hallinto ja hankintasuunnitelma. Suunnitelma ei ollut yksinkertainen, koska tavoitteena oli jakaa työ jäsenvaltioidemme kaikkien tärkeimpien avaruusilmailuyhtiöiden välillä ja samalla järjestää alihankinta, johon teistä monet aivan oikein kehottivat. Pienten ja keskisuurten yritystemme on myös oltava mukana rakentamisprosessissa. Siksi hankintasuunnitelmassa on varattu 40 prosenttia alihankintaan.
<P>
Komissio allekirjoittaa sopimuksen Euroopan avaruusjärjestön kanssa. Toivomme, että tämä voitaisiin tehdä ennen kesää ja että voimme esittää tarjouspyynnöt määrittelemistämme kuudesta tärkeimmästä työosiosta. Haluaisimme allekirjoittaa sopimukset tämän vuoden lopussa, jotta satelliitteja ja satelliittijärjestelmää voitaisiin alkaa rakentaa mahdollisimman pian ensi vuoden alussa. Jäljellä olevien 26 satelliitin rakentaminen kestää kahdesta kolmeen vuotta. Sen jälkeen on odotettava vielä yhdestä kahteen vuotta ennen käynnistämistä. Siksi Galileon etenemissuunnitelmaa on noudatettava huolellisesti.
<P>
Minun on sanottava, että insinöörit ja teknikot työskentelevät todella ankarasti. Kuten Gilles Savary jo aikaisemmin kertoi, minulla on ilo ilmoittaa, että toinen Galileo-satelliitti Giove-B laukaistaan Sojuz-laukaisualustalta Baikonurista Kazakstanista kello 0.15 tänä sunnuntaina, 27. huhtikuuta 2008 (kello 4.15 paikallista aikaa). Giove-B on jo Baikonurissa, jossa sille tehdään lopulliset testit ennen laukaisupäivää. Satelliitti asettuu lopulliselle kiertoradalleen noin seitsemän tuntia laukaisun jälkeen, ja Italiassa sijaitseva Fucinon valvontakeskus valvoo sitä suoraan. Meidän kaikkien on toivottava, että Giove-B on yhtä onnistunut kuin Giove-A erityisesti siksi, että kaikki teknologia on jo Giove-B-satelliitissa.
<P>
Arvoisa Vladimir Remek, haluaisin kiittää teitä siitä, että olette täällä, sillä te tiedätte, mitä avaruudessa on.
<P>
Olen kiittänyt parlamenttia laveasti, mutta uskokaa minua, nämä eivät ole tyhjiä sanoja. Minusta todella tuntuu siltä, että jos tämä eurooppalainen hanke toteutuu, parlamentti on toiminut tehokkaasti. Siksi kiitän teitä uudelleen. Yhdessä saamme Galileon onnistumaan.
<SPEAKER ID="328" NAME="Etelka Barsi-Pataky" AFFILIATION="PPE-DE">
(HU) Arvoisa puhemies, en voi korostaa tarpeeksi sitä, että eurooppalaiset insinöörit ja kehittäjät ovat tehneet erinomaista työtä ja että, kuten varapuheenjohtaja ilmoitti, odotamme Giove-B:n laukaisua. Varapuheenjohtaja Barrot esitti Euroopan komission puolesta intensiivistä yksivuotista suunnitelmaa keskusteltavaksi, ja Euroopan yhteisö pani uuden rakenteen täytäntöön ja lupasi tarvittavan rahoituksen. Galileo-ohjelma on valmis uuteen ALKUUN, toisin sanoen hankkeessa on päästy tavoitteeseen. Meillä on kuitenkin vielä monia vaikeita tehtäviä edessämme. Haluaisin korostaa, että ”made in Europe” GNSS-ohjelmaa ei ole toteutettu pelkästään yhden tai kahden jäsenvaltion tai yhden tai kahden teollisuudenalan huolen takia. Tämä meidän on aina pidettävä mielessä ohjelman täytäntöönpanossa. Lopuksi, arvoisa puhemies, jos sallitte, esitän henkilökohtaisen huomautuksen. Kun Galileo-ohjelma käynnistettiin, Unkari, josta minut valittiin parlamenttiin vuonna 2004, ei ollut unionin jäsen, eikä ollut Sloveniakaan. Olen siksi erityisen tyytyväinen siihen, että me teemme yhteistyötä 27 jäsenvaltion uudessa alussa. Galileo on hyvin tärkeä vaihe vahvan Euroopan luomisessa. Kiitos.
<SPEAKER ID="329" NAME="Puhemies">
(PL) Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (142 artikla)
<SPEAKER ID="330" NAME="Janusz Lewandowski  " AFFILIATION="PPE-DE">
kirjallinen. - (PL) Olen todistanut Galileo-ohjelman rahoitusperustasta sopimista koskevaa pitkällistä menettelyä ja osallistunut siihen. Tämän takia seuraan kiinnostuneena toimia, joihin Euroopan unioni ryhtyy pannakseen tämän ohjelman täytäntöön. Alkuperäisistä periaatteista merkittävästi poikkeava rahoitusmenetelmä lisää yhteistä vastuutamme ohjelman onnistumisesta. Julkisen ja yksityisen sektorin yhteistyötä koskenut aloite oli fiasko. Me olemme vastuussa eurooppalaisten veronmaksajien rahojen järkevästä käytöstä emmekä jaa riskejä yksityisen sektorin kanssa.
<P>
Siksi hankkeen hallinnointijärjestelmä on niin tärkeä. On asianmukaista saada mietintöluonnoksen mukainen selkeä lausunto siitä, että Euroopan yhteisö on kaikkien EGNOS- ja Galileo-ohjelmissa luotujen aineellisten ja aineettomien hyödykkeiden ainoa omistaja. Asiat valitettavasti etenevät hitaasti. Siitä on 11 vuotta, kun Euroopan yhteisö antoi ensimmäisen tiedonantonsa eurooppalaisesta satelliittinavigointijärjestelmästä. Viivytykset ovat selvästikin kasvattaneet tämän ohjelman kustannuksia ja lisänneet uhkia sen kilpailukyvylle, koska samaan aikaan on ilmaantunut muita maailmanlaajuisia aloitteita. Maailma ei pysy paikoillaan!
<P>
Euroopan parlamentin demokraattisten valtuuksien takia hankkeen puhtaasti yhteisöllinen ja julkinen luonne oikeuttaa sen vaatimukset parlamentin valvontaa ja käyttöä koskevan vallan vahvistamisesta Galileo-järjestelmän valmistelu- ja täytäntöönpanovaiheessa.
