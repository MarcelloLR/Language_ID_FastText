<CHAPTER ID="004">
Hallintotapa ja kumppanuus sisämarkkinoilla - Sisämarkkinat eurooppalaisia varten - Yrityksiä ja kasvua tukevat sisämarkkinat - Julkiset hankinnat (keskustelu) 
<SPEAKER ID="008" NAME="Puhemies">
(PL) Esityslistalla on ensimmäisenä yhteiskeskustelu sisämarkkinoista, ja siinä keskustellaan seuraavan aineiston pohjalta: Sandra Kalnieten sisämarkkina- ja kuluttajansuojavaliokunnan puolesta laatima mietintö hallintotavasta ja kumppanuudesta sisämarkkinoilla [2010/2289 (INI)], António Fernando Correia De Camposin laatima mietintö sisämarkkinoista eurooppalaisia varten [2010/2278 (INI)], Cristian Silviu Buşoin laatima mietintö yrityksiä ja kasvua tukevista sisämarkkinoista [2010/2277 (INI)] ja komission julkilausuma julkisista hankinnoista.
<P>
Toivotan komission jäsenen Michel Barnierin ja neuvoston puheenjohtajan Enikő Győrin tervetulleiksi istuntosaliin. Annan nyt puheenvuoron esittelijöille. Ensimmäisenä puhuu Sandra Kalniete.
<SPEAKER ID="009" NAME="Sandra Kalniete">
esittelijä. - (LV) Arvoisa puhemies, kun puhumme hallintotavasta ja kumppanuudesta sisämarkkinoilla, me täällä parlamentissa katsomme, että eräs tärkeimmistä edellytyksistä sisämarkkinoiden toteuttamiseksi käytännössä on varmistaa, että sisämarkkinoilla on korkeimman tason poliittinen johtajuus. Komission puheenjohtajan on yhdessä neuvoston puheenjohtajan kanssa otettava vastuu sisämarkkinoiden vahvistamisesta. Myös jäsenvaltioiden on otettava erittäin aktiivisesti osaa prosessiin. Muutoin monet ideat siitä, miten Euroopan kasvu voitaisiin käynnistää uudelleen, luoda uusia työpaikkoja ja lisätä EU:n kilpailukykyä globalisoituneessa maailmassa, jäävät pelkiksi hyviksi aikomuksiksi, joilla valmistellaan Euroopan muuttumista maailman sairaaksi mieheksi. Tästä syystä kehotamme päätöslauselmassa komission puheenjohtajaa ja jäsenvaltioiden johtajia osallistumaan sisämarkkinoiden edellyttämän lainsäädännön ja poliittisten muutosten toteuttamiseen ja ottamaan niistä vastuu. Tänään hyväksyttävillä päätöslauselmilla lähetetään selkeä signaali ohjenuorista, joiden suhteen parlamentti odottaa komissiolta toimia. Mainitsen joitakin tärkeitä työn painopisteitä: digitaaliset sisämarkkinat ja yhtenäinen tekijänoikeusalue, EU:n kansalaisten ammatillinen liikkuvuus, rajat ylittävien julkisten hankintojen ja palvelujen kannustaminen sekä verojärjestelmien yhtenäistäminen. Pidän neljää ohjenuoraa ratkaisevan tärkeinä sisämarkkinoiden hallintotavassa. Ensinnäkin on varmistettava jo hyväksyttyjen sisämarkkinasääntöjen täytäntöönpano. Kaikkien jäsenvaltioiden on otettava käyttöön sisämarkkinasäännöt ajoissa ja avoimesti, ja komission on osaltaan seurattava, että ne pannaan täytäntöön tarkasti ja johdonmukaisesti. Toiseksi on vähennettävä protektionistisia suuntauksia. Protektionismi vain edesauttaa EU:n markkinoiden pilkkoutumista ja vähentää kokonaiskilpailukykyämme. Kolmanneksi on alennettava erilaisia liiketoimintakuluja, jotka estävät Euroopan taloutta toimimasta tehokkaasti. Tällä tarkoitetaan paitsi tehokasta ja yksinkertaista tuomioistuimen ulkopuolista riitojenratkaisumenettelyä, myös käyttäjälähtöistä rajat ylittävää sähköistä hallintoa, johon liittyy tarvittavien tietojen ja asiakirjojen toimiva sähköinen vaihto. Neljäs ohjenuora koskee sosiaalisten ryhmien aiempaa suurempaa osallistumista politiikan muodostamiseen ja täytäntöönpanoon Lissabonin sopimuksessa vahvistettujen periaatteiden mukaisesti.
<P>
Arvoisa puhemies, lopuksi haluan kiittää kaikkia varjoesittelijöitä ja koordinaattoreita heidän panoksestaan ja ammattimaisesta yhteistyöstä, jonka ansiosta voimme tänään toivottavasti hyväksyä sisämarkkinoita koskevat päätöslauselmat vakuuttavalla enemmistöllä. Näin voimme jatkaa viime vuosina aloitettua lainsäädännön kehittämistä tavalla, joka vahvistaa aidosti sisämarkkinoita ja tekee niistä välineen kasvun ja työpaikkojen luomiseksi EU:hun.
<SPEAKER ID="010" NAME="António Fernando Correia De Campos">
esittelijä. - (PT) Arvoisa puhemies, arvoisa Michel Barnier, hyvät kollegat, parlamentti vastaa tänään käsiteltävällä ja äänestyksen kohteena olevalla mietinnöllä komission pyyntöön, joka koskee sisämarkkinoiden elvyttämiseksi tarvittavia toimenpiteitä.
<P>
Toimin esittelijänä sisämarkkinoiden toimenpidepaketin Euroopan kansalaisille suunnatun 19 ehdotuksen osalta. Olemme poimineet niiden joukosta viisi painopistettä käyttämällä perusteena konkreettisuutta ja toteuttamiskelpoisuutta lyhyellä aikavälillä.
<P>
Ensinnäkin EU:n kansalaisten liikkuvuutta on lisättävä ammattipätevyyksien vastavuoroisella tunnustamisella, eurooppalaisilla ammattikorteilla, eurooppalaisella osaamispassilla ja EU:n sisäisen liikkuvuuden säännöllisillä mittauksilla.
<P>
Toiseksi on parannettava kolmansista maista tuotavien tuotteiden rajavalvontaa ja on laadittava markkinavalvontaa ja tuoteturvallisuutta koskeva monivuotinen toimintasuunnitelma.
<P>
Kolmanneksi verkkovierailuasetuksen voimassaoloa on jatkettava kesäkuuhun 2015 asti siten, että verkkovierailun hintakatot säilytetään yleisön ja liikeyritysten kustannusten pienentämiseksi.
<P>
Neljänneksi on taattava peruspankkipalvelujen saatavuus siten, että hintojen läpinäkyvyyttä ja vertailukelpoisuutta lisätään.
<P>
Viidenneksi on poistettava liikkuvia työntekijöitä koskevat esteet, jotta voidaan varmistaa heidän eläkeoikeuksiensa täysimääräinen siirrettävyys.
<P>
Painopisteiden asettaminen oli yksinkertaista ja yksimielistä, mutta oli vaikeampaa päästä yhteisymmärrykseen toimenpiteistä, joilla korjataan Montin raportissa mainittua sisämarkkinoita kohtaan tunnettua väsymystä ja joilla saadaan aikaan kokonaisvaltainen menettelytapa kansalaisten tarpeisiin ja epäluottamukseen vastaamiseksi. Ne oli tuotu selkeästi esiin tämän parlamentin viime vuoden toukokuussa hyväksymässä Grechin mietinnössä.
<P>
Mielestämme on keinotekoista jakaa parlamentin työ kolmeen erilliseen mietintöön huolimatta sisämarkkina- ja kuluttajansuojavaliokunnan ponnisteluista yhtenäistää analyyseja ja toimia. Kaikkien kolmen osatekijän - liikeyritysten, EU:n kansalaisten ja hallintotavan - on edettävä rinnan, jotta voidaan luoda kilpailuun perustuvat sisämarkkinat ja älykästä, osallistavaa ja kestävää kasvua, minkä takia eurooppalaiset ovat sisämarkkinoiden keskipisteessä.
<P>
Tunnustamme myös, että komission tätä aihetta koskevien aloitteiden runsaus yhdessä Eurooppa 2020 -strategiaa, teollisuuspolitiikkaa ja innovaatioiden Eurooppaa koskevien aloitteiden kanssa uhkaa hämärtää elvyttämisen keskeisen idean, joka on luoda eurooppalaisille kuva sisämarkkinoista paitsi helppokäyttöisinä myös houkuttelevina.
<P>
Arvoisa puhemies, hyvät kollegat, konsensusta oli vaikeinta saada aikaan kahdesta kysymyksestä. Ensinnäkin sosiaalisten arvojen ja oikeuksien kysymyksessä törmäsimme oikeistolaisten ja Euroopan liberaalidemokraattien liiton ryhmän jäsenten vastahakoisuuteen turvata pysyvästi eurooppalaisten sosiaalisia oikeuksia, jotta niitä ei voitaisi tulevassa lainsäädännössä polkea markkinanäkökohtien perusteella. Erityisesti pahoittelemme sitä, että viittausta työntekijöiden lähettämisestä annetun direktiivin tarkistamiseen ei asetettu etusijalle.
<P>
Toiseksi yleistä taloudellista etua koskevien sosiaalisten palvelujen osalta tavoitteena oli estää kyseisten palvelutoimintojen sisällön määräytyminen puhtaasti markkinaperustein tai ainakin poistaa mahdollisuus muuttaa julkiset sosiaaliset palvelut yksityisiksi monopoleiksi tai oligopoleiksi muun muassa vesihuollon, kaupunkiliikenteen, koulutuksen, terveydenhoidon ja sosiaalisten tukipalvelujen aloilla.
<P>
Vaikka näyttäisi hyödylliseltä ottaa kilpailuun perustuva hallinto ja sisämarkkinamekanismit käyttöön kyseisissä palveluissa, yleiseen saatavuuteen liittyvät sosiaaliset arvot on turvattava, koska yhteisvastuun periaatteet ovat näissä tapauksissa painavampia kuin puhtaat markkinanäkökohdat.
<P>
Oikealla istuvat parlamenttiryhmät suhtautuivat vastahakoisesti oikeuteen antaa asiaa koskevaa EU:n lainsäädäntöä, ja hyväksyttiin vain muotoilu "hyödynnetään kaikkia mahdollisia vaihtoehtoja ja jotka perustuvat Euroopan unionin toiminnasta tehdyn sopimuksen 14 artiklaan ja pöytäkirjaan N:o 26 ja ovat yhtäpitäviä niiden kanssa".
<P>
Ryhmä, johon kuulun, äänesti valiokunnassa tyhjää kolmen mietinnön lopullisessa äänestyksessä, koska sisämarkkinoiden sosiaalisen ulottuvuuden suhteen ei ollut edistytty lainkaan. Valiokunnassa käydyn äänestyksen jälkeen mietintöön lisättiin kuitenkin useita myönteisiä kohtia, jotka paransivat mietintöä huomattavasti. Konsensukseen päästiin tekemällä sarja kompromisseja siten, että parlamentin tärkeimmät ryhmät hyväksyivät lopulliset tarkistukset, eikä voittajia tai häviäjiä ollut.
<P>
Kaikki parlamentin ryhmät myötävaikuttivat lopputulokseen tekemällä 266 tarkistusta sekä viiden valiokunnan lausunnoilla, mistä kiitos sisämarkkina- ja kuluttajansuojavaliokunnalle sekä mietintöä käsitelleille henkilöille. Kaikki työpanokset olivat avuksi. Haluan kiittää varjoesittelijöitä Róża Gräfin von Thunia, Jürgen Creutzmannia, Malcolm Harbouria, Emilie Turusta ja Kyriacos Triantaphyllidesia sekä ryhmien koordinaattoreita hedelmällisestä kritiikistä ja yhteistyöhengestä, joiden ansiosta neuvottelut päättyivät myönteiseen tulokseen. Kiitän erityisesti Malcolm Harbouria jalosta, eteenpäin katsovasta asenteesta, jolla hän on johtanut valiokunnan työtä viimeisten neljän kuukauden aikana.
<SPEAKER ID="011" NAME="Cristian Silviu Buşoi">
esittelijä. - (FR) Arvoisa puhemies, arvoisa komission jäsen, hyvät kollegat, sisämarkkinat on eittämättä yksi Euroopan unionin suurimmista menestystarinoista ja sen kiistämätön vahvuus, josta voimme olla ylpeitä. Mielestäni ei ole liioiteltua sanoa, että sisämarkkinat ovat Euroopan yhdentymisen kannalta keskeisessä asemassa. Ajan kuluessa sisämarkkinoiden edut ovat käyneet selviksi sekä kuluttajille että EU:n liikeyrityksille, ja ne ovat lisänneet taloutemme kasvua.
<P>
Viime aikoina markkinoiden yhdentymisessä on kuitenkin ollut havaittavissa jonkinlaista letargiaa. Tästä syystä meidän on annettava sisämarkkinoille uutta liikevoimaa. Meidän on saatava EU:n kansalaiset uudelleen luottamaan sisämarkkinoihin. Tarvitsemme uutta alkua. Arvostan suuresti komission asiaa koskevaa työtä ja erityisesti komission jäsenen Michel Barnierin erinomaista työtä. Haluan jälleen kerran onnitella häntä päättäväisestä sitoutumisesta ja ponnisteluista elvyttää sisämarkkinat. Komissio on laatinut meille kunnianhimoisen ja samalla käytännöllisen ja suuresti kaivatun ohjelman sisämarkkinoiden vahvistamiseksi. Olen aivan varma siitä, että jos nämä toimenpiteet toteutetaan, ne lisäävät sisämarkkinoiden houkuttavuutta kansalaisten ja liikeyritysten silmissä ja auttavat sisämarkkinoita kokonaisuudessaan toimimaan entistä tehokkaammin.
<P>
(EN) Mietinnöstäni on todettava, että tehtävämme ei ollut helppo. Tehtävämme oli kunnianhimoinen, koska meidän oli saatava aikaan yhteisymmärrys toimenpiteistä, joilla luodaan perusta vahvoille ja nykyaikaisille sisämarkkinoille. Niiden olisi edistettävä tulevaa kasvua, ja ennen kaikkea niiden olisi vastattava kansalaisten ja yritysten odotuksiin.
<P>
Mietimme, pitäisikö korostaa innovaatioita, mitä pitäisi tehdä tekijänoikeuksien alalla ja minkälaiset verotoimenpiteet olisivat asianmukaisia sisämarkkinoiden tehostamiseksi kunnioittamalla samalla jäsenvaltioiden itsemääräämisoikeutta.
<P>
Keskustelujemme pohjalta ja saatuamme paljon panostuksia - joista haluan kiittää kaikkia varjoesittelijöitä, lausuntojen valmistelijoita ja kaikkia muita jäsenkollegoja, jotka esittivät tarkistuksia - onnistuimme yksilöimään viisi painopistettä, jotka olisi toteutettava välittömästi.
<P>
Ensimmäinen painopiste koskee tapoja tukea innovaatioita ja luovuutta sisämarkkinoilla. Se on olennaisen tärkeää, jos haluamme entistä voimakkaampaa ja kestävämpää kasvua. EU:n patentin ja yhtenäisen riitojenratkaisujärjestelmän kehittäminen, joka on jo käynnissä, sekä tekijänoikeuksien hallinnan parantaminen ovat äärimmäisen tärkeitä.
<P>
Jos haluamme innovaatioita, meidän on myös löydettävä ratkaisu niiden rahoittamiseen, kuten pitkäaikaiset investoinnit ja järjestelmä, jossa riskipääomarahastot voivat nykyistä helpommin sijoittaa tehokkaasti. EU:n joukkovelkakirjalainat voivat myös merkitä suurta mahdollisuutta infrastruktuuri-investoinneille energian tai televiestinnän aloilla.
<P>
Kolmannella painopisteellä pyritään saattamaan sisämarkkinat digitaalistrategian mukaisiksi kannustamalla sähköistä kaupankäyntiä. Tämä edellyttää toimenpiteitä, joilla lisätään kuluttajien ja liikeyritysten luottamusta sähköiseen kaupankäyntiin. Näitä ovat muun muassa väärennösten ja piratismin torjunta sekä rajat ylittävien toimitusten ja rajat ylittävien saatavien perinnän helpottaminen.
<P>
Neljäs painopiste pyrkii luomaan sisämarkkinoista entistä paremman toimintaympäristön pk-yrityksille ottaen huomioon niiden merkitys talouden kasvulle ja niiden potentiaali luoda uusia työpaikkoja. Niiden pääsyä pääomamarkkinoille on parannettava. Pk-yrityksiä voitaisiin rohkaista harjoittamaan rajat ylittävää liiketoimintaa verotoimenpiteillä, kuten ottamalla käyttöön yhteinen yhtenäistetty yhtiöveropohja ja selkeä ALV-kehys, sekä vähentämällä hallinnollisia rasitteita.
<P>
Lopuksi julkisia hankintamenettelyjä on rationalisoitava. Niitä on yksinkertaistettava, jotta pk-yritykset voivat ottaa osaa menettelyihin, ja niitä olisi käytettävä nykyistä paremmin älykkään, kestävän ja osallistavan kasvun tukemiseksi.
<SPEAKER ID="013" NAME="Michel Barnier">
komission jäsen. - (FR) Arvoisa puhemies, hyvät parlamentin jäsenet, uskoakseni olemme käännekohdassa työssä, jonka olemme yhdessä aloittaneet Mario Montin sisämarkkinoita koskevan selkeän, kattavan ja täsmällisen tutkimuksen pohjalta sekä erittäin suurella enemmistöllä hyväksymänne Louis Grechin mietinnön pohjalta. Mielestäni on aika kuunnella huolella kansalaisia jokaisessa jäsenvaltiossa. Meidän on arvioitava nykytilanne kasvun, työllisyyden ja sosiaalisen yhteenkuuluvuuden kannalta ja määriteltävä tulevaisuuden kiintopisteet.
<P>
Mitä viestejä ihmiset saavat Brysselistä ja Strasbourgista? Tällä hetkellä viestit ovat tarpeellisia, mutta ne ovat aina vaikeita tai rajoittavia. Viestit koskevat sääntelyä tai minun tapauksessani hallintotapaa, valvontaa, vajeita ja velkojen pienentämistä. Ne ovat siksi olennaisia viestejä, mutta rajoittavia ja vaikeita. Mielestäni meidän on lisättävä niihin muita viestejä ja ennen kaikkea muita toimia voidaksemme palauttaa luottamuksen eurooppalaiseen hankkeeseen ja niihin syihin, joiden takia meidän olisi kaikkien vedettävä yhtä köyttä sen sijaan, että toimimme yksin maailmanlaajuistumisen haasteisiin vastaamiseksi.
<P>
Tämä on työmme todellinen ydin, ja haluan henkilökohtaisesti kiittää juuri puhuneita kolmea esittelijäämme: Sandra Kalnietea, António Fernando Correia De Camposia ja viimeksi puhunutta Cristian Silviu Buşoita. Haluan kiittää myös puheenjohtaja Malcolm Harbouria, joka, kuten jo mainittiin, on hyvin huolellisesti kuuntelemalla onnistunut erittäin tehokkaasti saamaan lähes 11 valiokuntaa työskentelemään erittäin lyhyessä ajassa. Haluan lisätä kiitoksiin myös kiitollisuuteeni eri poliittisten ryhmien koordinaattoreita kohtaan, koska ottaen huomioon käsiteltävien kysymysten suuren määrän teidän oli koordinoitava paljon erilaisia asioita keskenänne. Tällä tavoin lähetätte erittäin voimakkaan signaalin muille toimielimille sekä liikeyrityksille ja kansalaisille.
<P>
Puheenjohtaja Barroso pyysi minua Montin raportin ja Grechin mietinnön pohjalta käsittelemään yhdessä 12 kollegani kanssa kollegiona sisämarkkinoiden elvyttämistä ja tarvittavia uudistuksia, jotta voidaan löytää markkinoilla piilevät kaksi, kolme tai neljä kasvupistettä.
<P>
Haluan muistuttaa teitä, hyvät parlamentin jäsenet, siitä, että näillä suurilla markkinoilla, jotka lisäksi muodostavat Euroopan poliittisen hankkeen perustan, 60 prosenttia viennistämme menee muihin 26 jäsenvaltioon. Jokainen maa, alkaen suurimmasta, Saksasta, aina pienimpiin jäsenvaltioihimme, vie keskimäärin 60 prosenttia tavaroistaan ja palveluistaan suurten markkinoiden lähiovelle. Markkinoilla arvellaan edelleen olevan kasvupotentiaalia, jos ne toimivat nykyistä tehokkaammin. Tästä syystä syntyi sisämarkkinoiden toimenpidepaketti. Tästä syystä yksilöimme tähän pieneen siniseen kirjaan sisältyvät 50 ehdotusta, jotka on lähetetty kaikkiin maihin, 23:lla EU:n kielellä, jokaiselle kansallisen parlamentin jäsenelle, ammattiliitolle ja ammatilliselle organisaatiolle.
<P>
Sen jälkeen käytimme aikaa keskusteluihin valitaksemme ne ehdotukset, jotka olisivat tehokkaimpia liikeyritysten ja kansalaisten elämän parantamisen kannalta. Tästä syystä kollegio keskustelee ensi viikon keskiviikkona sisämarkkinoiden toimenpidepaketista näiden keskustelujen ja tänään parlamentissa käytyjen keskustelujen ja ratkaisujen pohjalta, ennen kuin ryhdytään toimiin.
<P>
Arvoisat parlamentin jäsenet, vakaa näkemykseni on, että jokaista aluetta tarvitaan, jokaista liikeyritystä tarvitaan ja jokaista kansalaista tarvitaan, jotta voimme voittaa taistelun kilpailukyvyn ja kasvun puolesta. Jokaista aluetta: tästä syystä jo sisämarkkinoiden ja sisämarkkinoiden toimenpidepaketin alkuvaiheessa komission puheenjohtaja Jacques Delors halusi tukea sisämarkkinoiden kehittämistä koheesiopolitiikalla, jotta nekin alueet, jotka ovat jääneet kehityksessään jälkeen, voivat osallistua taisteluun kasvun ja kilpailukyvyn puolesta: kaikki alueet, myös etäisimmät, syrjäisimmät alueet. Jokaista liikeyritystä tarvitaan, kun puhutaan innovaatioista tai luovuudesta - muistakaamme patentit, joita yritämme saada aikaan. Pienten ja keskisuurten yritysten on saatava rahoitusta, ja hallinnollista monimutkaisuutta ja byrokratiaa on niiden osalta vähennettävä. Tarvitaan turvallista sähköistä kaupankäyntiä. Julkisiin hankintoihin osallistumista on helpotettava, mihin palaan kohta.
<P>
Jokaista aluetta, jokaista liikeyritystä, jokaista kansalaista tarvitaan. Olemme jokapäiväisessä elämässä kaikki vuorotellen kuluttajia, palvelujen käyttäjiä, säästäjiä, osakkeenomistajia, työntekijöitä, käsityöläisiä, ja tavoitteemme on, että rajat ylittävää liikkuvuutta olisi helpotettava, että ammatillisia pätevyyksiä, ammattitaitoa ja hyvinvointioikeuksia kunnioitetaan ja ne tunnustetaan, että käytettävissämme on laadukkaita julkisia palveluja, että tunnemme itsemme turvallisiksi ja suojatuiksi, kun ostamme tuotteita internetistä tai muulla tavoin ja että meitä ei veroteta kahteen kertaan. Nämä ovat vain muutamia esimerkkejä asioista, joihin on puututtava, jotta sisämarkkinat toimisivat tehokkaammin.
<P>
Mikä on seuraava vaihe tämän keskustelun jälkeen? Eurooppa-neuvosto oli 24. ja 25. maaliskuuta tyytyväinen aloittamiimme toimiin ja itse yhteisen lainsäädännön muodossa toteuttamiinsa toimiin. Meitä pyydettiin päättämään painopisteistä, ja siitä syystä, kuten jo sanoin, yhdessä kollegojeni kanssa, jotka ovat työskennelleet lujasti ja joita kiitän, ehdotan ensi viikolla, että kollegio valitsee 12 välinettä, joilla sisämarkkinat saadaan toimimaan entistä tehokkaammin sekä liikeyritysten että kansalaisten kannalta.
<P>
Välineitä ovat muun muassa liikkuvuus, pienyritysten rahoitus, tekijänoikeudet, verot, julkiset palvelut ja sosiaalinen yhteenkuuluvuus, ja esitämme jokaisen välineen osalta uutta avaintointa, jonka toivomme olevan tehokas sekä liikeyritysten että kansalaisten kannalta ja joka on toteuttavissa kahden vuoden kuluessa. Toteutettavissa olevalla tarkoitamme, että komissio antaa ehdotuksen käsiteltäväksi ja että parlamentti ja neuvosto voivat äänestää siitä ja hyväksyä sen vuosina 2011 ja 2012.
<P>
Sisämarkkinoiden toimenpidepaketti ja sisämarkkinat täyttävät 20 vuotta vuonna 2012. Jos ymmärrämme oikein eurooppalaisten sanoman, arvoisat parlamentin jäsenet, meillä ei ole oikeutta antaa tämän vuosipäivän olla nostalginen tai melankolinen. Vuosipäivän on oltava tulevaisuuteen katsova, kasvua lisäävä, ja haluamme juhlistaa sitä siten sisämarkkinoiden toimenpidepaketin avulla.
<P>
Meillä on 12 välinettä: 12 erityisehdotusta, jotka eivät sulje mitään pois. Olemme kunkin välineen osalta yksilöineet muita ajatuksia, toimia ja ehdotuksia, joita komissio samaan aikaan kehittelee, mutta työtämme symboloi 12 avaintointa. Toivon, että korkeimmalla tasolla Eurooppa-neuvosto, teidän edustamanne parlamentti ja omalta osaltamme komissio sekä puheenjohtajavaltio Unkari - jota kiitän osallistumisesta, hyvä puheenjohtaja Győri - pystyy ottamaan ennen kesä- tai heinäkuun loppua, jopa toivottavasti juhlallisesti, tehtäväkseen toteuttaa sisämarkkinoiden toimenpidepaketin. Arvoisa puhemies, tässä kaikki, mitä voin tästä asiasta sanoa.
<P>
Pyysitte minua puhumaan yhdestä näkökohdasta komission julkilausumassa. Haluaisin tehdä sen nyt, jotta myöhemmin jää aikaa keskustelulle. Näkökohta sisältyy sisämarkkinoiden toimenpidepakettiin, ja se koskee 17:ää prosenttia EU:n taloudesta. Kyseessä ovat julkiset hankinnat ja julkiset hankintasopimukset. Haluan myös sanoa muutaman sanan niistä neljästä hankkeesta, jotka otamme teidän kanssanne tehtäväksi ja jotka liittyvät julkisiin hankintasopimuksiin, kuten Buşoin mietinnössä on tuotu esiin.
<P>
Ensimmäinen hanke on vuoden 2004 direktiivien yleistarkistus, jonka tavoitteena on taata julkisten varojen paras mahdollinen käyttö, antaa mahdollisimman monille liikeyrityksille mahdollisuus osallistua hankintasopimuksiin ja varmistaa, että laadukkaita tuotteita ja palveluja voidaan hankkia ilman tarpeetonta byrokratiaa. Käytännössä haluan yksinkertaistaa menettelyjä ja tehdä niistä nykyistä joustavampia. Haluan myös tutkia, miten pienten paikallisviranomaisten erityistarpeet voitaisiin ottaa huomioon esimerkiksi laatimalla heidän käyttöönsä yksinkertaistettuja menettelyjä. Toiseksi haluan tehdä julkisiin hankintasopimuksiin osallistumisen nykyistä helpommaksi, erityisesti helpottamalla pienten ja keskisuurten yritysten rajat ylittävää osallistumista. Lopuksi haluaisin kaikin mahdollisin keinoin kannustaa entistä vastuullisempiin ja ympäristötietoisempiin eli vihreämpiin julkisiin hankintoihin, jotka myös edistävät innovaatioita tai sosiaalista osallisuutta, mitä valiokunnan puheenjohtaja Malcolm Harbour ja koko valiokuntanne on korostanut.
<P>
Erilaiset uudistustavoitteet muunnetaan nyt yksinkertaisiksi ja entistä tasapainoisemmiksi säännöiksi. Olemme toteuttaneet erittäin laajan kuulemisen ja taloudellisen arvioinnin kentällä. Ne ovat vielä kesken. Meillä on vihreä kirja, ja etsimme parhaillaan tehokkaimpia ehdotuksia. Lait eivät kata kaikkea. Komissio käsittelee samaan aikaan alakohtaisia aloitteita, joiden tavoitteena on parantaa hankintasopimusten käyttöä ja edistää muun muassa Eurooppa 2020 -strategiaan sisältyviä tavoitteita. Aloitteisiin kuuluu Ympäristöä säästäviä hankintoja koskevan käsikirjan ajantasaistaminen, jota valmistelen yhdessä kollegani Janez Potočnikin kanssa, EU:n energiatehokkuussuunnitelman toteuttaminen, jota käsittelemme Günther Oettingerin tai Connie Hedegaardin kanssa, sekä esikaupallisten hankintasuunnitelmien tai ylipäätään innovatiivisia hankintoja koskevien suunnitelmien edistäminen, jota koordinoimme yhdessä Antonio Tajanin ja Máire Geoghegan-Quinnin kanssa. Tämä on ensimmäinen hanke.
<P>
Toinen hanke koskee käyttöoikeussopimuksia. Haluan edetä nopeasti käytännön tuloksiin käyttöoikeussopimusten osalta, odottamatta julkisten hankintojen kehyksen nykyaikaistamista koskevan pitkäaikaisen työn valmistumista. Hyvät parlamentin jäsenet, käyttöoikeussopimukset ovat yhä tärkeämpi osa julkisten palvelujen tarjoamisen infrastruktuuria. Euroopan julkisen ja yksityisen sektorin kumppanuuksista 60 prosenttia toimii käyttöoikeussopimusten avulla.
<P>
Julkisia käyttöoikeusurakoita lukuun ottamatta ei tällä hetkellä kuitenkaan ole voimassa mitään käyttöoikeussopimuksia koskevaa EU:n lainsäädäntöä, ja vaikka perussopimuksen yleisperiaatteita on sovellettava, alalla vallitsee todellinen oikeudellinen epävarmuus, mikä estää sopimusmallin kehittämistä. Todisteena tästä voin mainita unionin tuomioistuimen viime vuosina antamat 24 tuomiota. Haluan ehdottaa, että luodaan yksinkertainen kehys, joka rajoitetaan tiettyihin perussääntöihin ja joka ei haittaa hyvin toimivien kansallisten lainsäädäntökehysten toimintaa. Se ei muodosta liiallista hallinnollista rasitusta paikallisviranomaisille, pääasiassa ehdottamieni kynnysarvojen ansiosta.
<P>
Tiedän, että useassa parlamentin ryhmässä suhtaudutaan asiaan epäilleen tai siitä keskustellaan. Olen jokaista kuunnellessani tullut vakuuttuneeksi siitä, että voimme välttää väärinymmärrykset, jos asetamme tavoitteet huolellisesti. Julkiset viranomaiset voivat vapaasti järjestää julkiset palvelut itse, mutta jos he päättävät ulkoistaa ne, en usko kenenkään vastustavan avoimuuden perustasoa ja sääntöjä, jotka varmistavat syrjimättömyyden. Mielestäni tämä on olennaisen tärkeää, jotta voidaan optimoida julkisten varojen käyttö, vähentää käytäntöjä tehdä sopimuksia ilman riittävää julkisuutta tai ilman tehokasta muutoksenhakuoikeutta sekä vähentää tiettyjä korruptioon liittyviä vaaroja.
<P>
Jos yritämme elvyttää sisämarkkinoita yritysten kannalta, kuka voi vastustaa ajatusta toteuttaa sisämarkkinat käyttöoikeussopimusten alalla? Ajattelen erityisesti pieniä ja keskisuuria yrityksiä, joilla ei tällä hetkellä ole samoja resursseja kuin suurilla yrityksillä havaita ja voittaa hankintasopimuksia ulkomailla, ellei niitä julkisteta. Käyttöoikeussopimuksia koskeva vähimmäiskehys tarkoittaa avoimuutta ja tiedotusta, jolloin pienimmilläkin yrityksillä on pääsy joihinkin sopimuksiin. Samalla kyse on sääntelyn parantamisesta. Kohdennettu ja perusteellisesti harkittu lainsäädäntö on parempi ja halvempi vaihtoehto kuin ongelmien ratkaiseminen pelkästään oikeudenloukkauksia koskevilla säännöillä.
<P>
Kolmas hanke, josta puhun nopeasti, koskee EU:n puolustustarvikemarkkinoita. Teemme yhteistyötä jäsenvaltioiden kanssa vuoden 2009 direktiivin täytäntöönpanossa. Määräaika sen saattamiseksi osaksi kansallista lainsäädäntöä päättyy muutaman viikon kuluessa. Kyse on sellaisten maksukäytäntöjen mukauttamisesta, jotka ovat ristiriidassa EU:n lain kanssa. Järjestän yhdessä Antonio Tajanin kanssa Euroopan puolustusteollisuuden markkinoita koskevan konferenssin parlamentin rakennuksessa Brysselissä 23. toukokuuta.
<P>
Lopuksi haluan lyhyesti käsitellä asiaa, joka on liian pitkään jätetty sivuun, eli julkisten hankintojen kansainvälistä ulottuvuutta. Tavoite on selvä: yritystemme markkinoille pääsyn parantaminen. Olemme luonnollisesti valmiita tarjoamaan lisää vastavuoroisuuden ja molemminpuolisen edun hengessä. Kaupan lisääminen hyödyttää kaikkia.
<P>
Minun on nyt kiinnitettävä huomiota ongelmaan, joka meillä on tällä hetkellä avoimen kaupan perustan ja siihen liittyvien etujen yhteydessä. Totuus on, että tärkeimmät kumppanimme - Yhdysvallat ja Japani julkisia hankintoja koskevan sopimuksen (GPA) puitteissa ja Kiina kahdenvälisen sopimuksen perusteella - eivät tosiasiassa halua sitoutua markkinoidensa avaamiseen lisää. Omalta osaltamme meillä ei ole todellisia neuvottelukeinoja sikäli, että omia markkinoitamme pidetään jo nyt käytännössä avoimina. Hyvät parlamentin jäsenet, GPA-sopimuksen ja Maailman kauppajärjestön sopimuksen mukaisia kansainvälisiä sitoumuksia ei ole vielä siirretty osaksi EU:n oikeutta.
<P>
Tätä taustaa vasten jäsenvaltiot soveltavat sääntöjä hyvin eri tavoin, mikä vääristää sisämarkkinoita. Tästä syystä yrityksemme kärsivät tällä hetkellä Euroopassa eriarvoisesta tilanteesta - muistan Puolan moottoriteiden tapauksen. Ulkomaisilla yrityksillä on hyvin laaja pääsy Euroopan markkinoille. Se ylittää usein sen, mistä EU on neuvotellut, kun taas omat yrityksemme kohtaavat vaikeuksia, jos ne yrittävät osallistua joidenkin tärkeimpien kumppaniemme hankintasopimuksiin.
<P>
Tästä syystä meillä on kollegani Karel De Guchtin kanssa aikomus tänä vuonna esittää lainsäädäntöä, jolla julkisia hankintasopimuksia koskevat EU:n kansainväliset velvoitteet saatetaan osaksi EU:n oikeutta, ja siten saamme tarvitsemamme neuvottelukeinot. Suosimme avoimuutta, mutta emme puolla herkkäuskoisuutta. Kyse on siitä, että EU:n hankintaviranomaisille annetaan järkevä ja selkeä oikeusperusta käsitellä eri lailla tarjouksia yrityksiltä sellaisesta maasta, jonka kanssa meillä on sopimus, kuin maasta, jonka kanssa EU:lla ei vielä ole sopimusta, ja oikeusvarmuuden lisäämisestä. Sanon tämän selvästi: kyse ei ole Euroopan linnoittautumisesta. Meidän on luotava yrityksillemme ympäristö, joka on realistinen, tasapuolinen ja avoin, mutta ei naiivi.
<P>
Tämä tästä. Kuten te, arvoisa puhemies, ja parlamentti olette minulta pyytänyt, halusin käyttää tätä keskustelua sisämarkkinoiden elvyttämisestä tuodakseni esiin tämän tärkeän alueen eli julkiset hankinnat ja nykyaikaistamisen, jota aiomme yhteisymmärryksessä teidän kanssanne ehdottaa lähiviikkoina. Julkiset hankinnat muodostavat lisäksi yhden niistä 12 välineestä, joilla sisämarkkinoita on määrä elvyttää ja joihin viittasin puheeni alussa.
<SPEAKER ID="014" NAME="Enikő Győri">
neuvoston puheenjohtaja. - (HU) Arvoisa puhemies, arvoisa komission jäsen, hyvät parlamentin jäsenet, kuten Sandra Kalnietekin totesi, Euroopan unioni ja sen talous tarvitsevat veturin. Se on totta. Olen täysin samaa mieltä. Muistatte ehkä, että jokin aika sitten, Unkarin puheenjohtajakauden alussa, Unkarin pääministeri teki myös tässä parlamentissa selväksi, että ei riitä, että kriisistä selviydytään ja sen jälkivaikutuksia käsitellään, että jäsenvaltioita kannustetaan tiukempaan finanssipolitiikkaan ja että sitä myös valvotaan. Käsittelemme tällä hetkellä myös useita asiaan liittyviä lakeja. Lisäksi on valmisteltu kattava talouskriisin hallintapaketti. Meidän on kiinnitettävä huomiota myös siihen, että uskottavuutemme kansalaisten silmissä säilyy. Se on kuitenkin mahdollista vain, jos pystymme luomaan työpaikkoja.
<P>
Työpaikkojen luomista varten tarvitsemme resursseja, varoja sen mahdollistamiseen. Uskon vakaasti, että nimenomaan sisämarkkinat tekevät sen mahdolliseksi: ne tarjoavat hyödyntämättömiä tulevaisuuden mahdollisuuksia yhdessä Eurooppa 2020 -strategian toteuttamisen kanssa. Tästä syystä ja kaikki edellä sanottu huomioon ottaen suhtaudun erittäin myönteisesti sekä Euroopan komission että Euroopan parlamentin sitoumukseen elvyttää sisämarkkinat, samoin kuin komission ilmoittamiin painopisteisiin ja parlamentin kolmessa erinomaisessa mietinnössään asettamiin painopisteisiin. Olemme jo voineet keskustella eri ideoista ja näkemyksistä kolleganne Louis Grechin aiemmin laatiman mietinnön perusteella.
<P>
Uskon, että myös nämä kolme mietintöä edesauttavat kohdennettua keskustelua, jonka tuloksena voimme yhdessä toteuttaa erityistoimenpiteitä vuoteen 2012 eli 20. vuosipäivään mennessä, kuten komission jäsen Barnier jo mainitsi. Kuten tiedätte ja komission jäsenkin huomautti, kilpailukykyneuvosto vaihtoi istunnossaan 10. maaliskuuta näkemyksiä sosiaalisen kuulemisen tuloksista ja keskittyi perusteisiin, joilla määritellään toimielinten ja jäsenvaltioiden ensisijaisen sitoumuksen alat. Puheenjohtajavaltio Unkari valmistelee keskustelun perusteella ehdotettuja ensisijaisia toimenpiteitä koskevia päätelmiä hyväksyttäväksi kilpailukykyneuvoston istunnossa 30. toukokuuta.
<P>
Haluan muistuttaa myös laajemmasta kontekstista. Nykytilanteessa sisämarkkinat eivät ehkä ole lainkaan suosittuja kansalaisten, yritysten eikä instituutioiden keskuudessa poliittisten ja taloudellisten paineiden ja niiden lievittämiseksi toteutettujen toimenpiteiden takia. Katson kuitenkin professori Montin tavoin, että nimenomaan tällaisina aikoina sisämarkkinoita tarvitaan eniten, aikoina, jolloin meillä on kriisin vaikutusten takia vaistomainen taipumus vetäytyä kapeisiin mutta hyvin tuttuihin kansallisiin rajoihin. Olen kuitenkin vakuuttunut siitä, että meidän ei pidä antaa periksi tälle kiusaukselle. Tästä syystä on selkeästikin aika antaa sisämarkkinoille poliittinen kannustin. Kuten tekin, hyvät parlamentin jäsenet, olette aikaisemmassa kuluttajille ja kansalaisille suunnattuja sisämarkkinoita koskevassa mietinnössä korostaneet ja kuten myös professori Montin raportissa on todettu, sisämarkkinat ovat koetuksella.
<P>
Ovatko sisämarkkinat keino lähentää Euroopan unionia sen kansalaisiin tuomalla silminhavaittavia parannuksia heidän jokapäiväiseen elämäänsä? Vai onko se vain areena, jonka avulla suojellaan niitä pullonkauloja, jotka estävät sisämarkkinoita ja eri aloja toimimasta? Vastaus riippuu siitä, kuinka sitoutuneesti teemme töitä lähikuukausina. Sen jälkeen kun parlamentti antaa tänään päätöslauselmansa, komissio voi antaa tarkistetun tiedonannon huhtikuun puolivälissä, kuten on jo mainittu. Toivomme, että poliittiset sanomat ja myös teidän mietinnössänne puolletut asiat sisällytetään komission asiakirjaan. Sen jälkeen, kun säädösehdotukset on tehty, odotamme voivamme luoda erityisen yhteistyökumppanuuden teidän ja komission kanssa, jotta saamme mahdollisuuden käsitellä ja hyväksyä nopeasti lopullisessa sisämarkkinoiden toimenpidepaketissa suunnitellut tärkeimmät toimenpiteet.
<P>
Haluan ottaa kolmesta käsiteltävänä olevasta mietinnöstä esiin joitakin tekijöitä, vaikka en käsittelekään mietintöjen jokaista kohtaa erikseen. Puheenjohtajavaltio suhtautuu myönteisesti siihen, että esittelijä haluaisi sisämarkkinat Eurooppa-neuvoston esityslistalle. Katsomme, että sisämarkkinoiden toimenpidepaketin eteneminen kuuluu perussopimuksessa mainittujen Euroopan unionin yleisten poliittisten suuntaviivojen alaan. Poliittisten suuntaviivojen antaminen on selkeästi Eurooppa-neuvoston tehtävä. Eurooppa-neuvoston puheenjohtaja laatii esityslistan, mutta haluan muistuttaa jokaiselle, että myös Eurooppa-neuvoston päätelmissä 24. ja 25. maaliskuuta viitattiin sisämarkkinoiden tärkeyteen.
<P>
Puheenjohtajavaltio haluaa kiittää parlamenttia siitä, että se on johdonmukaisesti tukenut kilpailukykyneuvostoa yhtenäisen patenttisuojajärjestelmän luomiseen liittyvien erityistoimenpiteiden hahmottelussa. Tiedämme kaikki, että yhtenäinen patenttisuojajärjestelmä edistäisi yritysten kilpailukykyä valtavasti. Lisäksi meillä oli asiasta täällä erittäin hyvä keskustelu, ja kiitän parlamenttia sen yhteistyöstä, kun se valtuutti neuvoston aloittamaan asian käsittelyn tiiviimmän yhteistyön puitteissa. Olemme myös samaa mieltä siitä, että digitaalisten sisämarkkinoiden toteuttaminen sekä pienten ja keskisuurten yritysten tilanteen lujittaminen ja parantaminen ovat välttämättömiä eurooppalaisten innovaatioiden edistämiseksi.
<P>
Kansalaisten liikkuvuuden ja erityisesti ammatillisten pätevyyksien tunnustamisen kautta voimme käsitellä EU:n kansalaisia koskevia muita kysymyksiä. Tästä syystä yhdymme lausumaan, jonka mukaan ensisijainen tehtävämme on lisätä EU:n toimia tällä alalla ja saavuttaa välittömiä, konkreettisia tuloksia. Puheenjohtajavaltion mielestä lähes kaikissa mietinnöissä, myös aiemmassa Grechin mietinnössä sekä Correia De Camposin mietinnössä, korostettiin erityisesti EU:n kansalaisten sisämarkkinaoikeuksien käytön takaamista. Tähän liittyen olemme tyytyväisiä alalla saavutettuihin tuloksiin, jotka johtuvat komission toimenpiteistä. Niitä ovat muun muassa Sinun Eurooppasi -portaalin perustaminen, SOLVIT-verkosto sekä palveludirektiivin mukaiset keskitetyt asiointipisteet.
<P>
Olemme kuitenkin samaa mieltä kanssanne siitä, että enemmänkin voidaan tehdään tehdä EU:n kansalaisten eduksi, jotta nämä voivat käyttää oikeuksiaan. Haluan lopuksi poiketa asiasta esittelemällä puheenjohtajavaltio Unkarin asialistalla olevan painopisteen. Kun olen kuullut parlamenttia taloutta koskevasta kuuden säädösehdotuksen paketista, olen tähän mennessä usein kuullut arvostelua, että vaikka jäsenvaltiot, millä ymmärrämme tarkoitettavan neuvostoa, ja Eurooppa-neuvosto ovat muistaneet pitää mielessä makrotaloudellisen vakauden, ne ovat lyöneet laimin kasvutavoitteet ja reaalitalouden elvyttämisen kriisistä. Kritiikin mukaan ne osoittavat parhaimmassakin tapauksessa viimeksi mainittuihin tavoitteisiin vain pehmeitä välineitä, joihin ei liity vastuuvelvollisuutta, ja Eurooppa 2020 -strategian sisältökin on pääasiassa rajoittunut niihin. Viittasin jo johdantopuheenvuorossanikin siihen, että mielestäni sisämarkkinat ja niihin sisältyvät massiiviset kasvun mahdollisuudet vastaavat näihin epäilyksiin asianmukaisella tavalla, samalla kun ne takaavat Euroopan unionin tasapainoisen vastauksen.
<P>
Mielestäni pääasiallinen tehtävämme on saattaa koko prosessi päätökseen, vahvistaa sisämarkkinoita mahdollisimman avoimella tavalla läheisessä yhteistyössä Euroopan parlamentin kanssa. Neuvosto on valmis tekemään yhteistyötä tähän tapaan, täydellisessä kumppanuudessa komission, parlamentin ja sen jäsenten kanssa. Paljon kiitoksia, arvoisa puhemies.
<SPEAKER ID="015" NAME="Puhemies">
(PL) Hyvät kuulijat, nämä viisi puheenvuoroa - kolme puheenvuoroa sisämarkkina- ja kuluttajansuojavaliokunnan puolesta sekä komission jäsenen ja puheenjohtaja Győrin puheenvuorot - ovat loistavalla tavalla alustaneet keskustelun, joka on hyvin tärkeä Euroopan unionin ja sen kansalaisten tulevaisuuden ja nopean kehityksen kannalta. Haluan muistuttaa jokaiselle, että alun perin idea sisämarkkinoiden elvyttämisestä syntyi sisämarkkina- ja kuluttajansuojavaliokunnassa. Haluan vielä kerran onnitella kaikkia valiokunnassa toimivia jäsenkollegoja, ja pyydän Malcolm Harbouria ottamaan vastaan nämä kiitokset ja onnittelut valiokunnan puolesta.
<P>
Sisämarkkina- ja kuluttajansuojavaliokunnassa esitettiin myös idea Mario Montin raportista - erinomainen raportti, joka on ollut työssämme suureksi avuksi. Haluan kiittää myös komission jäsentä Michel Barnieria hänen erinomaisesta laaja-alaisesta esityksestään, joka koski mietintöihin vastaukseksi tehtäviä Euroopan komission ehdotuksia. Julkiset hankinnat osoittautuvat usein työmme Akilleen kantapääksi jäsenvaltioissa. On siis äärimmäisen tärkeää viedä asiaa eteenpäin, ja puheenjohtajavaltio Unkari auttaa meitä varmasti näissä ponnisteluissa. Olemme vakuuttuneita siitä, että tämä on tarpeen, koska asia on hyvin tärkeä eurooppalaisille.
<P>
Mietintöjen ja keskustelun tärkeys näkyvät lausuntoja laatineiden valiokuntien määrässä. Kahdeksan valiokuntaa on laatinut lausunnon, ja tiedätte yhtä hyvin kuin minäkin, että vain hyvin harvoin kahdeksan valiokuntaa valmistelee lausunnon yhdestä mietintökokonaisuudesta. Nämä valiokunnat käyttävät nyt vuorotellen puheenvuoron. Josefa Andrés Barea, teillä on puheenvuoro kansainvälisen kaupan valiokunnan puolesta.
<SPEAKER ID="016" NAME="Josefa Andrés Barea">
kansainvälisen kaupan valiokunnan lausunnon valmistelija. - (ES) Arvoisa puhemies, kansainvälisen kaupan valiokunta on yksi asian käsittelyyn osallistuneista kahdeksasta valiokunnasta, ja haluan kiittää sen jäseniä heidän panoksestaan mietintöön.
<P>
Sisämarkkinoiden vahvistaminen on yksi kasvuun perustuvan Eurooppa 2020 -strategian tavoitteista. Euroopan unioni on tärkeä kansainvälinen toimija. EU:n on vastattava haasteisiin, joita se kohtaa globalisoituneilla markkinoilla.
<P>
Yritysten, meidän yritystemme, haasteena kansainvälisillä markkinoilla on synnyttää suuria odotuksia ja merkittäviä mahdollisuuksia, mutta niillä on myös sosiaalinen vastuu tuottaa sosiaalista kasvua, johon liittyvät takeet työntekijöille ja julkisille palveluille.
<P>
Annamme sitoumuksen myös kehitysmaille: köyhyyden torjunta on vuosituhannen kehitystavoite. Tulevaisuudessa teollisuutemme ja yritystemme perusta on tieto, ja meidän on torjuttava väärennöksiä tekijänoikeuksien alalla.
<P>
Meidän on puolustettava yrityksiämme tutkimus- ja kehityskriteerien ja sosiaalisten kriteerien mukaisesti, samoin kuin meidän on puolustettava etujamme ulkomailla EU:n kansalaisten ja EU:n ulkopuolisten maiden kansalaisten puolesta.
<SPEAKER ID="017" NAME="Diogo Feio" LANGUAGE="PT">
Arvoisa puhemies, haluan aloittaa osoittamalla kunnioitusta komission jäsen Barnierille, neuvoston edustajalle ja erityisesti kollegoilleni sisämarkkina- ja kuluttajansuojavaliokunnassa.
<P>
Haluan talous- ja raha-asioiden valiokunnan puolesta korostaa tänään käsiteltävänä olevien mietintöjen tärkeyttä. Ne heijastavat voimakkaasti Montin raportin henkeä ja ajatuksena on edistää menestyksekästä vapaata taloutta, kilpailua ja dynaamisia, innovatiivisia markkinoita.
<P>
Kun pidämme nämä tavoitteet mielessämme, voimme tehdä Eurooppa 2020 -strategiasta todellisuutta. Strategia lakkaa siten olemasta paperialoite. Teemme sen tukemalla pieniä ja keskisuuria yrityksiä, jotka ovat EU:n talouden tärkeimpiä työllistäjiä, tukemalla liikeyrityksiä yleisesti ja luomalla ajatus kestävästä kasvusta. Taloutemme perustuu yhä enemmän sisämarkkinoihin, toimivaan talouden ohjausjärjestelmään, ja mikä olennaisinta, ajatukseen taloutemme reaalikasvusta.
<SPEAKER ID="018" NAME="Raffaele Baldassare">
työllisyyden ja sosiaaliasioiden valiokunnan lausunnon valmistelija. - (IT) Arvoisa puhemies, hyvät kollegat, sisämarkkinoiden toimenpidepaketin tärkeys piilee sen toiveessa täyttää markkinoiden tarpeet helpottamalla kaikkien asianomaisten markkinoille pääsyä ja osallistumista: liikeyritysten, kuluttajien ja työntekijöiden. Kun tämä kunnianhimoinen tavoite otetaan huomioon, olen tyytyväinen Michel Barnierin puheenvuoroon ja parlamentin antamiin ohjeisiin.
<P>
Mielestäni eräät painopisteet ovat ehdottaman tärkeitä, jotta EU:n ehdottamat tavoitteet voidaan saavuttaa, erityisesti seuraavat: pienten ja keskisuurten yritysten kotimarkkinoille pääsyn parantaminen, niiden hallinnollisten velvoitteiden vähentäminen ja niiden hankintasopimusmenettelyihin osallistumisen helpottaminen, sähköisen kaupankäynnin kehittämisen esteiden poistaminen sekä innovaatioiden tukeminen ja rahoittaminen erityisesti laskemalla liikkeeseen Euroopan unionin joukkovelkakirjalainoja varsinkin energian, liikenteen ja televiestinnän aloilla.
<P>
Lopuksi totean, että vain yhdistämällä liike-elämän kehittäminen ja tukeminen Eurooppa 2020 -strategian työllisyystavoitteisiin voimme saavuttaa sen, mikä on mielestäni toimenpidepaketin tavoite, eli kasvuun, kilpailuun ja kestävään kehitykseen perustuva sosiaalinen markkinatalous.
<SPEAKER ID="019" NAME="Liisa Jaakonsaari">
työllisyyden ja sosiaaliasioiden valiokunnan lausunnon valmistelija. - (FI) Arvoisa puhemies, Jacques Delors oli väärässä väittäessään, että sisämarkkinoihin ei voi rakastua, koska niin paljon kuumia tunteita on tämän aiheen ympärillä käydyssä keskustelussa.
<P>
Komission lähestymistapa on ollut kunnianhimoinen ja tässä on erittäin tärkeitä hankkeita vireillä: eurooppalainen patentti, yhteiset energiamarkkinat jne. Yksi asia on kuitenkin jäänyt hampaankoloon - tämän mietinnön sosiaalinen anti on erittäin heikko. Esimerkiksi lähetetyistä työntekijöistä ei sanota juuri mitään ja muotoilut yleishyödyllisistä palveluista ja sisämarkkinoiden sosiaalilausekkeesta ovat valitettavasti hyvin ympäripyöreitä.
<P>
Minulle on mysteeri se, minkä takia vahvemmat ja yhtenäisemmät sosiaaliset oikeudet nähdään ensisijaisesti ongelmana. Haluan muistuttaa kollegoitani, että Pohjoismaissa vahvat sosiaaliset oikeudet on onnistuttu yhdistämään korkeaan kilpailukykyyn ja työn tuottavuuteen. Eikö se olisi paljon fiksumpi lähestymistapa, arvoisa komission jäsen?
<SPEAKER ID="020" NAME="Jürgen Creutzmann" LANGUAGE="DE">
Arvoisa puhemies, hyvä Michel Barnier, haluaisin vastata jäsenkollegani huomautuksiin. Sosiaalisen lausekkeen sijasta valiokunta on ehdottanut, että on tutkittava vaikutuksia, joita sisämarkkinatoimenpiteillä on työllisyyteen. Tämä on paljon tärkeämpää kuin yleisten kaavojen soveltaminen. Jos haluamme edistyä sisämarkkinoilla, meidän on kiinnitettävä huomiota sosiaalisiin kysymyksiin ja korostettava niitä kaikessa, mitä teemme. Tästä syystä nämä vaatimukset huomioon ottava vaikutustenarviointi on erityisen tärkeä.
<P>
Haluan esittää vielä yhden huomautuksen. Hämmästyin kuullessani puheenjohtajan puhuvan talouden ohjausjärjestelmästä, joka käännetään saksaksi edelleen sanalla Wirtschaftslenkung. Tätä termiä käytetään myös tarkoittamaan talouden keskitettyä valtion ohjausta. Meillä on erittäin huonoja kokemuksia Saksassa talouden valtion ohjauksesta yhdellä alalla. Olen varma siitä, että voimme kehittää sisämarkkinoita edelleen vain koordinoimalla kansalliset taloudet. Tämä on täysin selvää. Emme kuitenkaan voi edistyä sisämarkkinoilla talouden ohjausjärjestelmän avulla.
<P>
Keskustelemme tänään siitä, kuinka sisämarkkinat saisivat liikevoimaa. Keskustelu on pahasti myöhässä, koska ensi vuonna juhlimme sisämarkkinoiden 20-vuotisjuhlia. Siksi olenkin tyytyväinen Michel Barnierin lausuntoon, jonka mukaan hän haluaa keskittyä muutamiin erityistoimenpiteisiin, joita ei ole vielä toteutettu ja jotka antavat sisämarkkinoille uutta vauhtia. Sisämarkkinat merkitsevät meille kaikille valtavaa mahdollisuutta. Ne voivat johtaa uusien työpaikkojen luomiseen, ja tavoitteenamme on oltava löytää ihmisille työtä. Se on parasta sosiaalipolitiikkaa, jonka voimme omaksua, koska työssäkäyvät ihmiset myös arvostavat itseään. Meidän on siis kaikin tavoin pyrittävä varmistamaan edistyminen tällä alalla.
<P>
Tarvitsemme tasapainoisen toimenpidepaketin, joka tuo etuja sekä liikeyrityksille että kansalaisille. Toisaalta haluamme, että erityisesti keskisuuret yritykset hyötyvät sisämarkkinoista aiempaa enemmän. Tästä syystä tarvitsemme kiireesti EU:n patenttijärjestelmän, jotta yritykset voivat viimein suojella ja myydä innovatiivisia tuotteitaan koko Euroopassa kohtuullisin kustannuksin. Lisäksi yritykset tarvitsevat lisää rahoitusta innovaatioiden kehittämiseen. EU:n riskipääomamarkkinat ovat vain yksi mahdollisista toimenpiteistä. Myös arvonlisäveron yhdenmukaistaminen ja nyt käsiteltävänä oleva yhtiöveropohja vauhdittavat sisämarkkinoita.
<P>
Toisaalta tarvitsemme myös erityistoimenpiteitä, jotka lisäävät kansalaisten luottamusta sisämarkkinoihin. Meidän on parannettava ammatillisten pätevyyksien tunnustamista, mahdollisesti eurooppalaisen ammattikortin avulla. Tämä helpottaa toisessa jäsenvaltiossa työskentelemistä ja lisää kansalaisten liikkuvuutta EU:n sisämarkkinoilla.
<P>
Tarvitsemme myös eurooppalaisen markkinavalvontaorganisaation, ja haluan korostaa tätä seikkaa, koska jäsenvaltiot laiminlyövät jatkuvasti asian käytännön toteutuksen. Emme halua, että sisämarkkinoilla myydään vaarallisia tuotteita.
<P>
Jos hyväksymme ehdotuksen suurella enemmistöllä, voimme antaa sisämarkkinoille uutta vauhtia.
<SPEAKER ID="021" NAME="Francesco De Angelis" LANGUAGE="IT">
Arvoisa puhemies, hyvät kollegat, jos haluamme palauttaa luottamuksen markkinoihin, meidän on asetettava etusijalle kuluttajien, työntekijöiden ja liikeyritysten tarpeet.
<P>
Jos haluamme vahvistaa kansalaisten, työntekijöiden ja julkisten palvelujen käyttäjien oikeuksia, meidän on kiinnitettävä merkittävästi huomiota siihen, että taataan tulevien sisämarkkinoiden sosiaalinen ulottuvuus. Kasvun, kehityksen ja sosiaalisen tietoisuuden on kuljettava käsi kädessä. Talouden kasvun on oltava kansalaisten palveluksessa.
<P>
Tältä kannalta katsottuna yrityksille asetettavia vaatimuksia koskeva sääntelypaketti sisältää joitain hyviä ehdotuksia, kuten toimintasuunnitelman, jolla parannetaan pienten ja keskisuurten yritysten pääsyä pääomamarkkinoille, sekä innovatiivisten yritysten ja aluekehityksen uudet rahoitustavat. Pienet ja keskisuuret yritykset muodostavat taloutemme ytimen ja sisämarkkinoiden kasvun moottorin. Arvoisa puhemies, on meidän tehtävämme varmistaa näiden tavoitteiden saavuttaminen, jotta pääsisimme kriisistä ja edistäisimme uutta kehityksen, kestävän kasvun ja uusien laadukkaiden työpaikkojen mallia.
<SPEAKER ID="022" NAME="Sophie Auconie" LANGUAGE="FR">
Arvoisa puhemies, puheenjohtaja Győri, komission jäsen, hyvät kollegat, haluan sanoa vain yhden asian, sanan, joka on ehkä voimakkaasti ristiriitainen nykyisen taloustilanteen kanssa mutta jota on sitäkin enemmän korostettava. Se sana on "kunnianhimo": kunnianhimoa sisämarkkinoille, arvoisa komission jäsen, kunnianhimoa Euroopalle, kunnianhimoa osoittaa kansalaisille, että Euroopan yhdentyminen edistää heidän oikeuksiaan työntekijöinä, kuluttajina, matkailijoina ja yleensä ihmisinä. Haluan osoittaa kunnioitusta Michel Barnierille, joka konkretisoi tämän kunnianhimon kaikilla hankkeilla, jotka hän haluaa toteuttaa.
<P>
Maatalouden ja maaseudun kehittämisen valiokunnan lausunnon valmistelijana suhtaudun käsiteltyihin ajatuksiin myönteisesti: erityistoimien tarve alueilla, joilla on erityisiä paikallisia piirteitä, kuten syrjäisimmillä alueilla, EU:n patentin luominen yritysten käyttöön ja eurooppasäätiön, eurooppalaisen keskinäisen yhtiön ja eurooppayhdistyksen säännöt, joukkovelkakirjalainojen liikkeeseenlaskeminen erityishankkeiden rahoittamiseksi ja tarve kannustaa kestävää kehitystä sisämarkkinoilla.
<SPEAKER ID="023" NAME="Piotr Borys">
oikeudellisten asioiden valiokunnan lausunnon valmistelija. - (PL) Arvoisa puhemies, emme saavuta Eurooppa 2020 -strategian tavoitteita emmekä muuta taloutta innovatiiviseksi ja kilpailevaksi, ellemme käsittele sisämarkkinoita kokonaisuutena. Haluankin kiittää komission jäsen Barnieria hänen sisämarkkinoita koskevasta kattavasta näkemyksestään ja professori Mario Montia loistavasta raportista.
<P>
Haluan kiinnittää huomionne neljään tärkeään näkökohtaan. Ensinnäkin EU:n patenttiin, joka voitaisiin ottaa käyttöön ensi vuonna eli sisämarkkinoiden voimaantulon 20. juhlavuonna. Toiseksi tarpeeseen kiinnittää vakavaa huomiota tekijänoikeuksiin, koska tekijänoikeudet edustavat suurta toivoa ja mahdollisuutta luovien markkinoiden kehittämisen kannalta, ja tätä markkinoiden näkökohtaa olisi säänneltävä yhteisesti. Ajattelen tässä ensisijaisesti yhteistä tekijänoikeuksien hallintajärjestelmää ja orpojen teosten vakavaa käsittelyä sekä pieniin ja keskisuuriin yrityksiin kohdistuvan rasituksen pienentämistä. Tähän kuuluu joitakin hyvin erityisiä vaiheita, kuten kirjanpidon yksinkertaistaminen, tavaramerkkien suojelu, eurooppasäätiön säännöt ja ennen kaikkea mahdollisuus liittää yhteen kaupparekisterit. Jos otamme käyttöön toimenpiteitä luettelemillani aloilla, toivon, että 20 miljoonaa pienyritystä voivat toimia tehokkaasti ja vapaasti EU:n sisämarkkinoilla.
<SPEAKER ID="024" NAME="Toine Manders">
oikeudellisten asioiden valiokunnan lausunnon valmistelija. - (NL) Arvoisa puhemies, voin siis käyttää minuutin tai kaksi Klaus-Heiner Lehnen puheajasta. Haluan kiittää komission jäsentä ja kaikkia muita käymästämme keskustelusta. En kuitenkaan ole huomannut, että kukaan olisi maininnut paria asiaa, jotka ovat mielestäni äärimmäisen tärkeitä ja jotka olen sisällyttänyt mietintöön. Toivon, että komission jäsen auttaa toteuttamaan nämä asiat todellisuudessa.
<P>
Olemme kehuneet professori Montia taivaisiin asti, mutta hänen päätelmänsä oli, että direktiivin saattaminen osaksi kansallista lainsäädäntöä on merkittävä sisämarkkinoihin kielteisesti vaikuttava ongelma. Hän sanoo, että meidän on käytettävä enemmän asetuksia. Oma väitteeni tähän on, että vähemmän on enemmän; EU:n lainsäädäntöä on vähennettävä. Teemmepä mitä tahansa, se on kuitenkin tehtävä yhdenmukaisesti, koska meidän on estettävä se, että 27 jäsenvaltiosta tulee valtioiden sekasotku, jossa kaikki saattavat lainsäädännön osaksi kansallista lainsäädäntöä eri tavoin. Se muodostaisi rajojen yli työskentelyn kannalta valtavan esteen pienille ja keskisuurille yrityksille.
<P>
Toinen asia, joka on jätetty huomiotta, arvoisa puhemies, on markkinointi - mikä on ehkä kaikkein suurin laiminlyönti. Meillä on täällä huippukerroksia. Synnytämme upeita lakeja. Katsomme, että meidän velvollisuutemme on parantaa markkinoita kansalaistemme puolesta. Kansalaiset eivät kuitenkaan itse näytä olevan tietoisia tästä. Todellinen ongelmamme on, ettemme pysty rakentamaan siltaa meidän ja heidän välille. Olemme taitavia käyttämään oikeudellisia termejä, mutta emme näytä pystyvän kommunikoimaan hyvin suoraan kansalaisten kanssa. Vaarana on, että me, Euroopan unionina, ajaudumme yhä kauemmas Euroopan kansalaisista - mutta toivon, ettei näin tapahdu. Katson, että meidän on tulevina vuosina todella keskityttävä hakemaan yksittäisiltä kansalaisilta tukea Euroopan unionille ja tekemällemme työlle ja panostettava siihen. Asiassa on paljon tehtävää, ja katson, että meidän on panostettava siihen ja että meidän pitää kuulla viestinnän neuvonantajia siitä, kuinka voimme sen parhaiten tehdä.
<P>
Lopuksi olen hämmästyneenä todennut, että kansalaisemme eivät tiedä eroa Euroopan komission, parlamentin ja neuvoston välillä. Jokaisessa jäsenvaltiossa on kolme edustajaa, joiden kädet ovat viime kädessä sidotut, koska he työskentelevät virallisille organisaatioille. Jos jäsenvaltiot ilmaisevat kielteisiä näkemyksiä Euroopan unionista, kukaan ei ole torjumassa sitä. Mielestäni olisi järkevää, jos EU:lla olisi jäsenvaltioissa yksi ainoa edustaja - kutsukaamme häntä vaikka viestintäedustajaksi - joka voisi viime kädessä vastata kaikkiin Euroopan unionia koskeviin kielteisiin lausuntoihin. Jos teemme niin, vältämme Titanicin kohtalon. Titanicilla jokainen ajatteli kaiken olevan ehdottoman hienosti, mutta viime kädessä todellinen vaara tuli ulkoa.
<SPEAKER ID="025" NAME="Wim van de Camp" LANGUAGE="NL">
Arvoisa puhemies, kiitän komissiota ja neuvostoa tämän aamun alustuksista. Mielestäni sisämarkkinoita koskevan lausunnon kirjoittaminen kansalaisvapauksien sekä oikeus- ja sisäasioiden valiokunnan puolesta oli äärimmäisen mielenkiintoista.
<P>
Mielestäni sisämarkkinoiden olisi saatava laajaa tukea Euroopan parlamentissa, erityisesti kansalaisvapauksien valiokunnassa, koska varsinkin henkilöiden vapaa liikkuvuus unionissa on tärkeää, samoin siirtotyöläisten ja ammattitaitoisten maahanmuuttajien, joita tarvitsemme kasvattaaksemme sisämarkkinoiden työvoimaa. Arvoisa puhemies, meillä on niin monia tavoitteita, mutta olemme saaneet kovin vähän tuloksia.
<P>
Olen erittäin tyytyväinen komission jäsen Barnierin 12 välineeseen ja toivon, että pystymme tulevina kuukausina nopeuttamaan asioiden käsittelyä, koska kilpailu EU:n ulkopuolella ei odota EU:n sisämarkkinoiden aukkojen täyttymistä.
<SPEAKER ID="027" NAME="Erminia Mazzoni" LANGUAGE="IT">
Arvoisa puhemies, puheenjohtaja Győri, komission jäsen, hyvät kollegat, katson voivani rehellisesti sanoa, että esittelijöiden työ on loistavaa, samoin komission ja neuvoston sanat, jotka ilahduttavat ja herättävät luottamusta.
<P>
Kolmessa mietinnössä on onnistuttu vangitsemaan professori Mario Montin uuden sisämarkkinastrategian henki ja sen kaukonäköinen kannustavuus, ja niissä onnistutaan esittämään yhtenäinen tavoite elvyttää EU:n sisämarkkinat 50 toimenpiteellä, jotka on sitten on muotoiltu parlamentin toimesta yhdistelemällä ja painottamalla 14 painopisteeksi.
<P>
Toimenpiteistä 19 koskee markkinoita kansalaisten etujen kannalta. Katson olevan tärkeää pienentää kansalaisten ja sisämarkkinoiden välistä kuilua palauttamalla yleinen luottamus, asettamalla poliittinen ja sosiaalinen yhdentyminen taloudellisen yhdentymisen edelle ja ennen kaikkea luomalla sisämarkkinoista EU:n kansalaisille toisenlainen kuva, jotta sisämarkkinat voidaan aidosti ja täysimääräisesti toteuttaa. Katson, että kaikki mainitut tavoitteet sisältyvät näissä kolmessa mietinnössä oleviin toimenpiteisiin.
<P>
(Keskustelu keskeytettiin hetkeksi)
