<CHAPTER ID="023">
Eurostars (keskustelu) 
<SPEAKER ID="209" NAME="Puhemies">
(FR) Seuraavana esityslistalla on Paul Rübigin teollisuus-, tutkimus- ja energiavaliokunnan puolesta laatima mietintö tutkimus- ja kehitystyötä tekevien pk-yritysten tukemisesta - C6-0281/2007 -.
<SPEAKER ID="210" NAME="Janez Potočnik">
komission jäsen. - (EN) Arvoisa puhemies, me käsittelemme tänään komission ehdotusta Eurostars-yhteisohjelman tukemiseksi, ja kiitän teitä, että annoitte minulle muutaman minuutin puheenvuoron selvittääkseni tämän aloitteen keskeisiä piirteitä ja merkitystä.
<P>
Eurostars-yhteisohjelmalla pyritään tukemaan tutkimus- ja kehitystyötä tekeviä pk-yrityksiä. Nämä pk-yritykset voivat tuoda markkinoille uusia tuotteita ja palveluja oman tutkimus- ja kehitystyönsä ansiosta. Niillä on kunnianhimoa ja kykyä kasvaa ja tulla tulevaisuuden ”tähdiksi”.
<P>
Euroopan tutkimuksen koordinointikeskuksen 29 valtion ryhmä ja nyt Luxemburg, joka juuri esitti osallistumispyynnön, on päättänyt kehittää yhteistä ohjelmaa, joka oli erityisesti suunniteltu tukemaan pk-yrityksiä, jotka tekevät omaa tutkimus- ja kehitystyötä yhteistyössä kumppaniensa kanssa.
<P>
Parantaakseen tämän aloitteen vaikutusta komissio on ehdottanut Eurostars-yhteisohjelmaan taloudellisesti osallistuvalle Euroopan parlamentille ja neuvostolle perustamissopimuksen 169 artiklan perusteella noin 100 miljoonan euron summaa. Tämän määrän lisäksi saadaan noin 300 miljoonaa euroa ohjelmaan osallistuvilta valtioilta seuraavaksi kuudeksi vuodeksi.
<P>
Tämän aloitteen olennainen näkökohta on, että osanottajamaat lupautuvat yhdentämään kansallisia ohjelmiaan luodakseen yhteisen eurooppalaisen ohjelman. Lisäksi Eurostars-ohjelmalla vahvistetaan puiteohjelman ja EUREKAn välistä yhteistyötä. Näiden syiden vuoksi katson, että aloite on uusi askel kohti Euroopan tutkimusalueen toteuttamista.
<P>
Olen kiitollinen esittelijälle Paul Rübigille sekä teollisuus-, tutkimus- ja energiavaliokunnan jäsenille hyvästä yhteistyöstä ja komission ehdotukseen esitetyistä parannuksista. Voin komission puolesta ilmoittaa teille, että hyväksymme nämä ehdotukset.
<P>
Arvostan erityisesti sitä, että te suostuitte käsittelemään tätä ehdotusta nopeasti, jotta voimme myötävaikuttaa ensimmäiseen Eurostarsin ehdotuspyyntöön. Nopea hyväksyminen parlamentissa ja neuvostossa antaisi pk-yritysten yhteisölle vahvan viestin siitä, että jatkuva investointi tutkimus- ja innovaatiotoimiin on ratkaisevaa niiden kilpailukyvyn ylläpitämisessä ja kohentamisessa.
<P>
Eurostarsin pitäisi olla hyvä esimerkki siitä, miten jäsenvaltiot voivat tehdä yhteistyötä lähentämällä kansallisia ohjelmiaan ja miten yhteisön rahoituksella vaikutetaan enemmän ohjelmaan Euroopan pk-yritysten yhteisön ja luonnollisesti Euroopan hyväksi.
<SPEAKER ID="211" NAME="Paul Rübig">
esittelijä. - (DE) Arvoisa puhemies, arvoisa komission jäsen, hyvät naiset ja herrat, haluaisin aivan ensiksi kiittää myös puheenjohtajavaltio Sloveniaa, koska se on tehnyt kaikkensa aivan viime minuuteille asti sen varmistamiseksi, että tämä ohjelma voidaan panna täytäntöön ajoissa.
<P>
Haluaisin luonnollisesti kiittää kaikkia kollegoitani, koska olemme jälleen osoittaneet, miten tehokas EU:n lainsäädäntö voi todella olla. Kun otetaan huomioon, että mietintö esitettiin tammikuussa ja että huomenna äänestämme siitä, voitte nähdä, että parlamentti, puheenjohtajavaltio ja komissio voivat tehdä hyvin tehokasta yhteistyötä. Voimme olla tästä erittäin ylpeitä.
<P>
Haluaisin myös kiittää teollisuus-, tutkimus- ja energiavaliokunnan sihteeristöä, koska ei ole helppoa neuvotella suhteellisen monimutkaisesta asiasta näin lyhyessä ajassa tai valmistella ja toteuttaa perusperiaatteita tämän mukaisesti. Me olemme hyvin tyytyväisiä siihen, että viime viikkojen aikana Slovakia, Yhdistynyt kuningaskunta ja aivan viime hetkellä Luxemburg, minkä saimme tietoomme vasta eilen, ovat ilmaisseet toiveensa liittyä tähän ohjelmaan. Esitän huomenna suullisen tarkistuksen asiasta ja haluaisin pyytää puheenjohtajavaltiolta, että Luxemburg otetaan huomioon huomenna, jolloin jäsenvaltiot nimetään, jotta myös Luxemburgin pienet ja keskikokoiset yritykset voivat osallistua tähän ohjelmaan menestyksellisesti.
<P>
Olemme parlamentissa painottaneet neuvotteluiden aikana avoimuutta ja etenkin hallinnollisesti vaivatonta sekä tehokasta ohjelmaa tutkimuksen edistämiseksi. Tämän perusteella pitäisi olla erityisesti mahdollista toteuttaa vilpitön toiveemme kertasuorituksista ja nopeasti tehtävistä päätöksistä, jotta yritykset keräävät tutkimustyön suorittamiseen tarvittavat varat ja jotta niiden ei tarvitse ottaa etukäteen pankkilainaa ja joutua siten odottamaan kauan maksujen suorittamista.
<P>
Uskon, arvoisa komission jäsen Potočnik, että tämä ohjelma on osoitus paremmasta sääntelystä ja että me olemme todella onnistuneet toteuttamaan asianmukaisesti seitsemännen tutkimuksen puiteohjelman pk-yrityksiä ja parempaa sääntelyä koskevat tavoitteet. Eurekan osallistuminen ja hallinnointi ovat myös esimerkillisiä, sillä Eureka voi tehdä asiassa hyvin tehokkaita ja nopeita päätöksiä ja lopulta kantaa vastuusta suuren osan.
<P>
Yhteisö myöntää yhden kolmasosan tuesta. Kuten sanoitte, komission jäsen, kyse on lähes 100 miljoonasta eurosta. Uutta ohjelmassa on myös se, että tämä on aito alhaalta ylöspäin suuntautuva ohjelma ja siten lähtöisin liiketoiminnallisesta yhteisöstä, pienistä, tutkimukseen panostavista tai keskikokoisista yrityksistä. Olen itse asiassa ylpeä siitä, että Eurostatin sihteeristö Brysselissä toimii täkäläisillä markkinoilla hyvin tehokkaasti ja hyvin nopeasti läheisessä yhteistyössä kansallisten rahoittajien kanssa, ja että sen vuoksi on mahdollista keskittyä markkinoille suuntautuviin tutkimustoimiin, joilla pyritään lyhyen ja keskipitkän ajan kaupallisiin tuloksiin.
<P>
Tämä on pienten ja keskikokoisten yrityksien työn keskeinen tekijä, ja sen pitäisi olla taloudellisesti kannattava. Tässä prosessissa yrityksille tai viranomaisille ei pitäisi aiheutua korkeita kustannuksia. Sen sijaan kaiken pitäisi olla selvästi ja johdonmukaisesti muotoiltua, jotta jokainen yritys pystyisi myös vastaamaan kysymyksiin, joita tiedustellaan sen toimintojen osana, ilman että aiheutetaan valtavia kustannuksia. Me olemme tarkistaneet tämän äskettäin. Tämä on ollut suuri menestys.
<SPEAKER ID="212" NAME="Erna Hennicot-Schoepges">
PPE-DE-ryhmän puolesta. - (FR) Arvoisa puhemies, haluaisin ensiksi onnitella esittelijäämme Paul Rübigiä hänen mietinnöstään ja haluaisin kiittää häntä siitä, että hän aikoo esittää suullisen tarkistuksen, jotta Luxemburg otetaan mukaan tähän ohjelmaan. Siten korjataan hallinnollinen vitkastelu, joka aiheutti sen, että Luxemburg ei ollut mukana.
<P>
Arvoisa komission jäsen, me olemme tienneet ainakin Lissabonin prosessin ensimmäinen arviointikertomuksen jälkeen, että pk-yrityksillä on keskeinen tehtävä tutkimuksen ja innovoinnin alalla. Kuitenkin niiden osallistumisen taso ei vastaa vielä odotuksia, ja viimeisimmät investointeja koskevat luvut osoittavat tämän.
<P>
Tällä erityisohjelmalla pitäisi siis helpottaa pk-yritysten osallistumista ja vähentää liiallista hallinnollista taakkaa. Itse asiassa tutkimuksen ja innovoinnin investoinnissa kyse on jossain määrin asioiden selvittämisestä, riskien peittämisestä sekä yritysten epäröinnin ehkäisemisestä, ja tämä on ehkä Euroopan yritysten ajattelutavan haitta.
<P>
Onnittelen esittelijäämme, että hän halusi ehdottomasti, pitää kiinni hyväksymisestä ensimmäisessä käsittelyssä, minkä pitäisi nopeuttaa tämän ohjelman täytäntöönpanoa, varmistaa sen tehokkuus ja osoittaa, että Euroopan lainsäädäntö ei ole ehkä niin monimutkaista, kuin joskus syytetään, vaan sillä voidaan toimia tehokkaasti kansalaisten hyväksi.
<SPEAKER ID="213" NAME="Teresa Riera Madurell">
PSE-ryhmän puolesta. - (ES) Kiitos, arvoisa puhemies. Arvoisa komission jäsen, kiitos osallistumisestanne tähän keskusteluun. Haluaisin ensin kiittää esittelijää työstään.
<P>
Yhteisön puiteohjelman ja hallitustenvälisen ohjelman EUREKAn välinen mahdollinen suhde on ollut jo jonkin aikaa eri foorumeilla ja myös parlamentissa arvioinnin ja keskustelun kohteena, koska molemmat merkitsevät huomattavaa tukea pk-yrityksille. Näiden yhteisvaikutuksien seuraus on ollut yhteisön tuki Eurostars-ohjelmalle EY:n perustamissopimuksen 169 artiklan nojalla, ja kyse on ohjelmasta, jolla täydennetään puiteohjelmaa nähdäkseni EUREKAn pääasiallisten hyvien puolten kaltaisilla toimilla: alhaalta ylöspäin suuntautuva rakenne, jolla voidaan paremmin mukautua pk-yritysten tarpeisiin ja edistää osallistumista, koska vaadittavat hallinnolliset menettelyt puiteohjelmaan osallistumiseksi aiheuttavat usein liikaa vaivaa, mikä on liikaa pk-yrityksille.
<P>
Parlamentti on aina kannattanut sitä, että pk-yrityksiä kannustetaan osallistumaan paremmin tutkimukseen ja kehittämiseen, ja Eurostarsilla voi olla huomattava liikkeellepaneva vaikutus. Pidämme siten tätä aloitetta erityisen myönteisenä.
<SPEAKER ID="214" NAME="Mieczysław Edmund Janowski">
UEN-ryhmän puolesta. - (PL) Arvoisa puhemies, Paul Rübig on tavalliseen tapaansa esittänyt loistavan mietinnön. Onnittelen häntä.
<P>
Kyse on hyvin tärkeästä aiheesta, koska tutkimustulosten sisällyttämisellä teollisiin ja liiketoiminnallisiin käytäntöihin voidaan helpottaa suhteellisen joutuisasti pk-yritysten toimia. Tämä on Lissabonin strategian perustavanlaatuinen näkökohta. Siten on hyvä asia, että Eurostars-ohjelma rakentuu seitsemänteen puiteohjelmaan rajatylittävien yritysten ja rahoituksen osalta sen tieteen ja teknologian alalla, jota toteuttavat pienet ja keskisuuret yritykset yhteistyössä korkeakoulujen, tutkimusyksikköjen ja muiden yritysten, suurten yritysten, kanssa.
<P>
Tutkimuksen suuntautuminen on myös tärkeää. Tutkimuksen pitäisi olla myönteistä markkinoiden kannalta, ja sitä pitäisi voida soveltaa mahdollisimman nopeasti käytännössä. Kyse on myönteisestä ajatuksesta, jolla tuetaan liiketoiminnallisia aloitteita. Siihen ei pitäisi sisältyä byrokratiaa, ja sen pitäisi olla selkeä myös rahoituksellisesta näkökulmasta tarkasteltuna. Tämä on tärkeää kaikille kumppaneille ja erityisesti liike-elämän toimijoille. Ohjelman onnistumisella annetaan hyvä esimerkki tulevaisuutta varten. Toivomme, että sataa miljoonaa euroa ei tuhlata.
<SPEAKER ID="216" NAME="Miloslav Ransdorf">
GUE/NGL-ryhmän puolesta. - (CS) Pienet ja keskisuuret yritykset tarjoavat 70 prosenttia työpaikoista Euroopan unionissa. Kuitenkin nämä yritykset investoivat vain neljä prosenttia tieteeseen, tutkimukseen ja tekniseen kehitykseen, mikä on epäilemättä syy siihen, miksi ne eivät hyödynnä liiketoiminnallisia mahdollisuuksiaan paremmin. Meidän on kehitettävä pienten ja keskikokoisten yrityksien potentiaalia uudistetussa Lissabonin strategiassa. Tämä voidaan tehdä usealla eri tavalla: varmistamalla niille parempi tietojen saatavuus, tarjoamalla parempia luottoehtoja, tekemällä mahdolliseksi parempi yhteistyö julkisen sektorin kanssa ja auttamalla niitä parantamaan yhteyksiä suurten yrityksien kanssa, jotta sekä pienet että suuret järjestelmät ovat keskenään yhteydessä. Uskon, että tämä on toteutettavissa ja että se voidaan saavuttaa suhteellisen lyhyellä ajanjaksolla.
<SPEAKER ID="217" NAME="Nils Lundgren">
IND/DEM-ryhmän puolesta. - (SV) Arvoisa puhemies, EU laajentaa vaikutustaan yhä useammille aloille. Ongelmana on, että ei ole mitään periaatetta siitä, mitä EU:n pitäisi tehdä. Kunnon periaate on korulause toimintalinjoja koskevassa puheessa, mutta sitä ei oteta huomioon päätöksenteossa: toissijaisuusperiaate. Sen mukaan ei ole järkevää keskittää tutkimus- ja kehitystoimintaa, lukuun ottamatta erityisen laajamittaisia hankkeita, kuten Galileo-hanketta tai fuusioenergiaa koskevia hankkeita. Tutkimuksen ja kehittämisen hallinnointi suurissa järjestöissä antaa vähemmän tuloksia siihen sijoitetusta rahasta, ei suinkaan enemmän. Jäsenvaltioilla on vain harvoin mitään syytä antaa rahaa Brysseliin ja sitten kehottaa tiedemiehiä pyytämään sitä myöhemmin takaisin. Tämä arvio on erityisen perusteltu pienten ja keskisuurten yritysten tutkimuksessa ja kehittämisessä. Tutkijoiden ja liikeyritysten osoittama innostus aiheutuu siitä, että niitä huijataan uskomaan, että kaikkialla on käytössä enemmän varoja. Mikään ei osoita, että tästä olisi kyse. Kiitos huomiostanne.
<SPEAKER ID="218" NAME="Ján Hudacký" AFFILIATION="PPE-DE">
(SK) Haluaisin aivan ensimmäiseksi kiittää esittelijää hänen loistavasta työstään tämän mietinnön laatimiseksi. Uskon, että pääasiassa esittelijän Paul Rübigin ansiosta parlamentti on saanut aikaan kompromissin, jonka sekä komissio ja neuvosto voivat hyväksyä, ja tämä ehdotus pitäisi hyväksyä ensimmäisessä käsittelyssä.
<P>
Uskon, että pienten ja keskisuurten yritysten tutkimus- ja kehittämisohjelmaa koskevaa EUREKA-aloitetta pidetään hyvin myönteisenä liikealalla. Se, että tähän aloitteeseen osallistuvat niin monet valtiot, vahvistaa, että ennen tätä ohjelmaa ei ollut kiinnostusta ratkaista pienten ja keskisuurten yritysten ongelmia.
<P>
Euroopan parlamentin yrityksistä huolimatta tutkimuksen ja kehityksen seitsemäs puiteohjelma ei ole ratkaissut ongelmaa siitä, miten pk-yritykset pyrkivät saamaan rahoitusta, jota myönnetään niiden tutkimus-, kehitys- ja innovointitoimien tueksi. Siksi on erityisen rohkaisevaa huomata, että tämä alhaalta ylöspäin suuntautuva aloite on otettu niin myönteisesti vastaan kaikissa asiaankuuluvissa EU:n toimielimissä. Vaikka ei ole epäilystä siitä, että jotain kehitystä on saavutettu, on silti tosiasia, että joihinkin kysymyksiin ei ole vielä vastausta. Ajattelen pk-yritysten tukikelpoisuutta koskevia ehtoja ja erityisesti sitä osuutta ajasta ja vuotuisesta liikevaihdosta, jota käytetään tutkimustoimiin.
<P>
Katson henkilökohtaisesti, että meidän olisi oltava näiden kriteerien käyttöönotossa laajakatseisimpia ja harkittava Eurostars-ohjelman avaamista pienemmille yrityksille, joilla on merkittävät innovointi- ja kehitysmahdollisuudet niiden koosta huolimatta.
<P>
Haluaisin lopuksi sanoa, miten tyytyväinen olen siihen, että myös kotimaani Slovakia osallistuu yhteistyöhön. Tämän pitäisi parantaa niiden pienten ja keskisuurten innovatiivisten yrityksien tilannetta, joiden kehitys on jossain määrin jäänyt jälkeen tähän saakka.
<SPEAKER ID="219" NAME="Silvia-Adriana Ţicău" AFFILIATION="PSE">
(RO) Haluaisin aivan ensiksi onnitella esittelijää Paul Rübigiä ja haluaisin tarkentaa tiettyjä seikkoja. Euroopan unionin taloudellisen kilpailukyvyn vuoksi on välttämätöntä tukea pieniä ja keskisuuria yrityksiä, jotka investoivat soveltavaan tutkimukseen.
<P>
Sillä, että 22 jäsenvaltiota ja 5 EUREKAn valtiota ovat päättäneet investoida yhdessä komission kanssa 400 miljoonaa euroa tukeakseen pienten yritysten suorittamaa tutkimusta, edistetään Lissabonin strategian tavoitteiden toteuttamista.
<P>
Emme saa unohtaa, että pk-yrityksien osuus on 99 prosenttia Euroopan kaikista yrityksistä. Eurostars-ohjelman rahoittamien hankkeiden valinta tehdään tieteellisen laadukkuuden ja taloudellisen vaikutuksen mukaisesti.
<P>
Pyydän kuitenkin kiinnittämään huomiota pk-yritysten vaikeuksiin varmistaa yhteisrahoituksella 50 prosenttia hankkeen arvosta.
<P>
Monet pienet yritykset haluaisivat mieluummin antaa asiantuntijansa nopeasti tuloja tuoviin hankkeisiin pitkäaikaisten tutkimusohjelmien kustannuksella.
<P>
Myös liiketoimintasuunnitelmiin perustuva pienten yritysten rahoitus saattaa ratkaista suuren määrän niistä pk-yrityksistä, jotka osallistuvat eurooppalaiseen tutkimukseen.
<P>
Toivon, että tämän ohjelman aikana jatketaan myös nuorten yrittäjien Erasmus-ohjelmaa.
<SPEAKER ID="220" NAME="Joel Hasse Ferreira" AFFILIATION="PSE">
(PT) Arvoisa komission jäsen, hyvät naiset ja herrat, katson, että on erittäin tärkeää tukea pieniä ja keskisuuria yrityksiä ja edistää niiden tieteellistä ja teknistä kehitystä. Pk-yritykset tarvitsevat vankkaa teknistä perustaa, josta ne voivat antaa osansa taloudelliseen kasvuun ja kehitykseen.
<P>
Yleensä pk-yrityksillä on huomattava aloite- ja sopeutumiskyky, koska byrokratia ei vaienna niitä, ja niitä johtavat yleensä yrittäjät ja johtajat, jotka ovat erittäin sitoutuneita työhönsä vaurauden luomiseksi. Tämä aloite- ja sopeutumiskyky helpottaa sellaisten uusien liiketaloudellisten hankkeiden käynnistämistä, johon kuuluu uusien tuotteiden valmistus ja/tai myynti tai sellaisten uusien palvelujen tarjonta, jotka on räätälöity kuluttajien tai muiden yritysten tarpeisiin.
<P>
Kyseiset uudet tuotteet ja palvelut voivat usein edellyttää vankempaa teknistä pohjaa kuin mitä on käytettävissä monissa kyseisenlaisissa pienyrityksissä. Siksi Eurostarsin pk-yritysten tukemiseen tarkoitettu yhteinen tutkimus- ja kehitysohjelma voisi olla erittäin tärkeä, koska sillä on potentiaalinen vaikutus reaalitalouteen. Se auttaisi näin ollen parantamaan pienien ja keskisuurten yritysten taitoja Euroopan eri valtioissa ja olisi siten eduksi kansalaisille kuluttajina, samoin kuin Euroopan taloudelle. Sillä autetaan luomaan enemmän ja parempia työpaikkoja. Kaikkien näiden syiden vuoksi Paul Rübigin mietintö on ollut erittäin tarpeellinen.
<SPEAKER ID="221" NAME="Dragoş Florin David" AFFILIATION="PPE-DE">
(RO) Haluaisin aivan ensiksi onnitella Paul Rübigiä nopeasta ja moitteettomasta tavasta, jolla hän vastasi tästä mietinnöstä.
<P>
Tällä mietinnöllä luodaan edellytykset uudelle lähestymistavalle Lissabonin strategiaan yksinkertaisesti yhdistämällä tutkimus pk-yrityksiin. Annamme siten uutta merkitystä kilpailukyvylle ja lisää tukea vasta perustetuille yrityksille ja pk-yrityksille, joilla on innovointitoimintaa. Eurostarsista pitäisi tehdä Euroopan taloudellisen toiminnan uudelleen käynnistämisen lähtökohta, Euroopan innovatiivisten tähtien ohjelma, joka on avoin, joustava ja vapaa hallinnollisesta taakasta.
<P>
Päätän puheenvuoroni pyytämällä komissiota yhdessä kaikkien tähän ohjelmaan osallistuvien valtioiden kanssa kannustamaan ja edistämään tätä ohjelmaa, joka liittyy läheisesti Euroopan ensisijaisiin teemoihin: ilmastonmuutokseen, energiatehokkuuteen, uusiutuvien energiavarojen edistämiseen ja lisäksi syövän torjuntaan.
<SPEAKER ID="222" NAME="Miroslav Mikolášik" AFFILIATION="PPE-DE">
(SK) Tutkimus- ja kehitystyötä koskevalla Eurostars-yhteisohjelmalla tuetaan tutkimus- ja kehitystyötä tekeviä pk-yrityksiä toteuttamalla markkinoille suuntautuvaa tutkimusta rajatylittävissä hankkeissa, joita toteutetaan useiden pk-yritysten yhdistyksien puolesta.
<P>
Haluaisin painottaa erityisesti tietojen siirron merkitystä ja yhteistyön tarvetta tässä ohjelmassa itse yritysten ja muiden toimijoiden välillä perustuen teollisiin ja taloudellisiin kumppanuuksiin. Se, että kyse on alhaalta ylöspäin suuntautuvasta ohjelmasta, jota mukautetaan suoraan siihen osallistuvien tutkimustyötä tekevien yritysten tarpeisiin, on hyvin myönteinen näkökohta. Keskeinen seikka on, että tutkimustoiminta on markkinalähtöistä ja että sillä pyritään lyhyen tai keskipitkän ajan taloudellisiin tuloksiin.
<P>
Haluaisin mainita tähän ohjelmaan sisältyvän uuden toimen, nimittäin riskinjakorahoitusvälineen, joka on laadittu riskialttiimpia tutkimus- ja kehityshankkeita varten.
<SPEAKER ID="223" NAME="Péter Olajos" AFFILIATION="PPE-DE">
(HU) Kiitos, arvoisa puhemies. Haluaisin myös onnitella komission jäsentä Potočnikia ja parlamentin jäsentä Paul Rübigiä. Eurostars-yhteisohjelma on erinomainen keino saavuttaa Lissabonin tavoitteet, tehostaa kilpailukykyä ja vahvistaa innovointia. Tutkimus- ja kehitystyötä tekevät pk-yritykset, jotka käyttävät vähintään 10 prosenttia liikevaihdostaan tutkimukseen ja kehitykseen, ovat avainasemassa tällä alalla.
<P>
Unkari kuuluu ohjelmaan, ja mielenkiinto sitä kohtaan on ollut valtava. Yli 200 ehdot täyttävää yritystä on esittänyt hakemuksen, mutta ongelmaksi on muodostunut se, että jäsenvaltiot eivät ole varanneet tarvittavia resursseja. Unkarissa on käytössä vain 500 000 euroa, mikä riittää ainoastaan kahteen tai kolmeen hankkeeseen. Katson siksi, että jäsenvaltioiden olisi joka tapauksessa lisättävä tähän ohjelmaan varattua tukea tai käytettävä ainakin kolme prosenttia bruttokansantuotteesta tutkimukseen ja kehitykseen, jotta olemme kilpailukykyisiä myös koko maailman tasolla. Uskon, että Eurostars ja EUREKA ovat ohjelmia, joilla on erinomainen potentiaali saavuttaa tämä. Vielä kerran kiitokseni.
<SPEAKER ID="224" NAME="Zbigniew Zaleski" AFFILIATION="PPE-DE">
(PL) Arvoisa puhemies, aivan yksinkertaisesti sanottuna, on kannattavaa investoida pieniin yrityksiin.
<P>
Tieteelliset tutkimukset ovat osoittaneet, että yksinkertaista tekniikka käyttävillä pienillä yrityksillä on tilaa hyvälle innovaatiolle, ja haluaisin erityisesti painottaa tätä. Tästä on myös kyse perheyrityksissä, joissa investointi tehdään yhteen lapseen liikeyrityksessä, joten tietty jatkuvuus on olemassa. Katson, että tämä on hyvin järkevä tapa jatkaa toimintaa. Sitä paitsi nämä liikeyritykset ovat erittäin joustavia ja pystyvät hyvin pienin kustannuksin siirtymään yhdestä paikasta toiseen ja myös yhdestä tuotteesta toiseen. Uskon, arvoisa puhemies, hyvät naiset ja herrat, että kun EU:ssa tuloista saadaan yli 60 prosenttia pk-yrityksistä, niin olisi suuri virhe kitsastella niihin ja niiden kehittämiseen tehtävissä investoinneissa.
<SPEAKER ID="225" NAME="Janez Potočnik">
komission jäsen. - (EN) Arvoisa puhemies, haluaisin ensiksi kiittää kaikkia siitä, että he tukivat mietinnössä ehdotusta, ja vieläkin enemmän siitä, että tukea annettiin pk-yrityksille. Pk-yritykset ovat elintärkeä osa Euroopan taloutta, ja kuten jo sanoin, Eurostars-ohjelmassa on kyse pk-yrityksistä, jotka ovat tulevaisuuden ”tähtiä”.
<P>
Tämä on innovatiivinen lähestymistapa. Ei ole helppoa toteuttaa lähestymistapaa, jossa me yhdistämme jäsenvaltiolta tulevaa rahoitusta yhteisön rahoitukseen, mutta se on ehdottomasti kannattavaa, koska se on juuri se suunta, joka meidän pitäisi ottaa tulevaisuudessa. Me yhdistämme EUREKAn parhaat puolet - joustavuuden, yksinkertaisuuden, hajautetun lähestymistavan ja markkinahenkisyyden - puiteohjelman parhaisiin puoliin: keskitettyyn hallintoon, yhteiseen arviointiin ja yhteiseen valintaan. Voin vakuuttaa teille, että myös puiteohjelman muissa osissa pyrimme toimimaan erittäin tehokkaasti pk-yritysten hyväksi.
<P>
Yksinkertaistaminen on pelin henki, joten me olemme ottaneet käyttöön muita korkeamman rahoitusmäärän pk-yrityksille, kuten todennäköisesti jo tiedätte. Siten niiden yhteisrahoitusosuus puiteohjelmassa on 75 prosenttia, kun suuremmilla yrityksillä se on 50 prosenttia. Näin edistämme niiden osallistumista. Olemme ottaneet käyttöön takuurahaston, jolla yksinkertaistetaan huomattavasti niiden osallistumista puiteohjelmaan, koska se, että niiden pitää antaa etukäteen tiettyjä pankkitakauksia, oli yksi merkittävimmistä pk-yritysten ongelmista. Me aiomme myös ottaa käyttöön yhden rekisteröintivälineen, joka jälleen helpottaa työtä, koska hakemus täytyy tehdä vain kerran, jolloin kaikki tiedot tallennetaan. Kun hakemus tehdään seuraavalla kerralla, kaikki on valmista automaattisesti.
<P>
Siksi, kun tarkastelemme ensimmäisen vuoden tuloksia - ja kuten te tiedätte, me sovimme 15 prosentin tavoitteesta rahoitukselle, joka pitäisi käyttää pk-yrityksiin ohjelman yhteistyötä koskevasta osasta - me voimme todeta, että ohjelma toimii. Vaikka emme saavuttaneet tavoitetta kuudennessa puiteohjelmassa, ensimmäisistä arvioista ja ensimmäisistä katsauksista voimme havaita, että tämä luku on ennemminkin 20 prosenttia kuin 15 prosenttia, mikä on merkittävä askel eteenpäin.
<P>
Työtä tehdään myös komissiossa. Saavuin juuri tänne kilpailukykyasioita käsittelevästä ryhmästä, missä tarkastelimme eurooppalaisia pk-yrityksiä tukevaa aloitetta (Small Business Act), joka on työnimi. Haluamme vastata sen avulla järjestelmällisesti kaikkiin pk-yrityksiä koskeviin seikkoihin. Haluaisin myös mainita, että vaikka me päätämme tänään yhteisön taloudellisesta osallistumisesta, siihen on itse asiassa jo ryhdytty, ja yli 200 yritystä on vastannut ensimmäiseen pyyntöön, mikä on erittäin menestyksekästä.
<P>
Haluaisin lopuksi mainita, että olen erittäin iloinen siitä, että Luxemburg päätti osallistua ohjelmaan. Tässä asiassa ei ehdottomasti ole mitään ongelmaa. Meidän pitäisi tehdä kaikkemme, jotta se voi liittyä ohjelmaan mahdollisimman nopeasti.
<SPEAKER ID="226" NAME="Paul Rübig">
esittelijä. - (DE) Arvoisa puhemies, arvoisa komission jäsen Potočnik, hyvät naiset ja herrat, voin tiivistää, että me olemme taas asettaneet itsellemme tavoitteen, jolla kohdistetaan huomio Lissabonin ohjelmaan. Tutkimustulosten toteuttamisella voidaan toivoaksemme luoda lyhyellä aikavälillä uusia työpaikkoja ja antaa korkeampaa palkkaa. Innovoinnin olennainen piirre on tietenkin se, että tarjotaan uusia tuotteita ja siten myös onnistutaan markkinoilla.
<P>
Minä olen myös tyytyväinen, että yhdessä Euroopan investointipankin kanssa me olemme onnistuneet luomaan täydentävän välineen riskin jakamista varten ja että näitä määriä voidaan siksi levittää huomattavasti laajemmalle. Olemme myös laatineet arvioinnin, jotta nähdään, haetaanko rahoitusta tosiasiassa, ja jotta varmistetaan, että Euroopan parlamentin ei tarvitse jälleen leikata tukea, koska kaikkea rahoitusta ei käytetty edellisenä vuonna, mistä on kyse muissa ohjelmissa.
<P>
Minä uskon, että tällä ohjelmalla voidaan varmistaa, että kaikki varat käytetään, ja pyytäisin kollegoitani varmistamaan jäsenvaltioissa, että myös yhteisrahoitus toimii tarkoitetulla tavalla. On meidän kaikkien edun mukaista, että tämän ohjelman käyttöaste on hyvä. Katson, että tästä asiasta pitäisi siten tiedottaa.
<P>
Pyytäisin komission jäsentä Potočnikia järjestämään komission varapuheenjohtajan Wallströmin kanssa sen, että tämä ohjelma esitetään suurelle yleisölle esimerkkitapauksena. Tämä on osa prosessia. Haluaisin jälleen kerran onnitella puheenjohtajavaltiota Sloveniaa. Tämä on aikaansaannos ja hanke, jota voidaan esitellä ylpeänä.
<SPEAKER ID="227" NAME="Puhemies">
(IT) Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (142 artikla)
<SPEAKER ID="228" NAME="Jorgo Chatzimarkakis  " AFFILIATION="ALDE">
kirjallinen. - (DE) Arvoisa komission jäsen Potočnik, pk-yritysten tehtävästä puhuminen on asianmukaista parlamentissa. Pienet ja keskisuuret yritykset ovat EU:n talouden selkäranka.
<P>
Pelkästään Saksassa melkein 20 miljoonaa henkeä työskentelee ja tekee tutkimus- ja kehitystyötä yli 3,3 miljoonassa pienessä ja keskisuuressa yrityksessä. Euroopan kasvu tai sen pysähtyminen riippuu pääasiassa kyseisistä yrityksistä. Pienet ja keskikokoiset yritykset tuottavat enemmän patentteja, innovaatiota ja työpaikkoja kuin suuret monialayritykset. Silti pk-yrityksillä on aivan liian pienet mahdollisuudet lainoihin ja rahoitusohjelmiin.
<P>
Eurostars on hyvä esimerkki siitä, miten asiat toimivat. Toisin kuin seitsemäs puiteohjelma, joka perustuu ylhäältä alaspäin suuntautuvaan lähestymistapaan EU:n keskeisessä rahoituksessa, EUROKA ja Eurostars ovat alhaalta ylöspäin suuntautuvia. Ohjelmia hallinnoidaan EUREKA-aloitteesta. Tämä on hyvä asia, ja se voi mahdollisesti olla malli seitsemännelle puiteohjelmallemme.
<P>
Eurostars-ohjelman etuna ovat seuraavat seikat:
<P>
• tutkimukseen panostavat pk-yritykset johtoasemassa,
<P>
• tukikelpoisuuden tarkistamisen ja arvioinnin suorittavat kansainväliset asiantuntijat,
<P>
• yhdenmukaistetut tarjouskilpailut ja työnkulku kaikissa jäsenvaltioissa,
<P>
• nopea päätöksenteko rahoituksesta: 14 viikkoa hakemuksen jättämisestä,
<P>
• komissio antaa lisärahoitusta,
<P>
• rahoitus ainoastaan avustuksina, joita ei makseta takaisin (käteissuoritus).
<P>
Haluaisin onnitella lämpimästi esittelijää hänen työstään. Toivotan ohjelmalle menestymistä.
<SPEAKER ID="229" NAME="Anna Záborská  " AFFILIATION="PPE-DE">
kirjallinen. - (SK) Euroopan parlamentti antaa selvän viestin pienille ja keskisuurille yrityksille jäsenvaltioissa, kun se äänestää Paul Rübigin mietinnöstä. Pienet ja keskikokoiset yritykset voivat usein olla tosiasiallisia osanottajia tutkimus- ja kehitystoiminnassa, mutta niiden on toimittava suuriin kansainvälisiin yrityksiin verrattuna vähemmän myönteisissä olosuhteissa.
<P>
Vastedes tutkimus- ja kehitystoimia toteuttavat pk-yritysten yhteenliittymät voivat käyttää eurooppalaista rahoitustukea ja toimia eurooppalaisessa verkostossa muiden pienten ja keskisuurten yritysten kanssa. Slovakian pk-yritykset voivat siten myötävaikuttaa tiedoillaan ja potentiaalillaan Euroopan tutkimus- ja kehitysalaan.
<P>
Slovakiassa monet pienet ja keskisuuret yritykset sijaitsevat maaseutualueilla, joissa infrastruktuuri ei ole kovinkaan kehittynyttä, mikä haittaa niiden edistymistä. Monet naiset ovat töissä tutkimus- ja kehitystyötä tekevissä pk-yrityksissä joko suoraan tai välillisesti. EU:n tuet ovat hyödyllisiä, koska ne antavat pk-yrityksille starttimahdollisuuden, jotta niiden ammatillisilla valmiuksilla voidaan palvella yhteistä etua.
<P>
Eurostars-ohjelma on ohjelma uusien tuotteiden ja palveluiden kehittämiseksi Euroopan unionin tasolla. Pk-yritykset ovat keskeisessä asemassa Eurostars-hankkeissa. On todella sääli, että EU:n jäsenvaltio Slovakian tasavalta ei osallistu tähän ohjelmaan. Slovakian pienillä ja keskisuurilla yrityksillä ei ole siten mahdollisuutta käyttää huomattavaa rahoitustukea, joka on saatavilla uusien tuotteiden, tekniikan ja palveluiden tehokasta kehittämistä varten.
