<CHAPTER ID="015">
Montenegron yhdentyminen Euroopan unioniin (keskustelu) 
<SPEAKER ID="567" NAME="Puhemies">
(IT) Esityslistalla on seuraavana neuvoston ja komission julkilausumat Montenegron yhdentymisestä Euroopan unioniin.
<SPEAKER ID="568" NAME="Enikő Győri">
neuvoston puheenjohtaja. - (HU) Arvoisa puhemies, hyvä komission jäsen, arvoisat kollegat, äänestätte huomenna Montenegron yhdentymisestä Euroopan unioniin annetusta päätöslauselmasta. Mielestäni on erittäin kiitettävää, että Euroopan parlamentti on sitoutunut varjelemaan Euroopan unionin avoimuutta. Teillä on samanaikaisesti tärkeä tehtävä jäsenvaltioiden kansalaisten saamiseksi puolellenne kannattamaan ehtoihin perustuvaa laajentumista. Huomenna teidän hyväksyttävänä olevassa päätöslauselmassa vahvistetaan myös, että olette ymmärtäneet tämän vastuun.
<P>
Haluan todeta, että myös neuvosto on äärimmäisen sitoutunut tähän asiaan. Neuvosto vahvisti 14. joulukuuta 2010 antamissaan päätelmissä Eurooppa-neuvoston hyväksymän laajentumisesta saavutetun uuden yhteisymmärryksen mukaisesti, että EU tukee hyväksyttyjen periaatteiden ja päätelmien pohjalta päättäväisesti laajentumisprosessin jatkamista Länsi-Balkanin maissa.
<P>
Myös neuvoston puheenjohtajavaltio Unkari on erittäin sitoutunut tähän tavoitteeseen. Kiitän teitä tekemästänne erinomaisesta työstä ja siitä, että olette edesauttaneet tällä päätöslauselmalla Montenegron saavutusten lujittamista, joka on erittäin tarpeellista koko liittymisprosessin aikana.
<P>
Olemme vahvistaneet useaan otteeseen, että Montenegrolla on mahdollisuus liittyä EU:n jäseneksi. Maan vakaus ja kaikkien poliittisten puolueiden sekä suurimman osan kansalaisista tukema suuntautuminen kohti EU:ta ja eri etnisten ryhmien välillä vallitseva suuri yksimielisyys ovat kaikki ominaisuuksia, joiden ansiosta Montenegro on vakautta edistävä maa Länsi-Balkanin alueella.
<P>
Emme saa unohtaa, että Montenegro on pannut täytäntöön viisumivapauden, allekirjoittanut vakautus- ja assosiaatiosopimuksen ja saavuttanut ehdokasmaan aseman 12 kuukaudessa. Nämä on ovat merkittäviä tuloksia, ja ne osoittavat, että jäsenyysmahdollisuus toimii maan valmistelujen liikkeellepanevana voimana. EU:n on tämän vuoksi tunnustettava unioniin pyrkivien maiden sitoutuminen ja saavutukset. Saavutetun edistyksen ansiosta maa voi ryhtyä uusiin toimenpiteisiin Eurooppa-myönteisessä ohjelmassaan; uusia sitoumuksia on mahdollista tehdä, ja uusia vaatimuksia voidaan laatia. EU:n toimielinten ja jäsenvaltioiden eritasoiset ja eri aloja edustavat valtuuskunnat järjestävät nykyisin päivittäin kokouksia tämän tavoitteen toteuttamiseksi.
<P>
Olemme tämän vuoksi tyytyväisiä Montenegron nykyisiin toimenpiteisiin ja erityisesti maan hallituksen juuri hyväksymään toimintasuunnitelmaan, joka laadittiin vastineena komission kannassa muotoiltuihin suosituksiin. Olemme myös tyytyväisiä maan menettelytapoihin, sillä hallitus kuuli laajasti kansalaisyhteiskuntaa ennen toimintasuunnitelman laatimista.
<P>
Haluaisin esitellä nopeasti niin sanotut ensisijaiset tavoitteet, joiden osalta on vielä edistyttävä. Ne on mainittu myös komission marraskuussa 2010 vahvistamassa kannassa. Niihin kuuluvat oikeusvaltion vahvistaminen ja julkishallinnon uudistuksen jatkaminen sekä julkishallinnon valmiuksien vahvistaminen, vaalilain saattaminen yhdenmukaiseksi perustuslain kanssa ja tiedotusvälineiden vapauden lisääminen. Tämä ei ole tärkeää ainoastaan lainsäädännölliseltä kannalta, vaan se on myös viranomaisten poliittisen kypsyyden koetinkivi. Lisäksi on äärimmäisen tärkeää taata niiden henkilöiden oikeudellinen asema, jotka joutuivat lähtemään kodeistaan, ja kunnioittaa heidän oikeuksiaan sekä pyrkiä torjumaan järjestäytynyttä rikollisuutta ja lahjontaa. Odotamme Montenegrolta merkittäviä edistysaskeleita myös näiden asioiden osalta.
<P>
Jotta Montenegro voi ryhtyä seuraaviin vakautus- ja assosiaatioprosessiin ja erityisesti liittymisneuvotteluiden aloittamiseen liittyviin toimenpiteisiin, on erittäin tärkeää, että maa saavuttaa edistystä näillä aloilla ja ryhtyy myös muihin uusiin ponnisteluihin. Montenegron on myös onnistuttava toimissaan ja kyettävä esittämään konkreettisia tuloksia.
<P>
Hyvät parlamentin jäsenet, Montenegrolla on tärkeä tehtävä alueellisessa yhteistyössä. Se toimii tiiviissä yhteistyössä naapurimaiden kanssa, ja olemme todella tyytyväisiä maan rakentavaan rooliin alueen vakauden kehittämisessä ja hyvien naapuruussuhteiden edistämisessä erityisesti siksi, että Montenegro toimii tällä hetkellä Kaakkois-Euroopan yhteistyöprosessin puheenjohtajavaltiona.
<P>
Lisäksi Montenegrossa toimii alueellisen yhteistyöneuvoston uusi kulttuurista ja yhteiskunnasta vastaava työryhmä, Cetinjen parlamentaarinen foorumi. Yhdentyminen edellyttää alueellista yhteistyötä, ja Montenegro on toiminut tässä asiassa esimerkillisellä tavalla.
<P>
Parlamentin hyväksyttävänä olevassa päätöslauselmassa arvioidaan nykyiset saavutukset. Se on tarkka kuvaus nykytilanteesta ja hyödyllinen suuntaviiva ehdokasmaan tehtäviin. Kiitän esittelijää ja kaikkia tämän asiakirjan laatimiseen aktiivisesti osallistuneita henkilöitä.
<P>
Lopuksi haluan rohkaista Montenegroa ja sen viranomaisia jatkamaan uudistuksiaan ja pyrkimyksiään maan kansalaisten toiveiden täyttämiseksi.
<SPEAKER ID="569" NAME="Štefan Füle">
komission jäsen. - (EN) Arvoisa puhemies, minulle on kunnia saada puhua Euroopan parlamentille Montenegron yhdentymisestä Euroopan unioniin. Haluan aloittaa onnittelemalla puheenjohtajavaltion tavoin Montenegrosta vastaavaa esittelijää Charles Tannockia hänen mietinnöstään ja ilmaisemalla kiitollisuuteni kaikille kunnianarvoisille parlamentin jäsenille, jotka osallistuivat asiakirjan laatimiseen. Parlamentilla on avainasema laajentumispolitiikassa. Uskon, että voimme saavuttaa enemmän, jos kaikki EU:n toimielimet toimivat yhdessä.
<P>
Montenegro on edistynyt huomattavasti Euroopan unionin jäsenyysehtojen täyttämisessä. Maassa vallitsee kasvava poliittinen yksimielisyys. Montenegro on edistynyt merkittävästi lainsäädännöllisen ja institutionaalisen kehyksen täytäntöönpanossa. Maa on myös sitoutunut vahvasti alueelliseen yhteistyöhön. Se on toteuttanut vankan joukon rakenteellisia taloudellisia uudistuksia ja saavuttanut edistystä suurimmalla osalla yhteisön säännöstöön liittyvistä aloista.
<P>
Eurooppa-neuvoston päätös myöntää Montenegrolle ehdokasmaan asema on tunnustus näistä saavutuksista ja voimakas signaali, joka vahvistaa Euroopan unionin laajentumispolitiikan uskottavuutta. Montenegro on edennyt ratkaisevaan vaiheeseen. Ehdokasmaan asema edellyttää Montenegrolta suurta vastuuta. Tarvitaan konkreettisia tuloksia, jotta Montenegro voi siirtyä seuraavaan vaiheeseen Euroopan unioniin yhdentymisen tiellä. Luotan, että Euroopan parlamentin päätöslauselmasta välittyy Montenegrolle oikea viesti maan saavutusten tunnustamisesta ja myös vahvoista odotuksista, että uudistusprosessia jatketaan päättäväisesti ja että kaikki tärkeimmät Montenegron Euroopan unioniin yhdentymiseen liittyvät haasteet ratkaistaan perusteellisesti.
<P>
Tapasin viime viikolla Montenegron uuden pääministerin, tohtori Igor Lukšićin. Hänen sitoutumisensa uudistusprosessin jatkamiseksi ja hänen luja päättäväisyytensä komission kannassa määriteltyjen ensisijaisten tavoitteiden saavuttamiseksi ovat rohkaisevia. Hallitus hyväksyi toimintasuunnitelman ensisijaisten tavoitteiden saavuttamiseksi 17. helmikuuta kuultuaan kansalaisyhteiskuntaa ja keskusteltuaan komission yksiköiden kanssa. Nyt on erittäin tärkeää keskittyä täytäntöönpanoon ja saavuttaa vankka joukko hyviä tuloksia.
<P>
Kannassa määritellyt ensisijaiset tavoitteet ovat huomattava mutta saavutettavissa oleva haaste, joka edellyttää kaikkien Montenegron toimijoiden osallistumista ja sitoutumista. Aikaisemmat laajentumiset ovat osoittaneet, että poliittisiin kriteereihin ja neuvottelulukuun 23 liittyvät tärkeät kysymykset on ratkaistava liittymisprosessin varhaisessa vaiheessa. Montenegron varhaiset ja vankat saavutukset tällä alalla ja erityisesti julkishallinnon politisoinnissa, oikeuslaitoksen riippumattomuuden vahvistamisessa ja lahjonnan ja järjestäytyneen rikollisuuden tehokkaassa torjunnassa varmistavat myöhemmin sujuvat neuvottelut ja yhdentymisen Euroopan unioniin.
<P>
Montenegron on kehitettävä vaalijärjestelyitään Etyjin ja ODIHR:n sekä Venetsian komission suositusten mukaisesti. Parlamenttia on vahvistettava. Tämä on tärkeä tavoite sekä komissiolle että Euroopan parlamentille. Yhteisön normien noudattaminen ihmisoikeuksien alalla ja erityisesti ilmaisunvapauden ja kansalaisyhteiskuntasuhteiden osalta on välttämätöntä. Montenegron on ryhdyttävä lisäponnisteluihin syrjinnän vastaisen politiikan ja erityisesti sukupuolten välisen tasa-arvon ja haavoittuvaisten ryhmien suojelun vahvistamiseksi. Siirtymään joutuneiden henkilöiden osalta tarvitaan kestäviä ratkaisuja.
<P>
Muut kannassa ja päätöslauselmaluonnoksessa määritellyt puutteet on myös ratkaistava. Montenegron on vahvistettava hallintokapasiteettiaan ja parannettava valmistelujaan useilla yhteisön säännöstön aloilla. Montenegron tulevaisuus on kiistatta Euroopan unionissa, ja meidän on toimittava vastuullisesti. Laajentumispolitiikkamme uskottavuus perustuu siihen, että laajentumismaat noudattavat Euroopan unionin asettamia ehtoja ja että Euroopan unioni kunnioittaa laajentumismaille antamiaan lupauksia.
<P>
On meidän kaikkien etu, että Montenegron eteneminen kohti Euroopan unionia perustuu vankkoihin saavutuksiin ja konkreettisiin tuloksiin. Montenegron toimintaa tänä vuonna arvioidaan lokakuussa 2011 valmistuvassa laajentumispaketissa. Komissio voi suositella neuvottelujen aloittamista vasta sitten, kun komissio on todennut Montenegron täyttävän riittävissä määrin liittymisperusteet ja erityisesti kannassa määritellyt seitsemän ensisijaista tavoitetta.
<SPEAKER ID="570" NAME="Charles Tannock">
ECR-ryhmän puolesta. - (EN) Arvoisa puhemies, olen vieraillut Montenegrossa kahdesti viimeisten 18 kuukauden aikana yhdessä PPE-ryhmään kuuluvan varjoesittelijä Anna Ibrisagicin kanssa, jotta olen voinut muodostaa oman arvioni maan edistymisestä ensin kohti ehdokasmaan asemaa ja nyt mahdolliseksi EU:n jäseneksi.
<P>
Olen erittäin vaikuttunut koko Montenegron hallituksen uutteruudesta ja sitoutumisesta. Hallitus voi olla pieni, mutta se työskentelee todellakin erittäin paljon. Haluan osoittaa aivan erityisen kunnianosoituksen edelliselle pääministerille Milo Ðjukanovićille ja hänen äskettäiselle seuraajalleen Igor Lukšićille. He molemmat ovat olleet pragmaattisia ja samalla määrätietoisia toiminnassaan ja pyrkimyksessään johtaa heidän maansa kohti EU:n ja Naton jäsenyyttä.
<P>
Nyt on Montenegron vastuulla täyttää EU:n odotukset. Montenegron hallituksen on saavutettava erityisesti komission jäsen Fülen komission kannassa määrittelemät seitsemän ensisijaista tavoitetta. Nostan erityisesti esille lahjontaa ja järjestäytynyttä rikollisuutta koskevan kysymyksen, jonka osalta on olemassa selvät ja hyvin määritellyt mittarit edistymisen mittaamiseksi.
<P>
Olen tyytyväinen siihen, että Montenegron hallitus hyväksyi viime kuussa erittäin hyvin laaditun toimintasuunnitelman, jonka avulla on tarkoitus saavuttaa nämä tavoitteet ja pyynnöt. Mielestäni Montenegro on nyt valmis aloittamaan neuvottelut EU:n jäsenyydestä virallisena ehdokkaana, ja on kummallista, että komissio pitää kiinni siitä, että virallisen ehdokasmaan aseman myöntämisen ja neuvotteluiden aloittamisen välillä on kuluttava huomattavasti aikaa. Tälle viiveelle ei ole katsoakseni oikeita perusteita tai selvää pohjaa perussopimuksissa. Mikä vielä tärkeämpää, se on tuskin kaikista myönteisin signaali Podgoricalle tai muille esimerkiksi Makedonian kaltaisille alueen maille, jotka työskentelevät ahkerasti ehdokasmaan aseman saavuttamiseksi.
<P>
Ainoa toiveeni on, että tämä vaadittu odotus, joka on nyt pakollinen ja Montenegron kannalta turhauttava, ei heikennä maan sitoumusta yhdentyä Euroopan unioniin.
<P>
Montenegroa olisi arvioitava ainoastaan ansioiden, tosiasioiden ja saavutusten perusteella. Montenegron tapausta ei pidä sitoa edistykseen muissa Länsi-Balkanin naapurimaissa. Montenegro on pieni mutta kaunis maa, joka on nauttinut huomattavasta vakaudesta ja talouskasvusta sen jälkeen, kun se irtaantui rauhanomaisesti Serbiasta. Toisin kuin sen suuremmissa naapurimaissa, Montenegrossa on vain harvoja, jos lainkaan, sisäisiä etnisiä tai uskonnollisia ongelmia. Sillä on Kroatian kanssa pieni rajakiista, jonka se ratkaisee rauhanomaisesti Kansainvälisessä tuomioistuimessa. Se on neuvotellut ja ratifioinut äskettäin luovutussopimukset sekä Serbian että Kroatian kanssa järjestäytyneen rikollisuuden torjumiseksi.
<P>
Montenegron talous perustuu euroon: uskokaa tai älkää, maan valuuttana on euro, vaikka maa ei kuulu euroalueeseen. Surullista kyllä, Montenegron talous on yhä yksipuolinen ja perustuu pääasiassa matkailuun ja yhteen aluminiisulattamoon. Maan on luotava lisää vesivoima-alan työpaikkoja vientiä varten. Myös rahoituspalvelut voisivat hyvin olla toinen ratkaisu.
<P>
Olen henkilökohtaisesti optimistinen tästä asiasta, joka on pohjimmiltaan erittäin hyvä uutinen Länsi-Balkanilta.
<SPEAKER ID="571" NAME="Anna Ibrisagic" LANGUAGE="SV">
Arvoisa puhemies, Euroopan kansanpuolueen (kristillisdemokraattien) Montenegrosta vastaavana varjoesittelijänä haluan ensiksi kiittää Charles Tannockia erinomaisesta yhteistyöstä ja hyvin perusteellisesta ja tasapainoisesta mietinnöstä. Haluan myös kehottaa kollegoitani äänestämään huomenna käsiteltävänä olevan mietinnön puolesta.
<P>
Haluan erityisesti korostaa, että olen erittäin kiitollinen Eurooppa-neuvoston joulukuussa 2010 tekemästä päätöksestä, jolla Montenegrolle myönnettiin ehdokasmaan asema ja mahdollisuus liittyä EU:n jäseneksi. On kuitenkin tärkeää, että emme pysähdy tähän, vaan jatkamme nopeasti kohti tavoitetta, joka on Montenegron liittyminen EU:n jäseneksi. Montenegro on osoittanut jatkuvasti heti itsenäistymisensä jälkeen olevansa poliittisesti ja taloudellisesti erittäin vakaa maa. Maata kuvaillaan usein menestystarinana, ja tänään olemme kuulleet sen myös neuvostolta.
<P>
Pidän Charles Tannockin tavoin valitettavana, että ehdokasmaan asema on erotettu oikeudesta aloittaa neuvottelut. Katson tämän vuoksi, että komission olisi aloitettava jäsenyysneuvottelut niin pian kuin mahdollista ja asetettava päivämäärä näiden neuvotteluiden aloittamiseksi Montenegron kanssa. On selvää, että uudistusten on jatkuttava esimerkiksi oikeuslaitoksessa ja julkishallintoon liittyvien eturistiriitojen torjumiseksi ja että komission suosittelemat ensisijaiset tavoitteet on saavutettava. Haluan kuitenkin esittää kiitokseni Montenegron hallitukselle myönteisistä uudistuksista, jotka se on onnistunut panemaan täytäntöön tähän mennessä.
<P>
Montenegron suurlähettiläs on tänään kanssamme täällä istuntosalissa, ja odotan innolla päivää, jolloin voimme toivottaa suurlähettilään lisäksi koko Montenegron tervetulleeksi EU:hun ja Montenegron edustajat mukaan Euroopan parlamenttiin.
<SPEAKER ID="572" NAME="Göran Färm" LANGUAGE="SV">
Arvoisa puhemies, haluan myös kiittää Euroopan parlamentin sosialistien ja demokraattien ryhmän puolesta Charles Tannockia hänen rakentavasta yhteistyöstään. Olen tyytyväinen, että Montenegro voi nyt tavoitella EU:n jäsenyyttä. Olen yhtä mieltä siitä, että komission olisi aloitettava neuvottelut niin pian kuin mahdollista, tietysti sillä edellytyksellä, että Montenegro jatkaa edistymistä kohti EU:n asettamia tavoitteita.
<P>
Ehdokasmaan aseman myöntäminen Montenegrolle on vahva signaali EU:n sitoutumisesta siihen, että koko entisen Jugoslavian alueen tulevaisuus on EU:ssa. Montenegro voi näyttää Kroatian tavoin tietä muille maille kohti EU:n jäsenyyttä. Lähestyminen EU:n kanssa on avainasemassa alueen kukoistuksen ja vakauden kannalta. Tämä on täysin selvää.
<P>
Montenegro on pieni, uusi ja rauhanomainen maa, joka on sitoutunut vahvasti alueelliseen yhteistyöhön. Sillä on hyvät suhteet naapurimaihin ja näin ollen hyvät edellytykset onnistua tulevissa jäsenyysneuvotteluissa. On kuitenkin olemassa aloja, joilla on tehtävä pontevia uudistuksia. Oikeusvaltioperiaatteeseen perustuvan toimivan yhteiskunnan edellyttämää oikeudellista ja hallinnollista kapasiteettia on vahvistettu, mutta sitä on vielä kehitettävä lisää. Lahjonta ja järjestäytynyt rikollisuus rehottavat, ja oikeusjärjestelmää on tehostettava huomattavasti, jotta EU:n vaatimukset voidaan täyttää.
<P>
Olen esittänyt joukon tarkistuksia, joiden tarkoituksena on osoittaa, että Montenegrossa on myös vahvistettava naisten asemaa, turvattava lehdistönvapaus, suojeltava työntekijöiden ja vähemmistöjen perusoikeuksia ja erityisesti kehitettävä kansalaisyhteiskuntaa. Emme saa unohtaa, että myös nämä ovat erittäin tärkeitä kysymyksiä tulevissa EU:n jäsenyysneuvotteluissa. Toivotan Montenegron tervetulleeksi Euroopan unionin jäseneksi niin pian kuin mahdollista.
<SPEAKER ID="573" NAME="Ivo Vajgl" LANGUAGE="SL">
Arvoisa puhemies, haluan onnitella Charles Tannockia hänen mietinnöstään ja yhteistyöstä, jota hän on tehnyt mietintöä laadittaessa. Jos haluamme Montenegroa koskevan päätöslauselman hyväksymisen myötä periaatteessa uusia sitoumuksemme Euroopan unionin laajentumisprosessin jatkamiseksi ja mahdollisuuden tarjoamiseksi kaikille mantereemme valtioille kehittyä unionin jäsenyyden suojissa, meidän on ensin varmistettava seuraavien vaiheiden suorittaminen aivan ensiksi Montenegron osalta ja myöhemmin myös Serbian, Makedonian, Bosnian ja Hertsegovinan ja Albanian osalta, tietysti Turkkia unohtamatta.
<P>
Montenegron osalta tämä tarkoittaa, että ehdokasmaan aseman myöntämisen ja periaatteessa neuvotteluiden aloittamista koskevan päätöksen tekemisen jälkeen on oikeasti aloitettava neuvottelut. Montenegron hallituksella on tällä välin paljon työtä tehtävänä oikeusjärjestelmien yhdenmukaistamisen ja hallintokapasiteetin vahvistamisen osalta. Lahjonnan torjunnan on jatkuttava kaikissa muodoissaan, ja sen tuloksena on oltava lahjontaan syyllistyneiden henkilöiden tuomitseminen.
<P>
Tasa-arvon ja naisten kunnioittamisen varmistaminen on tehtävä, jonka on oltava esillä myös jatkossa. Ilmaisunvapaus, tiedotusvälineiden riippumattomuus ja vähemmistöjen suojelu ovat kaikki arvoja, joita kaikkien Euroopan unionin ehdokasmaiden on varauksetta kunnioitettava.
<P>
Montenegron nuoren demokratian on tarjottava kansalaisjärjestöille asianmukainen ja merkittävä asema yhteiskunnassaan. Arvoisa komission jäsen, haluan kertoa teille erityisestä toiveesta, jonka kuulin vieraillessani Montenegrossa ja keskustellessani paikallisten politiikkojen kanssa. On tärkeää, että Montenegron ja Serbian väliset suhteet kehittyvät ilman, että Serbia pyrkii puuttumaan naapurimaansa kehitykseen etnisten serbipuolueiden avulla. Tämä ajattelutapa on jo aiheuttanut suurta vahinkoa Kaakkois-Euroopan historiassa.
<SPEAKER ID="574" NAME="Ulrike Lunacek">
Verts/ALE-ryhmän puolesta. - (EN) Arvoisa puhemies, hyvä komission jäsen, haluan myös kiittää kollegaamme Charles Tannockia erittäin hyvästä ja tasapainoisesta mietinnöstä, ja olen iloinen, että olemme yksimielisesti pahoillamme siitä, että ehdokasmaan aseman myöntäminen Montenegrolle on erotettu neuvotteluiden aloittamisesta. Toivon edellisten puhujien tavoin, että Montenegro etenee neuvotteluissa ja että viive ei ole liian pitkä. Olen myös iloinen saatuani kuulla puheenjohtajavaltio Unkarilta, että se kannattaa vahvasti laajentumisprosessia. Toivon, että asiassa edetään vielä tänä vuonna viimeistään edistymiskertomuksen julkaisemisen jälkeen. Montenegro on saavuttanut paljon menneisyydessä ja viime vuosina, mutta on yhä olemassa muutamia huolta herättäviä asioita. Haluan mainita seuraavat kolme: lahjonnan torjunta, syrjintä ja ympäristökysymykset.
<P>
Lahjonnan ja järjestäytyneen rikollisuuden torjunnan osalta olen iloinen, että vaadimme tässä mietinnössä myös, että valtion viranomaisten on oltava painostamatta kansalaisjärjestöjä ja kansalaisyhteiskunnan järjestöjä, jotka tutkivat lahjontaa ja järjestäytynyttä rikollisuutta. Niiden on oltava vapaita tekemään työtään ja tukemaan valtiota lahjonnan ja järjestäytyneen rikollisuuden poistamisessa.
<P>
Toinen kysymys on syrjinnän torjunta. Maassa on yhä monia ryhmiä, joiden osalta syrjinnän torjunnassa ei ole onnistuttu hyvästä lainsäädännöstä huolimatta. Niitä ovat romani-, ashkali- ja egyptiläisyhteisöt ja homot, lesbot, biseksuaalit ja transseksuaalit. Kansainvälisenä naistenpäivänä meidän on myös mainittava sukupuolten välinen tasa-arvo.
<P>
Lopuksi ympäristökysymysten osalta Montenegro määrittelee itsensä perustuslaissaan ekologiseksi valtioksi, mikä on hienoa. Ongelmana on, että kaunis maaseutu on vaarassa tuhoutua kauniista rannikosta ja vuoristosta huolimatta, jos hyvää ja avointa kehitystä ei tapahdu ympäristöarvioiden suorittamisen avulla. Toivon, että tämä maa siirtyy eteenpäin, ottaa kansalaisyhteiskunnan mukaan päätöksentekoon ja siirtyy avoimeen ympäristökysymysten käsittelyyn erityisesti vesivoimalaitosten osalta.
<SPEAKER ID="575" NAME="György Schöpflin" AFFILIATION="PPE">
(EN) Arvoisa puhemies, olen yhtä mieltä suurimman osan puhujista kanssa siitä, että Montenegro on edistynyt tähän mennessä huonoista alkulähtökohdista huolimatta huomattavasti yhdentymisessään Euroopan unioniin. Sen on täytynyt selviytyä muiden entisen Jugoslavian tasavaltojen tavoin kommunismin ja valtion romahtamisesta ja sitä seuranneesta sodasta, minkä jälkeen sen on täytynyt rakentaa uusi järjestelmä vanhan järjestelmän raunioille.
<P>
Tämä ei ole helppo tehtävä, ja osa entisen järjestelmän huonoista piirteistä on jatkanut eloaan uuden ulkomuodon turvin. Tärkeää on kuitenkin se, että maassa on noussut esiin nuori eliitti, joka on sitoutunut tulevaisuuteen osana Euroopan unionia. Tätä auttoi varmasti osaltaan epäonnistunut liitto Serbian kanssa. Ongelmia on tietenkin yhä jäljellä. Olemme kuulleet joistakin näistä ongelmista, jotka ovat olleet yleisiä entisissä kommunistisissa valtioissa: lahjonta, rikollisuus, oikeusjärjestelmän väärinkäyttö, tehoton julkinen sektori ja niin edelleen.
<P>
Näiden ongelmien ja muiden vastaavien puutteiden korjaaminen poliittisessa, taloudellisessa, oikeudellisessa ja hallinnollisessa järjestelmässä edellyttää maan johtajilta suuria ponnisteluja, ja heidän on oltava valmiita nykyisestä järjestelmästä hyötyvien henkilöiden aktiiviseen ja passiiviseen vastarintaan. Jokainen entinen kommunistinen maa on joutunut kärsimään samanlaisista vaikeuksista. Sekä eliitin että suuren yleisön päättäväisyys liittyä tulevaisuudessa EU:n jäseneksi on todennäköisesti tärkein yksittäinen tekijä Montenegron mahdollisen EU:hun liittymisen varmistamisessa.
<SPEAKER ID="576" NAME="Monika Flašíková Beňová" AFFILIATION="S&amp;D">
(SK) Arvoisa puhemies, edistyminen yhdentymisessä Euroopan unioniin on yksi tärkeimmistä Montenegron edelleen kehittymistä ruokkivista tekijöistä. Maa on saavuttanut taloudelliselta kannalta tietyn makrotaloudellisen vakauden tason, ja se on myös edistynyt menestyksekkäästi Kööpenhaminan huippukokouksessa tai Eurooppa-neuvoston Kööpenhaminan kokouksessa asetettujen poliittisten kriteerien täyttämisessä.
<P>
Meidän on kuitenkin painostettava lisää Montenegroa erityisesti oikeusvaltion vahvistamisen - oikeusjärjestelmän uudistukset mukaan luettuina - osalta. Myös nykyisten lahjonnan ja järjestäytyneen rikollisuuden torjuntaan liittyvien pyrkimysten jatkaminen on välttämätöntä. Olisi myös toivottavaa nähdä edistystä julkishallinnon uudistamisessa ja vaaliuudistuksessa sekä parlamentin aseman vahvistamisessa.
<P>
Painopisteen on oltava ilmaisunvapauden ja tiedotusvälineiden vapauden täytäntöönpanossa. Olisi myös asianmukaista tehdä yhteistyötä kansalaisyhteiskunnan kanssa ja pyrkiä puuttumaan syrjintään ja maan väestöön kuuluvien vähemmistöryhmien, mukaan lukien romanit, sosiaaliseen ja taloudelliseen integroimiseen. Alueellinen yhteistyö ja hyvät suhteet naapurimaihin ovat epäilemättä yksi muista edellytyksistä, jotta yhdentyminen Euroopan unioniin voi onnistua.
<P>
Arvoisa komission jäsen, hyvät kollegat, Montenegro on tehnyt huomattavia ponnisteluja pyrkimyksessään täyttää Euroopan unioniin yhdentymistä varten asetetut kriteerit, ja meidän on tämän vuoksi harkittava ehdokasmaan aseman myöntämistä tälle maalle. Uskon sen onnistuvan.
<SPEAKER ID="577" NAME="Eduard Kukan" AFFILIATION="PPE">
(EN) Arvoisa puhemies, haluan ensiksi kiittää ja onnitella esittelijä Tannockia erinomaisesta mietinnöstä ja erittäin hyvästä mietintöön liittyvän päätöslauselman valmistelutyöstä.
<P>
Montenegro on edistynyt hyvin yhdentymisprosessissa. Maalla on myös rakentava rooli alueellisen tasapainon säilyttämisessä. Komissio ja neuvosto vahvistivat viime vuonna Montenegron olevan oikealla tiellä, kun ne myönsivät sille ehdokasmaan aseman. Toivon, että Montenegro varmistaa, että loput kriteerit liittymisneuvotteluiden aloittamiseksi täytetään pian, jotta neuvottelut voidaan aloittaa.
<P>
Ennen sitä Montenegron hallituksen on keskityttävä edistymiseen tärkeimmissä kysymyksissä, jotka on selvästi määritelty. Ne ovat tiivistetysti seuraavat: oikeusvaltio, lahjonnan ja järjestäytyneen rikollisuuden torjunta, vaalilaki, parlamentin valvonta-aseman vahvistaminen hallitukseen nähden ja kansalaisyhteiskunnan ja hallituksen välisen vuorovaikutuksen lisääminen, oikeusjärjestelmän uudistaminen ja oikeus- ja syyttäjälaitoksen riippumattomuuden vahvistaminen sekä valtion toimielimiä heikentävän lahjonnan torjunta, taloudellinen ja sosiaalinen kehitys ja toimiva julkishallinto.
<P>
Olen myös iloinen siitä, että Montenegro etenee jatkuvasti pidemmälle yhdentymisprosessissa. Toivon tämän vuoksi, että neuvosto päättää aloittaa neuvottelut Montenegron kanssa todella pian.
<SPEAKER ID="578" NAME="Zoran Thaler" AFFILIATION="S&amp;D">
(SL) Arvoisa puhemies, jäsen Győri, komission jäsen Füle, haluan onnitella esittelijä Charles Tannockia hänen saavutuksistaan huomenna äänestämämme Montenegroa koskevan päätöslauselman laatimisessa. Montenegro on suuri toive Euroopan unionin laajentumiselle Länsi-Balkanille. Montenegro on valtio ja yhteiskunta, jolla ei ole mitään varsinaisia ongelmia, jotka voisivat estää sitä suoriutumasta Euroopan unionin jäseneksi liittymistä varten edellytettävistä toimista. Sen naapurimaat Bosnia ja Hertsegovina ja Makedonia eivät kuitenkaan ole olleet yhtä onnekkaita.
<P>
Euroopan komission seitsemän ensisijaista tavoitetta ovat selviä, ja haluan ehdottaa, että pääministeri Igor Lukšićin hallitus toimisi niiden osalta päättäväisesti ja tällä tavoin avaisi neuvottelut Montenegron täydestä jäsenyydestä. Näin toimiessaan hallituksen olisi luotettava Montenegron kansalaisyhteiskuntaan, vapaasti ajattelevaan älymystöön ja kansalaisjärjestöihin. Kriitikot tai riippumattomat tiedotusvälineet eivät ole Montenegron vihollisia vaan sen arvokasta pääomaa. Lahjonnan ja järjestäytyneen rikollisuuden torjunta on aivan selvästi avainkysymys. Montenegrolaisen kansanlaulun sanoin totean, että "Montenegro voi olla pieni, mutta se on kunniakas ja oikeudenmukainen".
<SPEAKER ID="579" NAME="Elena Băsescu" AFFILIATION="PPE">
(RO) Arvoisa puhemies, Euroopan komission suositus ehdokasmaan aseman myöntämisestä Montenegrolle vahvistaa entisestään Länsi-Balkanin alueen vakautta. Haluan samalla mainita, että EU:hun yhdentymisen kannalta avainasemassa olevien Kööpenhaminan kriteerien täyttäminen kokonaan on erittäin tärkeää. Huomattavasta edistymisestä huolimatta Montenegron viranomaisten on yhä pantava täytäntöön uudistuksia tärkeimmillä aloilla. Minun on esimerkiksi mainittava komission kertomus lahjonnan ja laittomien veronsiirtojen leviämisestä. Tätä ajatellen tärkein toimenpide on luoda erityinen rakenne näiden ongelmien torjumiseksi.
<P>
Toisaalta vähemistöjen oikeuksilla, ja tarkoitan tässä yhteydessä erityisesti romanivähemmistöä, ei ole vielä riittävää lainsäädännöllistä pohjaa. Vähemmistöjen aseman ja niiden oikeuksien maininta perustuslaissa olisi myönteinen signaali yhdentymiselle Euroopan unioniin. Olen tyytyväinen Montenegron mainostamiseen vihreää liikettä puolustavana valtiona. Ympäristönsuojelu on yksi EU:n tärkeimmistä tavoitteista. Tässä kohtaa haluan kiinnittää huomiota huonosti hallinnoidun ja määriltään kohtuuttoman matkailun haitallisiin vaikutuksiin. Yhtenä sen seurauksista voi olla tulevien liittymisneuvotteluiden pidentyminen.
<P>
Lopuksi haluan todeta, että Montenegron mahdollinen yhdentyminen Euroopan unioniin auttaa EU:ta hyväksymään menneen toimintansa koko Balkanin alueen osalta.
<SPEAKER ID="580" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, hyvä edustaja Győri, arvoisa komission jäsen, olen tyytyväinen, että puheenjohtajavaltio Unkari pitää laajentumista Länsi-Balkanille yhtenä sen ensisijaisista tehtävistä, ja luotan siihen, että tämä auttaa huomattavasti Montenegroa edistymään ehdokasmaan asemasta kohti lopulta aloitettavia liittymisneuvotteluita. Kollegani ovat jo todenneet, kuinka tärkeää lahjonnan torjunta on tämän Länsi-Balkanin maan liittymisen kannalta, mutta sen lisäksi on olemassa kaksi muuta tärkeää kysymystä. Ensimmäinen niistä koskee naapuruussuhteiden tilaa. Montenegro on onnistunut tältä osin hyvin, sillä se on allekirjoittanut sopimukset Kroatian ja Serbian kanssa.
<P>
Toinen kysymys koskee vähemmistöjä. Montenegrossa on säädetty esimerkillinen vähemmistölaki, joka perustuu monilta osin kotimaani Unkarin paikallisten vähemmistöhallitusten mallista saatuihin kokemuksiin. Pahoittelen kuitenkin, että vaalilaki epäonnistui juuri siksi, että vähemmistön edustusta ei ole saatu ratkaistua. Toivon, että montenegrolaiset ystävämme ratkaisevat myös tämän ongelman.
<SPEAKER ID="581" NAME="Jan Kozłowski" AFFILIATION="PPE">
(PL) Arvoisa puhemies, haluan aloittaa onnittelemalla Montenegroa siitä, että se saavutti joulukuussa 2010 ehdokasmaan aseman Euroopan unioniin yhdentämistä varten. Montenegron ja EU:n toimielinten poliittinen vuoropuhelu on hyvin pitkälle edenneessä vaiheessa huolimatta siitä, että vuoropuhelua ei ole käyty kauan. Osoitus Montenegron korkean tason sitoutumisesta ja vahvasta poliittisesta tahdosta tehdä muutoksia on mahdollista nähdä maan tavassa panna täytäntöön esimerkiksi Bolognan prosessiin liittyviä uudistuksia ja maan suorittamista työmarkkinoiden toiminnan parannuksista.
<P>
Kuten komission Montenegron jäsenhakemusta koskevasta tiedonannosta on kuitenkin mahdollista nähdä, jatkuvasti korkealla oleva työttömyyden taso osoittaa, että käytettävissä olevan ja tarvittavan osaamisen välillä vallitsee eroja, jotka paljastavat koulutusjärjestelmän heikot kohdat. Montenegron olisi tämän vuoksi ryhdyttävä kaikkiin mahdollisiin ponnisteluihin sen varmistamiseksi, että kaikilla sosiaalisilla ryhmillä sosiaalisen syrjäytymisen vaarassa olevat ryhmät mukaan luettuina olisi mahdollisuus saada laadukasta peruskoulutusta, jotta maa voisi tarjota kansalaisilleen taitoja, jotka edistävät heidän työllistymismahdollisuuksiaan.
<SPEAKER ID="582" NAME="Janusz Władysław Zemke" AFFILIATION="S&amp;D">
(PL) Arvoisa puhemies, tämä keskustelu on osoittanut, että Montenegro on yhä enenevissä määrin paremmin valmistautunut liittymään osaksi Euroopan unionin rakenteita. On sanomattakin selvää, että tämä on tärkeää Montenegrolle, mutta haluan kiinnittää huomionne siihen, että prosessiin liittyy myös kaksi muuta ulottuvuutta. Ensimmäinen niistä on eurooppalainen ulottuvuus, joka osoittaa, että muu Eurooppa on yhä kiinnostunut Euroopan unionin toiminnan perustana olevista periaatteista ja arvoista. Toinen ulottuvuus liittyy Balkanin alueeseen, sillä tämä prosessi osoittaa muille Balkanin maille, mitä tietä ne voivat seurata ja mitä niiden todellakin olisi seurattava. Tie on vaikea, mutta ei mahdoton.
<P>
Esitän hyvin yhden hyvin nopean kysymyksen: voisiko komission jäsen Füle kertoa meille, millä aikataululla Montenegro voi liittyä tulevaisuudessa Euroopan unionin jäseneksi? Paljon kiitoksia.
<SPEAKER ID="583" NAME="László Tőkés" AFFILIATION="PPE">
(EN) Arvoisa puhemies, olen kansojen rauhanomaiseen yhdessäeloon ja sovintoon perustuvan kukoistavan monikansallisen yhteiskunnan tarjoaminen hyötyjen vahvana kannattajana ja Romanian kansalaisena kiitollinen siitä, että Montenegro on ponnistellut täyttääkseen Kööpenhaminan kriteerit demokratian takaavien instituutioiden vakauden osalta ja noudattaakseen eurooppalaisia ja kansainvälisiä standardeja.
<P>
Montenegro on parlamentaarinen demokratia, joka perustuu perustuslakiin ja lainsäädännölliseen kehykseen, joka takaa oikeusvaltioperiaatteen ja ihmisoikeuksien toteutumisen ja vähemmistöjen suojelun.
<P>
Lainsäädännön täytäntöönpanoon liittyy kuitenkin vakavia puutteita. Lahjonta rehottaa, järjestäytynyt rikollisuus on yhä vakava ongelma, ja oikeuslaitoksen tehokkuus herättää huolta.
<P>
Kannustan Montenegroa jatkamaan sen rakentavaa osallistumista alueelliseen yhteistyöhön ja kahdenvälisten suhteiden vahvistamiseen naapurimaiden kanssa.
<SPEAKER ID="584" NAME="Katarína Neveďalová" AFFILIATION="S&amp;D">
(SK) Arvoisa puhemies, komission jäsen Fülen viimeviikkoinen vierailu osoittaa, että Montenegron hallitus on aidosti sitoutunut yhdentymiseen Euroopan unioniin ja että se on paras tie maalle, joka on etenemässä kohti Euroopan unionia.
<P>
Montenegrossa viime vuosien aikana tapahtuneet sosiaaliset ja poliittiset muutokset ovat myönteinen signaali EU:n lisäksi myös Montenegron naapurimaille. Montenegro on saanut myös kehuja YK:lta monista ongelmista, jotka sen on onnistunut ratkaista. Yhdistyneiden Kansakuntien kehitysohjelman raportin mukaan Montenegro kykenee saavuttamaan vuoteen 2015 mennessä vuosituhannen kehitystavoitteet, mukaan lukien köyhyyden poistaminen, kaikille tarjottava perusasteen koulutus ja lapsikuolleisuuden vähentäminen.
<P>
Montenegron pääministeri Igor Lukšič totesi vieraillessaan äskettäin Brysselissä, että Montenegron ensisijaisena tavoitteena on EU:n ja Naton jäsenyys. Pidän tämän vuoksi Montenegron ponnisteluita äärimmäisen merkittävinä ja kannatan täysin EU:n Montenegrolle tarjoamaa tukea ja apua, ja uskon, että maa liittyy EU:hun lähitulevaisuudessa.
<SPEAKER ID="585" NAME="Raffaele Baldassarre" AFFILIATION="PPE">
(IT) Arvoisa puhemies, hyvä komission jäsen, arvoisat kollegat, joistakin loistavista tähän mennessä saavutetuista Euroopan unioniin yhdentymiseen liittyvistä tuloksista huolimatta on olemassa joitakin puutteita demokraattisen järjestelmän kehittämisen ja oikeusvaltion täydellisen toteutumisen kannalta erittäin tärkeillä aloilla.
<P>
Rikosoikeudenkäyntejä koskevaan lainsäädäntöön ja muuhun primaarilainsäädäntöön tehtyihin tarkistuksiin liittyvistä edistysaskeleista huolimatta Montenegro on yhä merkittävästi aikataulustaan jäljessä joidenkin kysymysten käsittelyn osalta. Tarkoitan tällä erityisesti sitä, että oikeuslaitoksen vastuullisuus ja tehokkuus sekä avoimuus, syyttäjänviraston avoimuutta unohtamatta, on varmistettava kiireellisesti. Lisäksi on varmistettava, että nämä laitokset ovat poliittisesti riippumattomia.
<P>
Tämä edellyttää huomattavien muutosten tekemistä tuomareiden ja julkisten syyttäjien nimittämisjärjestelmään sellaisen käytännön lopettamiseksi, jossa nimittämiset suoritetaan ainoastaan parlamentissa ja hallituksessa.
<P>
Lopuksi [...] oikeussuojan ja ilmaisen oikeusavun parantamiseksi.
<SPEAKER ID="586" NAME="Corina Creţu" AFFILIATION="S&amp;D">
(RO) Arvoisa puhemies, ehdokasmaan aseman myöntäminen Montenegrolle on seurausta Euroopan unionin edistämästä avointen ovien politiikasta, joka on hyödyttänyt Itä-Euroopan lisäksi myös Länsi-Balkanin aluetta, kuten tästä tapauksesta käy ilmi. Montenegrolla on edessään tie, joka ei ole helppo eikä yksinkertainen, mutta sille on tarjottu mahdollisuus liittyä EU:n jäseneksi ja tiekartta, ja maa voi hyötyä sellaisten alueen muiden maiden kokemuksista, jotka ovat käyneet äskettäin läpi liittymisprosessin. On tärkeää, että seuraava edistymiskertomus on myönteinen ja että siinä sallitaan liittymisneuvotteluiden aloittaminen.
<P>
Mielestäni Euroopan unioni on osallistunut menestyksekkäästi ja tärkeällä tavalla sovinnon edistämiseen entisen Jugoslavian alueella. Kun kaikki Jugoslavian liittovaltion hajoamisen jälkeen muodostetut valtiot on hyväksytty Euroopan unionin jäseniksi, väkivaltaisen menneisyyden loputkin haavat voivat umpeutua, mikä on yhä tärkeä asia koko eurooppalaiselle yhteisölle. Toivotan Montenegron kansalle menestystä sen pyrkimyksissä uudistaa maataan liittymisehtojen täyttämiseksi.
<SPEAKER ID="587" NAME="Andreas Mölzer" AFFILIATION="NI">
(DE) Arvoisa puhemies, oletuksena oli, että Serbiaa, Montenegroa ja Makedoniaa koskeva viisumivapaus kannustaisi matkailijoita ja yrittäjiä hyödyntämään paremmin tätä mahdollisuutta. Sen sijaan olemme saaneet huomata, että taloudellisten siirtolaisten määrä on kasvanut. Tämän vuoksi on epäilemättä tärkeää järjestää näissä maissa tiedotuskampanjoita, jotta voimme tehdä selväksi, että vierailijaviisumi ei tarkoita turvapaikkaa tai työpaikkaa EU:ssa. Osoituksena tämän ongelman tiedostamatta jättämisestä on se, että EU:n oli painostettava Euroopan unioniin kohdistuvaan maahanmuuttoon erikoistuneita matkatoimistoja lopettamaan toimintansa. Meidän on odotettava ja katsottava, kuinka tehokas suunniteltu massaliikehdinnän varhaisvaroitusjärjestelmä on romaniongelman osalta.
<P>
Monet ihmiset vaikuttavat uskovan, että heidän tulevaisuutensa ei ole Balkanilla sijaitsevissa kotimaissaan, kuten esimerkiksi Montenegrossa. Sen sijaan he haluavat hyödyntää heille vasta myönnetyn matkustusvapauden, jotta he voivat saapua EU:hun laittomasti. Heillä ei ole kuitenkaan oikeutta hyötyä EU:n sosiaaliturvajärjestelmistä.
<P>
On tärkeää, että Montenegro ryhtyy suurempiin ponnisteluihin EU:n normien käyttöönottamiseksi oikeuslaitoksessa, lahjonnan torjunnassa ja vähemmistöjen suojelussa, jotta maalle voidaan tarjota mahdollisuus liittyä EU:n jäseneksi.
<SPEAKER ID="588" NAME="Štefan Füle">
komission jäsen. - (EN) Arvoisa puhemies, hyvät parlamentin jäsenet, keskustelumme on osoittautunut hedelmälliseksi, sillä olemme vahvistaneet seuraavat askeleet, jotka Montenegron on otettava, jotta se voi edetä pidemmälle tiellään kohti Euroopan unionia. Kuten tänään keskustelemassamme mietintöluonnoksessa ja komission viime marraskuussa hyväksymässä kannassa on tunnustettu, Montenegro on saavuttanut paljon, mutta sen on edistyttävä vielä huomattavasti.
<P>
Montenegro on nyt edennyt ratkaisevaan vaiheeseen. Tarvitaan konkreettisia tuloksia, jotta Montenegro voi siirtyä seuraavaan vaiheeseen Euroopan unioniin yhdentymisen tiellä. Ehdokasmaan aseman myöntämisen luomaa vauhtia olisi pidettävä yllä, ja uudistuksiin olisi ryhdyttävä päättäväisesti. Tavoitteet ovat hyvin tiedossamme: Montenegron tehtävänä on saavuttaa vaaditut tavoitteet ja osallistua niiden tavoittamisen jälkeen neuvotteluprosessiin. Montenegron eteneminen kohti Euroopan unionin jäsenyyttä riippuu sen omista saavutuksista. Tämän asian olisi selitettävä haluttomuuteni määritellä ennalta laajentumisen aikataulua, kuten monet teistä ovat minulta pyytäneet. Luotan kuitenkin siihen, että meidän tukemme ja ennen kaikkea Montenegron kansan päättäväisyyden avulla Montenegro voi edetä todella kohti Euroopan unionia.
<SPEAKER ID="589" NAME="Enikő Győri">
neuvoston puheenjohtaja. - (HU) Arvoisa puhemies, arvoisa komission jäsen, hyvät kollegat, haluan ensin kiittää teitä tästä erittäin hedelmällisestä keskustelusta. On kannustavaa nähdä, että Euroopan parlamentti tukee koko sydämestään Montenegron pyrkimystä yhdentyä Euroopan unioniin. Haluan vakuuttaa teille, että kaikki tässä keskustelussa mainitut huolenaiheet ja tehtävät ovat EU:n toimielinten Montenegron EU:n jäsenyysmahdollisuudesta käymän vuoropuhelun asialistalla ja että teemme kaikkemme, jotta voimme ratkaista ne asiaankuuluvalla tavalla.
<P>
Keskustelussa on mainittu ja kysytty useampaan kertaan, mitä tapahtuu ehdokasmaan aseman myöntämisen ja liittymisneuvotteluiden aloittamisen välisenä aikana, eli miksi emme aloita neuvotteluita välittömästi ja viipymättä. Kuten jo mahdollisesti tiedätte ja kuten sekä komission jäsen että minä olemme maininneet, komissio on asettanut ehdot, jotka Montenegron on täytettävä nyt, kun se on saavuttanut ehdokasmaan aseman. Näitä ehtoja on seitsemän, ja niihin kuuluvat muun muassa oikeusvaltioperiaate ja lahjonnan ja järjestäytyneen rikollisuuden torjunta. Komissio arvioi näissä asioissa saavutetun edistyksen, joka esitellään neuvostolle syksyllä. Tämän jälkeen voimme päättää, olemmeko päässeet vaiheeseen, jossa neuvottelut voidaan aloittaa.
<P>
Kiitän teitä jälleen tästä keskustelusta ja uskon, että myös tämä osoittaa, että Euroopan parlamentti on valmis lähettämään myönteisen signaalin Länsi-Balkanin alueelle. Signaali osoittaa, että laajentumisprosessi on käynnissä ja yhä olemassa ja että sen on oltava uskottava. Tämä tarkoittaa, että alueen kunkin maan edistyminen perustuu maakohtaiseen lähestymistapaan ja suoriutumiseen. Montenegron tapauksessa tämä tarkoittaa tässä keskustelussa mainittuja asioita, Serbian osalta tämä tarkoittaa, että komissio arvioi nyt kyselyyn annetut vastaukset, ja Kroatian osalta tämä tarkoittaa, että maan on tehtävä kotiläksynsä ja valmistauduttava kaikin mahdollisin tavoin, jotta se voi varmistaa, että neuvottelut voidaan saada päätökseen Unkarin puheenjohtajuuskauden aikana. Tällä tavoin prosessi säilyy uskottavana, ja voimme varmistaa, että läheisimmät naapurimme, jotka ovat todellisia eurooppalaisia maita, pysyvät oikealla polulla, ja että ne voivat lopulta liittyä EU:hun, kun ne ovat saavuttaneet riittävän valmistaumisen tason.
<SPEAKER ID="590" NAME="Puhemies">
(IT) Olen vastaanottanut yhden työjärjestyksen 110 artiklan 2 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan keskiviikkona 9. maaliskuuta 2011.
