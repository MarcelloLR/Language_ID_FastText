<CHAPTER ID="013-01">
1. Iran: Roxana Saberin tapaus
<SPEAKER ID="250" NAME="Puhemies">
(EL) Esityslistalla on seuraavana keskustelu kuudesta Irania: Roxana Saberin tapausta koskevasta päätöslauselmaesityksestä.
<SPEAKER ID="251" NAME="Tunne Kelam" LANGUAGE="EN">
Arvoisa puhemies, Iran on surullisenkuuluisa ihmisoikeustilanteestaan, kuten juuri eilen pantiin merkille maailman ihmisoikeustilannetta koskevassa keskustelussa.
<P>
Nyt käsittelemme Roxana Saberin tapausta, toimittajan, jonka oikeudenkäynti pidettiin vasta kolme viikkoa sitten ja joka tuomittiin kahdeksaksi vuodeksi vankilaan niin kutsutusta vakoilusta. Asia on niin, että Roxana Saberi ei ole saanut tavata asianajajaansa yli kuukauteen. Oikeudenmukaiseen tai avoimeen oikeudenkäyntiin ei ollut mahdollisuutta, koska oikeudenkäynti pidettiin suljetuin ovin. Hän oli nälkälakossa ainakin kaksi viikkoa. On totta, että hän lopetti sen, mutta hänen terveydentilansa on hyvin heikko.
<P>
Siksi olemme täällä tänään lähettääksemme Iranin viranomaisille viestin, että tuomitsemme selkeästi Iranin vallankumoustuomioistuimen 18. huhtikuuta 2009 antaman tuomion ja kehotamme vapauttamaan Roxana Saberin välittömästi ja ehdoitta sillä perusteella, että oikeudenkäynti pidettiin suljetuin ovin ilman oikeuskäsittelyä.
<P>
Haluaisin lisätä, että Iran on surullisenkuuluisa valtavista ja järjestelmällisistä joko kivittämällä tai hirttämällä toteutetuista julkisista teloituksista, myös alaikäisten rikoksentekijöiden teloituksista. Myös se on osa viestiämme.
<SPEAKER ID="252" NAME="Erik Meijer" LANGUAGE="NL">
Kaksi ja puoli minuuttia, arvoisa puhemies. Meillä on viiden viime vuoden aikana ollut monia keskusteluja Iranista. Ryhmäni tunsi sympatiaa vallankumousta kohtaan 1970-luvun lopulla, ei siksi, että tuon ajan uskonnollisten ääriryhmien kanssa olisi tunnettu minkäänlaista hengenheimolaisuutta, vaan siksi, että Pahlavin perheen johtama edellinen hallitus ei edustanut kansaa. Tuo hallitus kykeni selviytymään vain, koska sillä oli läheiset yhteydet Yhdysvaltoihin ja Eurooppaan.
<P>
Koska sitä edeltänyt pääministeri Mossadeqin johtama ja suurempaa suosiota nauttinut hallitus oli kaadettu ulkomaisen painostuksen takia, suuri osa hallitusta vastustaneesta väestöstä omaksui erittäin lännen vastaisen asenteen. Länttä ei nähty liittolaisena taistelussa demokratian ja edistyksen puolesta vaan kolonialistisena hyötyjänä ja sortajana.
<P>
Nykyään ei ole enää epäilystäkään, että valta on ajautunut ryhmille, jotka pyrkivät konfliktiin Yhdysvaltojen ja Israelin kanssa ja jotka ovat lisäksi erittäin vanhoillisia, suvaitsemattomia ja epädemokraattisia. He sortavat omia kansalaisiaan, he ovat saaneet oikeuslaitoksen ja armeijan uskonnollisten fanaatikkojen lujaan otteeseen ja he estävät äänestäjiä äänestämästä ihmisiä, joiden mielipiteet ovat maltillisempia. Naisten oikeudet ja etnisten ja uskonnollisten vähemmistöjen oikeudet on sysätty syrjään, ja kuolemanrangaistukset pannaan usein toimeen julkisesti, mahdollisimman raa'asti, keinona sopeutumattoman käytöksen tukahduttamiseen.
<P>
Oppositiotoiminta voi lisäksi johtaa Iranissa pidätykseen. Ulkomaille paenneiden opposition jäsenten nykyisten asuinmaiden hallitukset, viestimet ja yleinen mielipide ovat vainonneet ja häpäisseet heitä. Tämä voidaan nähdä niiden yrityksistä asettaa maanpaossa oleva oppositio terroristijärjestöjen luetteloon sekä niiden yrityksistä sulkea Ashrafin pakolaisleiri Irakissa. Tämä parlamentti on aivan oikein puhunut äskettäin lujasti näitä kahta käytäntöä vastaan.
<P>
(Puhemies keskeytti puhujan)
<SPEAKER ID="253" NAME="Paulo Casaca" LANGUAGE="PT">
Arvoisa puhemies, toukokuun 1. päivä, joka on meille lännessä juhlapäivä, on Iranissa valitettavasti edelleen kamppailun päivä. Tänä vuonna siellä iranilaisten työntekijöiden mielenosoituksen tavallisen raa'an tukahduttamisen lisäksi myös teloitettiin 17-vuotias nuori nainen, Delara Darabi, joka tuomittiin rikoksesta, vaikka kaikki seikat viittasivat siihen, että hän ei tehnyt tätä rikosta.
<P>
Amnesty International -järjestön mukaan teloitusta edeltävänä päivänä tämä nuori nainen oli kertonut äidilleen tulevaisuudensuunnitelmistaan olettaessaan, että hänen vapauttamisekseen järjestetty valtava kampanja onnistuisi.
<P>
Delara Darabi on jälleen uusi uskonnollisen fanaattisuuden marttyyri, kuten niin monet muut, joiden teloituksen olemme tässä parlamentissa tuominneet.
<P>
Ihmisoikeusjärjestöt ovat myös tällä viikolla vahvistaneet Iranin kansallisen vastarintaneuvoston 1. toukokuuta julkaisemat tiedot aviorikoksesta syytetyn miehen kivittämisestä Lakanin vankilassa ja ilmoittaneet toisen miehen äskettäisestä kivittämisestä Gilanin provinssissa, mikä on jälleen kerran ristiriidassa sen kanssa, että Iran oletettavasti olisi lopettanut tämän raakalaismaisen käytännön.
<P>
Kuten kuolemanrangaistuksen poistamista ajava liike Tire as Mãos de Caim kertoo, Iran on maa, jossa pannaan täytäntöön eniten teloituksia henkeä kohti. Juuri tänä aamuna Evinin vankilassa teloitettiin neljä ihmistä ja toiset kahdeksan oli teloitettu Taibadin vankilassa 2. toukokuuta.
<P>
Kolmansien maiden kansalaisten, kuten yhdysvaltalaisen Roxana Saberin, vangitseminen on myös rutiininomainen käytäntö muiden maiden kiristämiseksi tekemään diplomaattisia myönnytyksiä.
<P>
Tämän osalta Tire as Mãos de Caim -liikkeen sihteerin, Sergio D'Elian, tekemä huomio on erittäin merkityksellinen, ja se korostaa tärkeintä asiaa: Iranin fundamentalistinen hallinto ei ole yksin vastuussa mullahien hallinnon raakuudesta. Euroopan hallitukset hyväksyvät sen hiljaisuudellaan, suvaitsevaisuudellaan ja jatkuvalla halullaan tehdä myönnytyksiä, ja ne antavat periksi Iranin poliittiselle ja kaupalliselle kiristykselle. Teheranin hallinto uhkaa koko maailman, sekä vielä selkeämmin omien kansalaistensa, turvallisuutta vuosikymmenien ajan toteuttamillaan toimilla. Sen sijaan, että EU ottaisi tämän huomioon, se on tekemässä Iranista ratkaisun Lähi-idän ongelmiin, vaikka se on itse asiassa suurin ongelma.
<P>
Tässä viimeisessä tilaisuudessani puhua Euroopan parlamentin edessä kehotan, että ne, jotka ovat täällä seuraavassa istunnossa, eivät hylkää iranilaisia vangitsijoilleen eivätkä he hylkää Lähi-idän ihmisiä uskonnollisen fanaattisuuden syvyyksiin.
<SPEAKER ID="254" NAME="Marios Matsakis" LANGUAGE="EN">
Arvoisa puhemies, en toista sitä, mitä täällä jo aiemmin sanottiin Iranin armottomasta teokraattisesta hallinnosta. Olen samaa mieltä noista kannoista, mutta haluan lähestyä aihetta samanlaisesta näkökulmasta, jota juuri lähtenyt kollegani Hans-Peter Mayer käyttää.
<P>
Iranin, maan, jonka sivilisaatio ja kulttuuri ovat tuhansia vuosia vanhoja, tilanne on tällä hetkellä valitettava demokratian, kansalaisoikeuksien ja oikeuden osalta. Jotkin maistamme lännessä eivät ole syyttömiä tähän tilanteeseen. Älkäämme unohtako, että Yhdysvaltojen ja Yhdistyneen kuningaskunnan kaltaiset hallitukset ovat vuosien ajan tukeneet, aseistaneet ja pitäneet vallassa Iranin shaahin hyvin tunnettua hirviömäistä diktatuuria. Oli ilmiselvää, että kun kansannousu viimein kaatoi shaahin, islamilaisilla ääriliikkeillä oli hedelmällinen maaperä juurruttaa itsensä valtaan ja viljellä vihan tunteita länttä kohtaan.
<P>
Seuraavana oli vuorossa Yhdysvaltojen perättäisten hallintojen aggressiivinen käytös ja äärimmäisten seuraamusten määrääminen, mikä aiheutti vain enemmän kärsimystä tavallisille iranilaisille ja pahensi vain edelleen heidän vihamielisiä tunteitaan länttä kohtaan. Toivottavasti Yhdysvaltojen uusi presidentti Barack Obama, joka on osoittanut merkkejä siitä, että hän taistelee mieluummin aivoillaan kuin nyrkeillään, kuten edellinen presidentti George Bush niin tuloksetta teki, antaa uutta toivoa Iranin kansan ja sen kaltaisten kansojen olojen parantamisesta ja paremmista suhteista länteen.
<P>
Sellaisella lähestymistavalla autetaan tavallisia Iranin kansalaisia ymmärtämään, että länsi haluaa olla heidän ystävänsä, ei heidän vihollisensa, ja että lopulta Iranin kansa itse kaataa islamilaista fundamentalismia edustavan hallinnon, joka valvoo sen elämää niin epädemokraattisesti ja aiheuttaa niin paljon kärsimystä, kuten tapauksessa, joka on tänään keskustelumme aiheena.
<SPEAKER ID="255" NAME="Ewa Tomaszewska" LANGUAGE="PL">
Arvoisa puhemies, Roxana Saberi on 32-vuotias toimittaja, jolla on sekä Yhdysvaltojen että Iranin kansalaisuus ja joka on valmistunut monista yliopistoista Yhdysvalloissa, Yhdistyneessä kuningaskunnassa ja Iranissa. Hän työskenteli toimittajana Iranissa ja jatkoi sen tekemistä akkreditointinsa voimassaoloajan päätyttyä, ja hänet pidätettiin ja tuomittiin kahdeksaksi vuodeksi vankilaan Yhdysvaltojen puolesta vakoilemisesta annetun väärän syytteen nojalla. Hän aloitti nälkälakon vastustaakseen vääriä syytteitä ja oikeudenmukaisen oikeudenkäynnin puutetta. Hän on hyvin riutunut. Hän alkoi juoda makeutettua vettä lääkehoidossa ja on nyt päättänyt nälkälakkonsa ja odottaa, että hänen vetoomuksensa käsitellään. Hänen terveytensä ja henkensä ovat edelleen vaarassa.
<P>
Iran on hyvin tunnettu julmista rangaistuksistaan ja julkisten teloitusten, myös alaikäisten teloitusten, panemisesta täytäntöön. Kehotamme vapauttamaan Roxana Saberin. Pyydämme, että hänelle annetaan oikeudenmukainen oikeudenkäynti. Mielestäni kansainvälisen yhteisön pitäisi painostaa Irania näiden julmien käytäntöjen lopettamiseksi.
<SPEAKER ID="256" NAME="Laima Liucija Andrikienė" LANGUAGE="LT">
Puhumme Roxana Saberista, yhdysvaltalais-iranilaisesta toimittajasta, joka työskenteli ABC Radiolle, BBC:lle ja Etelä-Afrikan televisiolle. Hän aloitti nälkälakon, koska häntä syytettiin vakoilusta, tuomittiin kahdeksaksi vuodeksi ja vangittiin. Toukokuun 1. päivänä hänet siirrettiin hyvin heikkona vankilasairaalaan. Tiedämme, että viiden viikon ajan häntä kiellettiin tapaamasta asianajajaansa. Hänen oikeudenkäyntinsä ei ollut oikeudenmukainen eikä avoin.
<P>
BBC ilmoitti eilen, että ensi viikolla, 12. toukokuuta, muutoksenhakutuomioistuin käsittelee Roxana Saberin vetoomusta, mutta se tehtäisiin jälleen suljettujen ovien takana. Tuomitsemme Iranin vallankumoustuomioistuimen Roxana Saberia koskevan perusteettoman päätöksen. Mielestäni on lisäksi erittäin tärkeää jälleen kerran kehottaa Iranin hallituksen toimielimiä noudattamaan kaikkien Iranin ratifioimien kansainvälisten ihmisoikeusvälineiden säännöksiä, erityisesti kansalaisoikeuksia ja poliittisia oikeuksia koskevaa kansainvälistä yleissopimusta ja ihmisoikeuksien yleismaailmallista julistusta, joilla molemmilla taataan oikeus oikeudenmukaiseen oikeudenkäyntiin.
<SPEAKER ID="257" NAME="Justas Vincas Paleckis" LANGUAGE="LT">
Tämän vaalikauden viimeisenä päivänä, tällaisena kauniina kevätpäivänä, olisi mukavaa toivoa, että jollakin tavoin tämä aihe, ihmisoikeusloukkaukset, ei jonakin päivänä enää olisi parlamentin esityslistalla, että meidän ei enää tarvitsisi keskustella siitä tässä kauniissa istuntosalissa. Surullista kyllä, tämä on vain haavekuvaa, ja tänään, kuten aina, esityslistamme on ylikuormitettu eikä se edes sisällä kaikkia tuskallisia tapauksia maailman eri maista.
<P>
Emme keskustele ensimmäistä kertaa Iranista täällä täysistunnossa. Tällä kertaa olemme huolissamme Roxana Saberin laittomasta vangitsemisesta. Hänet pidätettiin ensin ilmeisesti pienen rikoksen - viinin ostamisen - takia, vaikka Iranissa se on rikos. Sitten häntä kuitenkin syytettiin siitä, että hän työskenteli toimittajana ilman virallista akkreditointia, ja myöhemmin se muuttui syytteeksi siitä, että hän oli Yhdysvaltojen vakooja. Iranin hallitus järjesti yksipäiväisen suljetun oikeudenkäynnin ilman todistajia tai konkreettisia, julkisesti ilmoitettuja syytteitä.
<P>
Tämä ei ole ensimmäinen kerta, kun Iranin hallitus on polkenut ihmisoikeuksia, vanginnut ihmisiä laittomasti ja antanut tuomioita, jotka ovat ristiriidassa kansainvälisten normien kanssa. Delara Darabin teloitus, toimittaja Maryam Malekin ja työntekijöiden oikeuksien puolustajien pidättäminen - nämä ovat vain muutamia esimerkkejä. Meidän on tunnustettava, että iranilaiset fundamentalistit jatkavat poliittisten oikeudenkäyntien järjestämistä pelotellakseen edelleen vapaa-ajattelijoita. On valitettavaa, että Iran jatkaa itse-eristäytymisen politiikkaa tällä tavalla eikä hyödynnä kansainvälisen yhteisön ja Yhdysvaltojen uuden hallinnon tekemiä aloitteita suhteiden normalisoimiseksi.
<P>
Olen aina sanonut, että vuoropuhelu ja keskinäinen ymmärrys ovat parempia kuin vastakkainasettelu, mutta tällä kertaa ehdotan, että reagoimme tähän tilanteeseen hyvin tiukasti ja lujasti ja että vaadimme Iranin hallinnon tuomioistuinta noudattamaan kaikkia kansainvälisiä normeja.
<SPEAKER ID="258" NAME="Struan Stevenson" AFFILIATION="PPE-DE">
(EN) Arvoisa puhemies, toimittaja Roxana Saberin vangitseminen tekaistujen vakoilusyytteiden nojalla on häpeällinen ja jälleen uusi kammottava rikos Teheranin fasistisen hallinnon rikollisten väärinkäytösten pitkässä luettelossa.
<P>
Paolo Casaca kertoi meille viime perjantaina, että teloittajat hakivat 23-vuotiaan tytön sellistään ja veivät hänet hirsipuuhun sallimatta hänen ensin tavata vanhempiaan. Dilara Darabi teloitettiin sellaisen rikoksen takia, jonka hän kielsi tehneensä 17-vuotiaana.
<P>
Näin tapahtuu oikeudelle Iranissa. Naisten - jopa raskaana olevien naisten - ja lasten keskiaikainen kidutus ja teloitus ovat tavallisia. Ihmisoikeuksien väärinkäyttö on jokapäiväistä elämää, ja kuitenkin meillä on tässä parlamentissa ihmisiä, jotka tukevat tätä korruptoitunutta ja pahaa hallintoa: aivan kuten niiden eurooppalaisten liikeyritysten, jotka edelleen harjoittavat liiketoimintaa Iranin kanssa, heidän silmänsä ja korvansa ovat suljettuja sorrettujen huudoilta. Hävetköön he ja hävetköön raa'at mullahit. Heidän pitäisi muistaa historian opetukset: kaikki fasistiset hallinnot ovat tuomittuja epäonnistumaan, vapaus ja oikeus voittavat aina pahuuden.
<SPEAKER ID="259" NAME="Erik Meijer" AFFILIATION="GUE/NGL">
(NL) Arvoisa puhemies, alkuperäinen puheenvuoroni keskeytettiin epäoikeudenmukaisesti, kun se lähestyi kahden ja puolen minuutin rajaa, mutta sanomani lopputulos oli se, että muutosta ei voida luoda ulkomaiden asiaan puuttumisella tai muilla sotilaallisen väkivallan muodoilla. Juuri sellainen lähestymistapa johti aiemmin nykyisen hallinnon syntyyn. Jos Irania uhataan ulkomaiden asiaan puuttumisella, monet nykyistä hallitusta vihaavat iranilaiset itse asiassa ryntäävät hallituksen tueksi puolustaakseen isänmaataan.
<P>
Emme saa mennä kuitenkaan myöskään toiseen äärilaitaan. On väärin pyrkiä yhteistyöhön tämän hallinnon kanssa uskoen, että nykyinen ryhmittymä pysyy vallassa pysyvästi tai että vakauden tukeminen tässä maassa hyödyttää Euroopan energiatoimituksia. Ihmisoikeuksien jatkuvat puolustaminen ja demokraattisen opposition tukeminen ovat ainoita tapoja saada parannuksia aikaan. Se sisältää myös sellaiset parannukset, jotka ovat hyödyksi uhrille, joka on tämän keskustelun aiheena.
<SPEAKER ID="260" NAME="Christopher Beazley" AFFILIATION="PPE-DE">
(EN) Arvoisa puhemies, haluan tukea kollegaani - vaikka hän on skotti - Struan Stevensonia.
<P>
Kuten kaikki tiedämme, Persia oli yksi maanosamme ja tämän maailman suurista sivilisaatioista. Monet iranilaiset ovat kunnollisia ja hyviä ihmisiä. Struan puhui sydämestään ja hän on oikeassa. Kukaan ei tapa naisia ja lapsia ja jää elämään kerskaillakseen sillä. Mitä aiomme tehdä? Me olemme vain Euroopan parlamentin jäseniä. Voimme vain osoittaa raivomme tällaista julmuuden muotoa, tällaista epäinhimillisyyden muotoa kohtaan.
<P>
Ainoa johtopäätökseni on, että meidän pitäisi tukea noita demokraattisia, sivistyneitä iranilaisia ja tehdä heidän kanssaan yhteistyötä, jotta voidaan taata kunnollinen, humanitaarinen ja sivistynyt hallitus Iranin hyville ihmisille ja että murhaajat tuomitaan.
<SPEAKER ID="261" NAME="Leonard Orban" LANGUAGE="EN">
Arvoisa puhemies, komissio seuraa tiiviisti Roxana Saberin tapausta, mukaan luettuna ensi viikolla alkavan muutoksenhakumenettelyn valmistelut. Komissio on huolestunut Roxana Saberin terveydestä, jota on heikentänyt nälkälakko, jonka Roxana Saberi isänsä mukaan aloitti sen jälkeen, kun Teheranin vallankumoustuomioistuin oli viime kuussa tuominnut hänet kahdeksaksi vuodeksi vankilaan väitetyn vakoilun nojalla.
<P>
Komissio katsoo, että Roxana Saberin oikeudenkäynnissä, joka pidettiin suljettujen ovien takana, ei noudatettu oikeudenmukaista ja avointa oikeudenkäyntiä koskevia vähimmäisvaatimuksia. Komissio tukee täysimääräisesti neuvoston puheenjohtajavaltion Tšekin 22. huhtikuuta 2009 Roxana Saberin tapauksesta antamaa julkilausumaa. Toivomme, että Iranin oikeuslaitos takaa viipymättä oikeudenmukaisen ja avoimen muutoksenhakuoikeudenkäynnin ja kaikki Iranin lainsäädännön antamat takuut.
<P>
Komissio on syvästi huolissaan ihmisoikeus- ja perusvapaustilanteen tasaisesta huononemisesta Iranissa. Delara Darabin äskettäin teloitus, hirttäminen toukokuun 1. päivänä sellaisen rikoksien takia, jonka hän väitetysti teki alaikäisenä, on toinen vahvistus tästä lohduttomasta tilanteesta. Myös tässä tapauksessa EU antoi lausunnon, jossa teloitus tuomitaan jyrkästi.
<P>
Komissio on toistuvasti vaatinut, ja vaatii edelleen, että Iranin viranomaiset kunnioittavat ihmisoikeuksia koskevia kansainvälisiä sitoumuksiaan, myös kansalaisoikeuksia ja poliittisia oikeuksia koskevan kansainvälisen yleissopimuksen ja ihmisoikeuksien yleismaailmallisen julistuksen osalta. Iranin ihmisoikeustilanteen paraneminen on komissiolle olennaista, jotta se voi edistää poliittista vuoropuheluaan ja yhteistyötään Iranin kanssa lähitulevaisuudessa.
<SPEAKER ID="262" NAME="Puhemies">
- (EL) Keskustelu on päättynyt.
<P>
Äänestys toimitetaan keskustelun lopuksi.
<P>
Kirjalliset lausumat (työjärjestyksen 142 artikla)
<SPEAKER ID="263" NAME="Glyn Ford  " LANGUAGE="EN">
Roxana Saberin tuomitseminen 18. huhtikuuta 2009 "vakoilusta" tehtiin ilman, että hänellä oli käytettävissään asianajajaa, ja sellaisen oikeudenkäynnin perusteella, joka ei ollut oikeudenmukaisen eikä avoin.
<P>
En ole naiivi. Yhdysvallat kyllä harjoittaa vakoilua, mutta jos Roxana Saberi oli vakooja, Iranin viranomaisten toiminta ei vakuuttanut ketään siitä, että asia olisi niin. Oikeudenkäynnin puolueellisuus ja syytetyn manipulointi olivat kaikenlaisen oikeudentunnon irvikuva.
<P>
Voin vain pitää myönteisenä päätöslauselman kehotusta, että Roxana Saberi pitäisi vapauttaa välittömästi sillä perusteella, että oikeudenkäynti pidettiin suljetuin ovin ja kansainvälisiä normeja rikkoen ilman asianmukaista oikeuskäsittelyä.
