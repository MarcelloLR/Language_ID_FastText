<CHAPTER ID="004-05">
5. Lisätalousarvioesitys nro 6/2010: pääluokka II - Eurooppa-neuvosto ja neuvosto, pääluokka III - Komissio, pääluokka X - Euroopan ulkosuhdehallinto (
<SPEAKER ID="118" NAME="Puhemies">
(EN) Hyvät parlamentin jäsenet, olemme nyt saattaneet päätökseen EU:n ulkosuhdehallintoa koskevan lainsäädäntöprosessin. Haluan kiittää ennen kaikkea kaikkia täällä istuntosalissa mukana olevia lukuisia henkilöitä ja Euroopan parlamentin jäseniä poikkeuksellisen vaikeasta ja haastavasta työstä. Useiden Euroopan parlamentin valiokuntien puheenjohtajat johtivat tätä työtä. Haluan kiittää puheenjohtajia vankasta työstä ja haluan kiittää myös etenkin niitä monia henkilöitä, jotka edustivat parlamenttia sekä neuvottelijoiden että esittelijöiden roolissa ja joiden nimet haluan nyt luetella. Heidän nimensä ovat: Elmar Brok, Guy Verhofstadt, Roberto Gualtieri, Ingeborg Gräßle, Crescenzio Rivellini ja Bernhard Rapkay sekä talousarvion parissa työskennelleet parlamentin jäsenet László Surján ja Sidonia Jędrzejewska.
<P>
Mainitsin heidät etenkin siksi, että he tekivät valtavasti töitä sen varmistamiseksi, että saisimme aikaan hyvän sopimuksen EU:n ulkosuhdehallinnosta. Uskomme, että sopimuksesta on hyötyä Euroopan unionille. Haluan onnitella kaikkia, mutta onnitelkaamme etenkin Catherine Ashtonia ja hänen rinnallaan neuvotelleita henkilöitä sekä neuvostoa tuloksesta. Joukossamme on myös suurlähettiläs Christoffersen, joka niin ikään otti osaa neuvotteluihin. Suosionosoitukset hänelle.
<P>
(Suosionosoituksia.)
