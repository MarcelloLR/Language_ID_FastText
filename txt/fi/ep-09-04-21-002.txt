<CHAPTER ID="002">
Puhemiehen julkilausuma
<SPEAKER ID="006" NAME="Puhemies">
(DE) Hyvät kollegat, Italian viime vuosikymmeniin pahimmassa maanjäristyksessä Abruzzon alueella 295 ihmistä menetti henkensä hirveällä tavalla. Pahiten kärsi L'Aquilan kaupunki. Olemme kaikki kauhuissamme tämän luonnonkatastrofin väkivaltaisesta voimasta ja sen traagisista seurauksista. Jopa 40 000 ihmistä jäi kodittomiksi pääjäristyksen ja useiden jälkijäristysten seurauksena. On arvioitu, että kolmasosa taloista L'Aquilan maakunnassa, johon järistys vaikutti erityisen paljon, tuhoutui tai vahingoittui. Haluaisin käyttää tämän tilaisuuden tämän päivän täysistunnossa ilmaistakseni Euroopan parlamentin puolesta syvän myötätuntomme kaikille tämän hirvittävän maanjäristyksen uhreille.
<P>
Haluaisin myös kaikkien täällä olevien puolesta ilmaista syvän myötätuntomme ja surunvalittelumme kuolleiden perheille sekä solidaarisuutemme Italiaa, sen kansalaisia ja sen viranomaisia kohtaan tänä surullisena aikana. Ajatuksemme ovat niiden luona, jotka menettivät henkensä, loukkaantuivat tai joutuivat kodittomiksi, ja kaikkien niiden luona, joihin tämä katastrofi vaikutti. Pyydän teitä nousemaan ja viettämään hiljaisen muistohetken.
<P>
(Parlamentti nousi ja vietti minuutin hiljaisen hetken)
<P>
Kiitos.
