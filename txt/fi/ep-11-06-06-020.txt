<CHAPTER ID="020">
Minuutin puheenvuorot (työjärjestyksen 150 artikla) 
<SPEAKER ID="166" NAME="Puhemies">
(IT) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="167" NAME="Georgios Koumoutsakos" AFFILIATION="PPE">
(EL) Arvoisa puhemies, kahden viime viikon aikana sadat, jopa tuhannet kansalaiset ovat kokoontunet spontaanisti Ateenan ja muiden kaupunkien kaduille ja aukioille. Raivostuneet kreikkalaiset ovat saaneet viestikapulan espanjalaisilta. Syvän kriisin, taantuman ja työttömyyden keskellä he pyytävät rauhallisesti mutta voimakkaasti jonkinlaista tulevaisuudennäkymää kunnollisesta elämästä itselleen, perheilleen ja lapsilleen. Väkimäärä ja sen valitus ovat ennakoimattomia, jopa Kreikan kaltaisessa maassa, jossa vahvalla poliittisella elämällä on pitkät perinteet. Tämä on erittäin vakavaa poliittista kehitystä, jonka ulottuvuuksia ja seurauksia on mahdotonta ennustaa.
<P>
Kun maiden välillä ei ole vedenpitäviä osastoja, meidän on kuunneltava erittäin tarkasti tapahtumien hälinää. Meidän on kuunneltava Didier Reyndersiä, Belgian valtiovarainministeriä, kun hän sanoo, että meidän ei pitäisi toteuttaa toimenpiteitä, joita yhteiskunta Kreikassa ei kestä, koska se tuhoaa kasvun, eikä maa toivu siitä. Mikään politiikka ei ole elinkelpoista, jos yhteiskunta ei tue, tai ainakin siedä sitä, erityisesti politiikka, joka voidaan pääasiassa tiivistää valinnaksi tukahduttavien säästötoimenpiteiden tai vararikon välillä. Tätä politiikkaa on muutettava ja korjattava perusteellisesti ja kiireellisesti, ei vain sen oikeudenmukaisuuden lisäämiseksi, vaan jotta se myös olisi tehokkaampaa, kaikkien eduksi.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Arvoisa puhemies, Euroopan kulttuuripääkaupunki on yksi Euroopan unionin tunnetuimmista kulttuurialoitteista. Komission tekemien tutkimusten mukaan se on kansallisen ylpeyden aihe ja nimettyjen kaupunkien asukkaiden yhteinen vastuu. Vuonna 2016 nimeämisvuorossa olevat maat ovat Puola ja Espanja. Näistä maista valitaan kaksi kaupunkia vuoden 2016 Euroopan kulttuuripääkaupungiksi.
<P>
Minun kotikaupunkini Gdánsk on pienessä ryhmässä, joka johtaa Puolan kilpailua, josta tehdään päätös tässä kuussa. Tuen lujasti tätä ehdokkuutta, jonka tunnuslause on "Kulttuurin vapaus - vapauden kulttuuri". Gdánsk on historiallinen hansasatama ja syntypaikka Solidaarisuus-liikkeelle, joka on vapauden synonyymi. Nyt haluaisimme luoda näihin juuriin perustuvan nykyaikaisen ohjelman. Me puolustamme kulttuuriperintömme saatavuuden vapautta ja päivittäistä sukupolvien ja naapurien välistä solidaarisuutta. Uskon, että kaupungillani on paljon tarjottavaa eurooppalaiselle yhteiskunnalle, ja voitto tässä arvostetussa kilpailussa edistäisi vielä korkeampaa hyvinvoinnin tasoa.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, kuivuus, joka on kohdannut meitä nyt kaikkialla Euroopassa, sekä tulevat ennusteet, lisää huoltamme elintarvikehintojen uuden nousun lisäksi elintarviketurvallisuudesta. Siksi katson, että Euroopan komission on maksettava EU:n tukia etukäteen niiden viljelijöiden tueksi, joiden on käytettävä olemassa olevia kastelujärjestelmiä välttääkseen tämän vuoden satojen täydellisen menettämisen. Huomioon on tämän toimenpiteen ohella otettava myös ratkaisuja, joilla tuetaan kastelujärjestelmien käyttöönottoa, jos niiden käyttö on välttämätöntä. Romanian alueesta 30 prosenttia on kasteltua, ja veden puute ja kuivuuden jatkuminen saavat aikaan samanlaisia ongelmia kuin muissa jäsenvaltioissa, mutta tässä tilanteessa on mahdotonta tarjota tukea viljelijöille tällä hengenpelastavalla toimenpiteellä.
<SPEAKER ID="170" NAME="Derek Vaughan" AFFILIATION="S&amp;D">
(EN) Arvoisa puhemies, haluan puhua asemasta, joka urheilulla voi olla alueidemme taloudellisen vaurauden lisäämisessä. Walesissa rugby ja muut suuret urheilutapahtumat antavat potkua Cardiffin taloudelle. Toinen potku tulee Swansea Cityn jalkapallojoukkueen loistavasta saavutuksesta - ja sanon tämän kollegani Richard Howittin puolesta - sillä se pääsi juuri ansaitusti valioliigaan fantastisen kauden päätteeksi. Osoitan kunnioitusta valmentajalle, pelaajille, johtajille, henkilökunnalle ja kannattajille, joiden ansiosta nousu oli mahdollista. He ovat kunniaksi valioliigalle, Walesille, ja he antavat kipeästi kaivattua potkua paikalliselle taloudelle, kun kannattajat, matkailijat ja, toivottavasti, yritykset tulevat alueelle.
<P>
Lopuksi toivon, että EU tunnustaa urheilun merkityksen, sekä taloudellisen että yhteiskunnallisen, ja tarjoaa varoja edistämään urheilua kaikilla tasoilla, erityisesti siksi, että Lissabonin sopimuksen voimaantulon myötä EU on nyt ensimmäistä kertaa toimivaltainen urheilun alalla.
<SPEAKER ID="171" NAME="Theodoros Skylakakis" AFFILIATION="ALDE">
(EL) Arvoisa puhemies, olen tukenut johdonmukaisesti ohjelmaa maani rakenneuudistuksesta. Siksi minulla on oikeus huomauttaa heikkouksista. Ensiksi, ohjelma perustuu liikaa verotukseen julkisten menojen leikkaamisen sijasta. Sillä tukahdutetaan siksi Kreikan yksityinen sektori, joka on ainoa sektori, joka voi maksaa valtavat velat takaisin. Toiseksi, tällä hetkellä ei ole olemassa järkevää suunnitelmaa Kreikan valtion omaisuuden hyödyntämiseksi. Kolmanneksi, ohjelma etenee erittäin hitaasti ja tämä yhdessä Kreikan kansalaisille Euroopasta tulevien erityisviestien kanssa heikentää uudistusten poliittista tukea. Näin tapahtuu joka ikinen päivä. Tarvitsemme siksi rohkeampaa ohjelmaa, jossa vaaditaan nopeampaa mukauttamista ja jolla annetaan todellista kehitysapua eurooppalaisen Marshall-avun muodossa. Sellaisella ohjelmalla olisi suuremmat mahdollisuudet onnistua, ja sitä onnistumista me kaikki tarvitsemme.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Arvoisa puhemies, haluaisin aloittaa keskustelun viimeaikaisista tapahtumista jalkapallon maailmassa ja erityisesti Sepp Blatterin valinnasta FIFAn johtoon. Minun mielestäni hänen uudelleenvalintansa on valitettavaa, koska FIFAa vastaan on esitetty vakavia lahjontasyytteitä, erityisesti vuoden 2022 maailmanmestaruuskisojen järjestämisestä Qatarissa. Minun mielestäni jäsenvaltioiden hallitusten pitäisi vaatia FIFAn uudistamista ja sen toimien sääntelemistä. Se voisi lisätä avoimuutta ja auttaa välttämään tällaisia valitettavia tapahtumia ja palauttaa siten luottamuksen FIFAan.
<P>
Jalkapallosta on tullut koko ajan enemmän liiketoiminnan kaltaista. Avoimuuden puute ja lahjontasyytökset vaikuttavat myös Romanian jalkapalloon. Äskettäin Politehnica Timişoara, joka tuli toiseksi Romanian mestaruusliigassa ja jonka olisi pitänyt pelata Mestareiden liigassa, siirrettiin Romanian kolmanteen divisioonaan täysin mielivaltaisen päätöksen perusteella. Tämä epäoikeudenmukainen päätös vaikuttaa satoihin tuhansiin Timişoaran joukkueen kannattajiin.
<P>
Kehotan myös, että parlamentti vaatisi Romanian jalkapalloviranomaisia kumoamaan tämän päätöksen ja antamaan Politehnica Timişoaran pysyä romanialaisen ja eurooppalaisen jalkapallon huipulla.
<SPEAKER ID="173" NAME="Kristiina Ojuland" AFFILIATION="ALDE">
(EN) Arvoisa puhemies, 2. kesäkuuta 2011 käynnistyi historiallinen sähköautomaratoni Tallinnasta Monte Carloon, ja tänään autot saapuvat Kööpenhaminaan.
<P>
Gesine Meissner ja minä Euroopan parlamentin liberaalijäseninä sponsoroimme kisan yhtä sähköautoa edistääksemme kestävää liikennettä. Kun kulutus kasvaa jatkuvasti, fossiilisten polttoaineiden loppuun kuluminen on väistämätöntä, ja meidän pitäisi siksi lisätä investointeja kestävän liikenteen lisätutkimukseen ja kehittämiseen. Liikkuvuuden lisääntyminen vie lisäksi veronsa ihmisten hiilijalanjälkenä, ja se voi nopeuttaa globaalia ilmastonmuutosta.
<P>
Euroopan unionilla ja sen jäsenvaltioilla on tilaisuus ryhtyä vihreän liikenteen edelläkävijöiksi ottamalla käyttöön kannustimia kestävien liikennemuotojen käyttäjille ja edistämällä siirtymistä hiilettömään unioniin.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Arvoisa puhemies, viime viikolla Saksassa 21 kuolemaa aiheuttaneen tulehduksen syy on toistaiseksi edelleen tuntematon. Se korostaa vielä enemmän Saksan viranomaisten epäasianmukaisen kiireellisiä toimia.
<P>
Syytökset ovat erityisen vakavia, koska Saksan markkinat ovat maataloustuotteiden keskeinen kuluttaja, ja se on todellakin syy, miksi ne ovat saaneet huomattavia investointeja noiden tuotteiden edistämiseksi.
<P>
EU:n viranomaisten on siksi ryhdyttävä toimiin kahdella rintamalla. Lyhyellä aikavälillä on taattava eniten vahinkoa kärsineiden eurooppalaisten viljelijöiden korvausmekanismin täytäntöönpano, kun taas pitkällä aikavälillä on välttämätöntä uudistaa turvattomien elintarvikkeiden varhaisvaroitusjärjestelmää uusien perusteettomien hälytysten välttämiseksi tulevaisuudessa. Näissä toimenpiteissä on otettava huomioon EU:n maatalousalan moninaisuus.
<P>
Siksi on mahdotonta hyväksyä komission ehdotusta maksumekanismin rahoittamisesta käyttämällä vihannestuottajien järjestöjen määrärahoja. Monilla Euroopan alueilla, kuten esimerkiksi Kataloniassa, ei ole kyseisiä järjestöjä, ja siksi järjestelmää ei voida käyttää viljelijöiden korvauksia varten.
<SPEAKER ID="175" NAME="João Ferreira" AFFILIATION="GUE/NGL">
(PT) Arvoisa puhemies, Euroopan unionin johtajat eivät välitä Kansainvälisen valuuttarahaston (IMF) Kreikan kaltaisille maille hyväksymien rakennemuutosten aiheuttamasta taloudellisesta ja yhteiskunnallisesta tuhosta, ja nyt he tehostavat hyökkäystään ja ottavat kohteekseen Portugalin saman toimintamallin ja rajattoman kolonialistisen ylimielisyyden nojalla. Vastineeksi 78 miljardin lainasta maan, jossa vähimmäispalkka ei ole edes 500 euroa, on tehtävä leikkauksia palkkoihin ja eläkkeisiin ja lopetettava julkisia palveluja, ja lisäksi sen on pakko luopua kansallisista yhtiöistä ja varoista. Sen edessä on myös perushyödykkeiden ja -palvelujen hintojen nousu ja 30 miljardin euron korko, joka vastaa noin 40 prosenttia koko lainasta. Yli kaksi kolmasosaa tästä korosta menee itse Euroopan unionille. Tätä tarkoittaa niin kovin ylistetty eurooppalainen solidaarisuus.
<P>
Tämän toimintalinjan sinnikäs jatkaminen johtaa väistämättä koko Euroopassa, erityisesti Portugalissa, riehuneen yhteiskunnallisen taistelun tiivistymiseen Me olemme nyt ja jatkossa täällä tukeaksemme ja kannustaaksemme sitä varmoina, että vain sellaisella taistelulla voidaan saada aikaan muutos ja vaihtoehto, jonka täytäntöönpano Euroopassa on koko ajan kiireellisempää.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Arvoisa puhemies, kaikkien Euroopan köyhyyden ja sosiaalisen syrjäytymisen torjunnan eurooppalaisen teemavuoden aikana esitettyjen näytelmien jälkeen Euroopan komissio osoittaa edelleen täydellistä välinpitämättömyyttä pahenevaa köyhyyttä, erityisesti lasten köyhyyttä, työttömyyttä ja epävarmasta ja huonosti palkatusta työstä johtuvaa työssä käyvien köyhien määrän valtavaa kasvua kohtaan. Se ei kuitenkaan rajoitu vain uusliberaaleihin suuntauksiin, vaan siitä on suorat seuraukset maille, joiden talous on heikossa kunnossa, kun on vahvistettava julkista politiikkaa julkisten palvelujen tukemiseksi, työntekijöiden oikeudet huomioon ottavan työllisyyden luomiseksi ja köyhyyden poistamiseksi.
<P>
Pöytäkirjoissa, kuten siinä, jonka Kansainvälisen valuuttarahaston (IMF), Euroopan keskuspankin (EKP) ja komission troikka laati Portugalin viranomaisten kanssa, vaadittiin yhteiskunnan vastaisia toimia, muun muassa tarkistuksia irtisanomis- ja yksityistämislakeihin, ja hyökkäyksiä julkiseen ja yleiseen sosiaaliturvaan, joka voi johtaa vain yhteiskunnalliseen taantumaan ja tuomitsee työläiset ja kansalaiset työttömyyteen, köyhyyteen, alikehitykseen ja äärimmäiseen riippuvuuteen. Se muuttaa Portugalin pelkäksi EU:n suurten mahtien suojelualueeksi. Kaikki tämä vastineeksi lainaksi, joka portugalilaisten on maksettava takaisin, korkealla korolla, kansainvälisen rahoituskapitalismin voittojen lisäämiseksi, vaikka tiedämme aivan hyvin, että sellaisilla toimenpiteillä ei ratkaista mitään, kuten Kreikan tapaus selkeästi osoittaa.
<P>
Siksi esitän nyt vastalauseeni sellaisia toimenpiteitä vastaan, ja tämä vastustus jatkuu sekä Portugalissa että EU:ssa.
<SPEAKER ID="177" NAME="Willy Meyer" AFFILIATION="GUE/NGL">
(ES) Arvoisa puhemies, aivan ensiksi haluan ilmaista osanottoni kaikista E. coli -bakteerin aiheuttamista kuolemista mutta myös ärtymykseni erittäin epäasianmukaisesta tavasta, jolla Saksan viranomaiset ovat käsitelleet tätä kysymystä ja aiheuttaneet korjaamatonta vahinkoa kaikille espanjalaisille maataloustuotteille.
<P>
Toivon, että huomisessa Euroopan unionin maatalousministerin ylimääräisessä kokouksessa tämä espanjalaisille viljelijöille aiheutettu vahinko ensinnäkin oikaistaan poikkeuksetta ja että toiseksi siitä otetaan opiksi: eli opitaan, mitä todellakin kuolemantapauksiin johtaneessa tilanteessa ei olisi pitänyt tehdä mutta opitaan myös vahingosta, joka on aiheutunut monen maan, myös minun kotimaani Espanjan tuotteille. Tästä kriisistä on otettava opiksi.
<P>
Toivon tietenkin, että huomisen ylimääräisen kokouksen tulos on poikkeukseton oikaisu ja paluu normaaliin tilaan, jotta virheettömässä kunnossa olevat tuotteet voivat liikkua kaikkialla Euroopan unionissa ja koko maailmassa.
<SPEAKER ID="178" NAME="Jaroslav Paška" AFFILIATION="EFD">
(SK) Arvoisa puhemies, Euroopan unionin edustajien perjantaina antama ilmoitus, jonka mukaan Kansainvälinen valuuttarahasto antaisi uuden 12 miljardin osuuden lainaa Kreikalle, sai markkinoilla rohkaisevan vastaanoton.
<P>
Tänään kuitenkin espanjalainen sanomalehti El Pais kertoo, että Kastilia-La Manchan itsehallintoalueelta on rahat loppu. Sen lisäksi, että aluehallitus ei pysty maksamaan 76 000 työntekijän palkkoja, se on vielä velkaa noin kaksi miljardi euroa sen eri toimittajille. Saamme siis lisää huonoja uutisia, tällä kertaa Espanjasta, maasta, joka on ponnistellut kauan säilyttääkseen sijoittajien luottamuksen.
<P>
Politiikka, jossa hallituksia avustetaan niin, että Euroopan keskuspankki ostaa niiden velkakirjoja, ei voi kuitenkaan jatkua kauemmin, koska se on saavuttanut rajansa. Euroopan keskuspankilla on kirjanpidossaan jo 360 miljardia euroa rahoitusvälineinä, jotka eivät ole vapaasti vaihdettavissa, ja sillä on toiset 480 miljardia euroa heikoista suojattuina arvopapereina. Se on siis tiennäyttäjä arvoltaan alentuneiden omaisuuserien haltijoille. Jos tämä jatkuu, hyvät kollegat, euroalueen on pian pelastettava Euroopan keskuspankki tai yksinkertaisesti hajottava.
<SPEAKER ID="179" NAME="Andreas Mölzer" AFFILIATION="NI">
(DE) Arvoisa puhemies, haluaisin esittää muutaman huomautuksen Serbian yhdentymisestä Eurooppaan. Entisen Jugoslavian tasavaltoja on mielestäni aivan liian kauan kohdeltu epätasa-arvoisesti. Slovenia esimerkiksi pystyi liittymään EU:n ongelmitta vuonna 2004, vaikka edelleen arvostellaan kommunististen valtarakenteiden jäänteitä politiikassa, tiedotusvälineissä ja teollisuudessa. Bulgaria ja Romania eivät myöskään olisi unionissa, jos olisimme soveltaneet niihin samoja tiukkoja kriteerejä kuin nyt sovellamme Kroatiaan.
<P>
Kaksinaismoralismi vallitsee myös sotarikosten ja korvausten osalta. Bryssel ei voisi vähempää välittää Turkin armenialaisten kansanmurhasta. Sitä vastoin Kroatian ja Serbian on ensin saatava sotarikollisensa Haagissa toimivan entisen Jugoslavian alueen kansainvälisen rikostuomioistuimen eteen ennen kuin Kööpenhaminan kriteerejä edes aletaan ottaa käyttöön. Vaikka Jugoslavian kansallisen antifasistisen vapautusneuvoston (AVNOJ) ja Benešin laittomat määräykset eivät ole peruste EU:hun liittymisen estämiselle, Serbian korvauspolitiikassa on ehdottomasti noudatettava EU:n säännöksiä.
<P>
Serbia, jolle kristilliset perinteet ovat ominaisia, on todistanut hyvät aikomuksensa aina uudelleen. Yksi este on ylitetty luovuttamalla Mladič, mutta Kosovosta ei saa tulla seuraavaa. Heti kun jäljellä olevat uudistukset ovat valmiita, Serbian tiellä EU:hun liittymiseen ei minun mielestäni pitäisi enää olla esteitä.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Arvoisa puhemies, myös minä haluan kollegoideni tavoin ilmaista osanottoni E. coli -bakteerin 21 uhrille mutta myös huolen ylittävän ärtymykseni niistä koordinoimattoman vastauksen jaksoista, jotka ovat aiheuttaneet huomattavaa taloudellista vahinkoa tuottajille ja työläisille aloilla, jotka ovat olennaisia Euroopan unionin jäsenvaltioille, erityisesti Espanjan kurkuntuottajille. Nämä tapahtumat ovat myös vahingoittaneet itse EU:n mainetta, EU:n sisäistä yhteenkuuluvuutta ja eurooppalaisten keskinäistä yhteenkuuluvuutta niin, että jälleen kerran epäluulot tai tarkistamattomat huhut ovat heikentäneet vakavasti yhteenkuuluvuutta, jota tarvitaan tyydyttävää, oikea-aikaista ja asianmukaista vastausta varten.
<P>
Toivon siksi, että opetus, joka tästä väistämättä seuraa, otetaan todella huomioon. Toivon, että maatalousministerien neuvosto pystyy tarjoamaan korvausta vahingoittuneille osapuolille ja sen lisäksi laatimaan vastauspöytäkirjan, jossa otetaan huomioon tämän valitettavan kokemuksen opetukset.
<SPEAKER ID="181" NAME="Seán Kelly" AFFILIATION="PPE">
(EN) Arvoisa puhemies, takaisin urheiluun; FIFA on mainittu ja myös minä haluaisin mainita sen, erityisesti asianmukaisen hallinnon puutteen ja avoimuuden puutteen järjestön korkeimmilla tasoilla.
<P>
On poikkeuksellista, että maailman johtavan urheilujärjestön puheenjohtajana jatkaa luultavasti 75-vuotias Sebb Blatter oltuaan vallassa nyt vuodesta 1998 alkaen, erityisesti, kun otetaan huomioon, että pelaajien enemmistö - luultavasti 99 prosenttia heistä - on alle 30-vuotiaita. Hänen ja pelaajien välissä ei ole vain yhtä sukupolvien kuilua vaan monia.
<P>
Toiseksi, ei ollut mikään yllätys viime vuonna, että Englanti sai niin vähän tukea nimitykselle maailmanmestaruuskisojen järjestäjäksi sen loistavasta infrastruktuurista huolimatta. Ne myönnettiin Qatarille, ja myöhemmin ihmisiä erotettiin, sillä he olivat yrittäneet myydä ääniään. Mietin, onko tämä vain jäävuoren huippu. Lisäksi kyse on siitä, että FIFA ei ottanut käyttöön maalilinjatekniikkaa, kun muissa urheilulajeissa se otettiin. On sangen selvää, että itse urheilun ja FIFAn vuoksi tarvitaan uudistusta.
<SPEAKER ID="182" NAME="Krišjānis Kariņš" AFFILIATION="PPE">
(LV) Arvoisa puhemies, hyvät kollegat, me kaikki tiedämme, että dopingin käyttäminen on kiellettyä urheilussa. Dopingin käyttäminen on kiellettyä, koska sen avulla toiset urheilijat saavat epäoikeudenmukaista etua toisiin verrattuna. Hyvät kollegat, Euroopan unionissa meillä on kuitenkin eräänlainen doping, jota ei ole tarkoitettu urheilijoille vaan viljelijöille - heille annetun epätasa-arvoisen tuen muodossa. Latvialaiset viljelijät esimerkiksi saavat kolme kertaa vähemmän tukea kuin saksalaiset viljelijät ja jopa kuusi kertaa vähemmän kuin kreikkalaiset viljelijät. Tämä epätasa-arvoinen tuki saa aikaan epätasa-arvoista kilpailua. Hyvät kollegat, kehotan, että kun mietitte ja suunnittelette seuraavia EU:n rahoitusnäkymiä ja -jaksoa, poistatte tämän dopingin ja leikkaatte tätä viljelijöiden epätasa-arvoista tukea, jotta kaikki eurooppalaiset viljelijät voivat olla yhtä kilpailukykyisiä. Kiitos huomiostanne.
<SPEAKER ID="183" NAME="Georgios Papanikolaou" AFFILIATION="PPE">
(EL) Arvoisa puhemies, sadat tuhannet kaikenikäiset Kreikan kansalaiset kaikista luokista ovat osoittaneet mieltään rauhallisesti - toistan, rauhallisesti - kahden viime viikon ajan kaupunkien aukioilla koko maassa.
<P>
Haluan ottaa esiin kaksi asiaa: ensinnäkin, meidän on kuunneltava heitä ja otettava heidän huolenaiheensa huomioon. Meidän ei pidä tehdä sitä vain kansallisella tasolla vaan myös EU:n tasolla. Kollegamme kaupungeissa ympäri Kreikkaa huutavat tullakseen kuulluksi Brysselissä, Strasbourgissa, kaikkialla.
<P>
Toiseksi, tärkeämpi kuin mikään keskustelu Kreikan hallituksen virheistä ja virheellisistä toimista on tämä: arvioinnissaan toimista, joita EU ehdottaa ja soveltaa kriisin nujertamiseksi, kansalaisemme sanovat meille: "Meillä on rajamme. Älkää ajako meitä äärirajoille." Näihin viesteihin on annettava selkeitä ja konkreettisia vastauksia. Vain siten EU:n apu kriisin voittamisessa voi luoda tulevaisuudennäkymiä ja toivoa kansalaisillemme.
<SPEAKER ID="184" NAME="Csaba Sógor" AFFILIATION="PPE">
(HU) Arvoisa puhemies, monikulttuurisuuden ajatuksessa oletetaan, että rinnakkain elävät kansat tuntevat toistensa menneisyyden, kulttuurin ja joskus myös kielen. Romaniassa muutama päivä sitten noussut meteli voidaan kuitenkin selittää vain tämän vastavuoroisuuden puutteella. Kaksi Romanian maakuntaa avasi edustustoimiston Brysseliin, mutta pääkaupungissa työskentelevän toimittajan mukaan siinä oli ongelmana, että kyseisten maakuntien väestön enemmistö ei kuulu samaan etniseen ryhmään kuin Romanian väestön enemmistö. Onko se ongelma tämän päivän Euroopassa? Ajattelutapa, jonka mukaan naapuria kiellettäisiin muistamasta päivää, jolloin hän on menettänyt omaisuutensa, maansa tai jopa sukulaisiaan, on aivan yhtä kammottava. Myös tästä meillä oli viime päivinä esimerkki, kun muistimme Trianonin rauhansopimusta, joka päätti ensimmäisen maailmansodan 4. heinäkuuta. On olemassa lääke ajattelutapaan, jossa jätetään ihmiset ulkopuolelle ja suljetaan heidän suunsa, kielletään menneisyys ja halutaan estää alueen kehitys ja olemassaolo: vahva Eurooppa, joka on avoin ja osallistava, joka arvostaa kulttuuriarvoja ja kunnioittaa vähemmistöjen oikeuksia.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Arvoisa puhemies, talouskriisi ja vaikeudet, joita kaikki jäsenvaltiot kokevat, tosin eriasteisina, ovat antaneet vauhtia nationalistisille ja populistisille ryhmille, jotka pyrkivät saamaan aiempaa suuremman yleisön kannatuksen ja sen lisäksi myös jatkuvasti koettelevat EU:n kansalaisten suvaitsevaisuuden rajoja toimimalla avoimesti Euroopan yhdentymisen jatkumista vastaan.
<P>
Tästä yksi äskettäinen esimerkki Bulgariasta oli toukokuun 20. päivän tapahtumat, kun nationalistisen puolueen Atakan edustajilla ja muslimiuskovilla oli yhteenottoja Sofian ainoan moskeijan ulkopuolella. Näihin yhteenottoihin liittyi voimankäyttöä ja tuhopolttoja, ne päättyivät monien ihmisten, myös poliisien, loukkaantumiseen. Koska yhteenotoista on saatavilla videokuvaa, Bulgarian tutkintaviranomaisten ja oikeusjärjestelmän testinä on, rangaistaanko tämän tapahtuman alkuunpanijoita ja osallistujia oikeudenmukaisesti.
<P>
Haluaisin todeta tässä salissa erittäin selkeästi, että etnisen ja uskonnollisen suvaitsemattomuuden levittäminen on toimi, joka on räikeästi vastoin eurooppalaisia arvoja ja perusihmisoikeuksia sekä bulgarialaisen yhteiskunnan perinteitä.
<P>
Meidän kaikkien on vastustettava lujasti kaikkia pyrkimyksiä sen toteuttamiseen Euroopassa ja tehtävä selkeä ero tällaisten toimien taustalla oleviin eurooppalaisiin voimiin.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Arvoisa puhemies, Toimittajat ilman rajoja -järjestö kiinnitti vuoden 2010 maailman lehdistönvapausindeksin julkaisun osana huomiota ilmaisunvapauden vähenemiseen Euroopan unionissa. Romania on indeksissä sijalla 52, missä on kymmenen sijan lasku verrattuna vuoteen 2007. Se on huolestuttava tilanne, ja se herättää kysymyksiä perusoikeuskirjalla taatun ilmaisua ja tietoa koskevan oikeuden todellisesta kunnioittamisesta Euroopan unionissa.
<P>
Romaniassa maan presidentti on sisällyttänyt lehdistön uhkiin kansalliselle turvallisuudelle. Poliitikot tekevät lisäksi jatkuvasti väheksyviä huomautuksia tiedotusvälineistä. Tällaiset liikkeet poispäin demokraattisista periaatteista tahraavat koko Euroopan unionin kuvan. Sisäisten puutteiden takia olemme vaarassa menettää uskottavuutemme ihmisoikeuksien kunnioittamisen puolustajina EU:n ulkopuolella. Siksi vaadin todellista suojelua EU:n tasolla ilmaisunvapaudelle ja tiedotusvälineiden moniarvoisuudelle.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Arvoisa puhemies, tämän on toinen kerta, kun esittelen täällä Euroopan parlamentin edessä Romanian terveydenhuoltojärjestelmän katastrofaalista tilannetta. Valitettavasti tällä hetkellä neuvottelut lääkäreiden ammattijärjestöjen, terveysministeriön ja kansallisen sairausvakuutusviraston kesken ovat ajautuneet umpikujaan. Siksi terveydenhuoltojärjestelmä on jumissa, ja potilailta evätään heidän lailliset oikeutensa ja he, vaikka he edelleen maksavat sosiaaliturvamaksunsa, eivät enää saa vastaavia palveluja. Tämä tilanne on johtanut siihen, että kansallinen sairausvakuutusvirasto kieltäytyy sinnikkäästi käymästä realistisia neuvotteluja lääkäreiden kanssa laatiakseen toimivan puitesopimuksen, joka hyödyttäisi kaikkia sidosryhmiä. Jos tilanne vielä jatkuu kauemmin, Romanian terveydenhuoltopalvelut, joita on niin paljon heikennetty, ovat vaarassa hajota.
<P>
Haluaisin, että asiaankuuluvat EU:n elimet panevat tämän tilanteen merkille, valvovat sitä ja ryhtyvät toimiin ratkaistakseen sen mahdollisimman pian.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Arvoisa puhemies, puhumme Euroopan parlamentissa joka päivä aamusta iltaan Euroopan yhdentymisestä, solidaarisuudesta, yhteisestä kulttuurista ja kaikesta siitä, mikä meitä yhdistää ja minkä pitäisi innostaa meitä rakentamaan yhteistä tulevaisuutta kaikille 27:lle Euroopan unionin jäsenvaltiolle.
<P>
Kun me keskustelemme EU:n hankkeista, saman Euroopan parlamentin varapuhemies keskustelee samalla tavalla asioista joka päivä aamusta iltaan. Siinä on kuitenkin kyse etnisyyteen perustuvasta erottelusta, valtion vaikutusvallan vähentämisestä ja sen auktoriteetin heikentämisestä naapurivaltion hyväksi, yhdelle Euroopan unionin jäsenvaltiolle kuuluvien alueiden hajottamisesta ja niiden liittämisestä toiseen Euroopan unionin jäsenvaltioon. Sekä henkilökohtaisesti että Romanian sosiaalidemokraattisten Euroopan parlamentin jäsenten puolesta vaadin, että László Tőkés erotetaan varapuhemiehen toimestaan.
<SPEAKER ID="189" NAME="Marian Harkin" AFFILIATION="ALDE">
(EN) Arvoisa puhemies, haluan ilmaista syvän huoleni Bahrainissa pidätetyistä lääkintätyöntekijöistä. Monia näistä lääkintätyöntekijöitä syytetään yrityksistä kaataa monarkia ja heitä uhkaa oikeudenkäynti, jossa on armeijan syyttäjät, ja mahdolliset kuolemantuomiot. Nämä lääkärit ja hoitajat ovat kuitenkin vain hoitaneet loukkaantuneita mielenosoittajia, joita tuotiin heidän sairaaloihinsa. Amnesty International ja Lääkärit ilman rajoja ovat ilmaisseet äärimmäisen huolensa kyseisten henkilöiden turvallisuudesta ja tosiaankin heidän pidättämisensä taustalla olevista syistä. Tuen täysin Irlannin hoitajien ja kätilöiden järjestöä ja Kansainvälistä hoitajaneuvostoa ja todellakin monia irlantilaisia lääkäreitä, jotka myös tuomitsevat nämä kauheat tapahtumat.
<P>
Olen saanut muutaman viime päivänä aikana monista lähteistä tietoa, joka viittaan kidutukseen ja epäinhimilliseen kohteluun: joitakin lääkintätyöntekijöitä on hakattu ankarasti ja heitä on estetty pääsemästä perheidensä ja asianajajiensa luokse. Tällaista toimintaa ei mitenkään voida hyväksyä.
<P>
Vetoan julkisesti korkeaan edustajaamme, Catherine Ashtoniin. Olen jo kirjoittanut hänelle ja pyytänyt häntä tekemään kaikkensa puuttuakseen asiaan noiden lääkintätyöntekijöiden puolesta, jotka tekivät vain sen, mitä lääkintähenkilökunnan on tehtävä - yritettävä pelastaa henkiä.
<SPEAKER ID="190" NAME="Paul Murphy" AFFILIATION="GUE/NGL">
(EN) Arvoisa puhemies, Kreikan uusi säästöpaketti, joka sisältää 28 miljardin euron arvosta leikkauksia ja veroja ja uskomattoman 50 miljardin euron arvosta valtion omaisuuden yksityistämistä, vahvistaa jälleen kerran EU:n ja IMF:n aseman työläisten vastaisten säästötoimien toteuttajina.
<P>
Nuoret ovat olleet niiden ilkeiden hyökkäysten kohteena. Nyt he taistelevat takaisin satojen tuhansien ihmisten joukkona ja valtaavat aukioita kaikkialla Euroopassa nousten urheasti julmaa sortoa vastaan. He ovat aivan oikein ryhtyneet vaatimaan todellista demokratiaa. Minun mielestäni se voidaan saada aikaan vain murtamalla markkinoiden diktatuuri ja rakentamalla demokraattinen sosialistinen yhteiskunta, jossa ihmisten tarpeista huolehditaan ennen voittoja.
<P>
Kesäkuun 15. päivästä enteillään merkittävää päivää taistelussa ympäri Euroopan. Kreikassa järjestetään yleislakko ja Barcelonaan on suunniteltu suurmielenosoitus. Kaikkialla Euroopassa pitäisi tuona päivänä järjestää suuria protesteja säästöjä vastaan. Euroopan työläisten ja nuorten vastaisten hyökkäysten nujertamiseksi on saatava käyttöön järjestäytyneen työväen luokan voima. Yhden päivän yleislakko koko Euroopassa lähettäisi erittäin voimakkaan viestin vastuksesta Euroopan johdolle.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, viikko sitten puhemies Buzek ja puheenjohtajat Barroso ja Van Rompuy tapasivat uskonnollisia johtajia keskustellakseen demokraattisista oikeuksista ja kansalaisvapauksista. Haluan onnitella puheenjohtaja Barrosoa siitä, että hän teki vuonna 2005 aloitteen tämän uskonnollisten johtajien kanssa käytävän vuoropuhelun aloittamisesta; haluan myös onnitella parlamentin puhemiestä ja neuvoston puheenjohtajaa siitä, että he ovat pitäneet yllä tämän keskustelun käymistä vuosittain.
<P>
Samalla haluan kuitenkin yhdistää voimani niiden uskontojen edustajien kanssa, jotka pyysivät Euroopan unionia käyttämään vaikutusvaltaansa lopettamaan kristittyjen vainoamisen Egyptin ja Irakin kaltaisissa maissa ja maissa eurooppalaisessa Kyproksessa, jossa miehitysjoukot epäävät kristityiltä pääsyn miehitettyihin kirkkoihinsa ja estävät pappeja ja piispoja järjestämästä messua. Osoittakaa heille, arvoisa puhemies, että Kyproksen kristityillä pakolaisilla on oikeus viettää messua omissa kirkoissaan.
<SPEAKER ID="192" NAME="Nikolaos Salavrakos" AFFILIATION="EFD">
(EL) Arvoisa puhemies, heti toukokuun 6. päivän Luxemburgin kokouksen, josta Der Spiegel -lehdessä kirjoitettiin artikkeli, jälkeen Kreikkaan vyöryi uusi aalto suosituksia, joiden mukaan sen pitäisi lähteä eurosta ja palata takaisin drakhmaan. Euroopan unionin virallisen kannan tietysti ilmaisi komission jäsen Olli Rehn, joka torjui huhut ja suositukset.
<P>
Monien taloustieteilijöiden vastakkaisten näkemysten ja tämän parlamentin kollegojen monenlaisten näkemysten lisäksi on tehtävä selväksi, että Kreikka ei voi lähteä eurosta oikeudellisista syistä. Ensinnäkin siksi, että perussopimuksissa ei säädetä pakollisesta tai vapaaehtoisesta poistumisesta yhteisestä valuutasta. Toiseksi, jos palaisimme drakhmaan hylkäämättä euroaluetta ja euroa, ei olisi olemassa laillista välinettä, jolla Kreikan pankkien euromääräiset varannot vaihdettaisiin automaattisesti, sekä Kreikassa että Kreikan ulkopuolella, drakhmoiksi ilman tallettajan suostumusta. Kun Kreikka liittyi euroalueeseen, oli mahdollista vaihtaa drakhmamääräiset varannot, koska drakhmasta luovuttiin valuuttana, eikä sitä ole sen jälkeen ollut olemassa. Nyt euro kuitenkin jää elämän, eikä sitä ole hylätty. Kaikki huhut ja kaikki suositukset ovat siksi oikeudellisesti epäasianmukaisia.
<SPEAKER ID="193" NAME="Martin Ehrenhauser" AFFILIATION="NI">
(DE) Arvoisa puhemies, whistleblowerit eli ilmiantajat ovat ihmisiä, jotka eivät enää halua pysyä hiljaa laittomista teoista tai valitettavista asiaintiloista, vaan haluavat paljastaa ne, useimmiten yleisen edun vuoksi. Ilmiantajat tarjoavat useimmiten lisäarvoa. Esimerkiksi vuonna 2005 he palauttivat yhteensä noin kymmenen miljardia Yhdysvaltain dollaria Yhdysvaltain valtion kassaan takaisinmaksujen ansiosta.
<P>
Ilmiantamismenettelyä koskevat selkeät lait ovat olennaisen tärkeitä korruption torjunnassa. Euroopan unionin henkilöstösääntöjen 22 a ja 22 b artiklalla laaditaan oikeusperusta ilmiantamiselle, mutta se on hyvin pirstaleista ja siinä on monia aukkoja. Perusasiat puuttuvat. Tarvitsemme esimerkiksi selkeän määritelmän ilmiantamisesta, tarvitsemme ilmiantajien oikeuden tulla kuulluksi, tarvitsemme riippumattomia yhteyspisteitä, jotka voivat antaa tietoa oikeuksista, velvollisuuksista ja vaihtoehdoista, ja etenkin tarvitsemme täsmällisiä käsittelyaikatauluja toimivaltaisille EU:n elimille. Myönteinen asia tässä on se, että EU:n henkilöstösääntöjä aiotaan uudistaa. Komission on määrä lähettää parlamentille niistä ensimmäinen luonnos tänä syksynä. Mielestäni tämä on ainoalaatuinen tilaisuus tehdä tässä parannuksia. Pyytäisin kollegoitani tukemaan tätä ja tekemään työtä uudistuksen aikaansaamiseksi.
<SPEAKER ID="194" NAME="Corneliu Vadim Tudor" AFFILIATION="NI">
(RO) Arvoisa puhemies, jalkapallo on todella uskonto, mutta se on uskonto, jossa paholainen on enemmän kuin mukana. Miksi niin? Koska kyse on suuresta rahamäärästä, joka veloitetaan planeetan miljardien asukkaiden tylsyydestä ja yksinäisyydestä. Tänä kesänä Romanian valtasi draama, jossa on mukana erittäin suosittu jalkapallojoukkue, Politehnica Timişoara. Joukkue voitti omilla rehellisillä ponnistuksillaan oikeuden osallistua Euroopan cup -kilpailuun. Nyt kuitenkin nähdään, että sen kentällä saavuttama voitto on muuttunut tappioksi mielivaltaisen päätöksen perusteella. Tarkemmin sanottuna Romanian jalkapallosta vastaava mafia on tehnyt sopimuksen kansainvälisestä jalkapallosta vastaavan mafian kanssa ja päättänyt määrätä järkyttävän kaksoisrangaistuksen: poistaa kyseinen joukkue Euroopan cup -kilpailusta ja siirtää se alempaan amatööridivisioonaan. Riippumatta siitä, mitä taloudellisia ja oikeudellisia selityksiä annetaan, tämä on ankara rangaistus ja se iskee lujasti hienon joukkueen lisäksi myös kauniiseen kaupunkiin, jossa on 300 000 asukasta, joilla ei ole paljonkaan muita ilonlähteitä.
<P>
Euroopan parlamentin kulttuuri- ja koulutusvaliokunnan jäsenenä esitän varoituksen, jotta tällainen kauhea epäoikeudenmukaisuus saadaan loppumaan, koska sillä voi olla huomattavia yhteiskunnallisia seurauksia.
<SPEAKER ID="195" NAME="Puhemies">
(IT) Keskustelu on päättynyt.
