<CHAPTER ID="015">
Eläinten suojelu lopettamisen yhteydessä (keskustelu) 
<SPEAKER ID="407" NAME="Puhemies">
(IT) Esityslistalla on seuraavana Janusz Wojciechowskin maatalouden ja maaseudun kehittämisen valiokunnan puolesta laatima mietintö ehdotuksesta neuvoston asetukseksi eläinten suojelusta lopettamisen yhteydessä - C6-0451/2008 -.
<SPEAKER ID="408" NAME="Janusz Wojciechowski" LANGUAGE="PL">
Arvoisa puhemies, yhteiskunnassamme käytetään hyväksi eläimiä. Tapamme miljardeja eläimiä niistä saatavan lihan ja turkkien sekä erilaisten taloudellisten tarpeiden takia. Toisinaan tapamme eläimiä myös ilman taloudellisia syitä - esimerkiksi metsästysurheilun tai viihteen, kuten härkätaistelujen, vuoksi. Minulle eläinten tappaminen ei ole urheilua, viihdettä eikä kulttuuria, mutta emme nyt tarkastele aihetta tästä näkökulmasta, vaan keskustelumme aihe on eläinten lopettaminen taloudellisista syistä.
<P>
Eläinten suojelu lopettamisen yhteydessä. Onko se mahdollista? Onko mahdollista suojella eläintä, jonka aiomme lopettaa? Kyllä, se on mahdollista lähinnä säästämällä eläin tarpeettomalta kärsimykseltä. Suojelemalla eläimiä epäinhimilliseltä kohtelulta voimme suojata omaa inhimillisyyttämme. Ehdotetulla asetuksella parannetaan standardeja, joilla suojellaan eläimiä lopettamisen yhteydessä, ja otetaan käyttöön korkeatasoisemmat ja paremmat tekniset normit ja edistetään niiden käytön parempaa seurantaa. Ehdotuksella lisätään toimijoiden henkilökohtaista vastuuta eläinten asiamukaisessa kohtelussa ja otetaan käyttöön eläinten suojelusta vastaavan henkilön nimeämistä pienissä teurastamoissa koskeva vaatimus. Uudella asetuksella, jolla korvataan vuonna 1993 annettu direktiivi, edistetään selvästi eläinten suojelun toteutumista, ja mietinnön esittelijänä kannatan asetusta.
<P>
Kiistanalaisia kysymyksiä on useita. Eräs epäilyksiä herättävä kysymys on rituaaliteurastus. Perusperiaatteena on, että eläimet on tainnutettava ja tehtävä tajuttomiksi ennen niiden lopettamista, mutta uskonnollisista syistä voidaan hyväksyä poikkeus - teurastaminen ilman edeltävää tainnutusta, jos se siis on tarpeen uskonnollisista syistä. Tämä poikkeus koskee islaminuskoisia ja juutalaisia, jotka teurastavat eläimiä tainnuttamatta niitä ensin. Maatalouden ja maaseudun kehittämisen valiokunta on hylännyt tarkistukset, joilla pyrittiin kieltämään kokonaan Euroopan unionissa tehtävät rituaaliteurastukset. Valiokunnan jäsenten mielestä tällainen kielto ei olisi toiminut.
<P>
Valiokunta hylkäsi myös ehdotuksen, jolla jokaiselle jäsenvaltiolle olisi annettu oikeus kieltää rituaaliteurastus omassa lainsäädännössään. Ehdotus sisältyy tarkistukseen 28. Haluan korostaa, että tarkistuksen puolesta äänestäminen merkitsee, etteivät jäsenvaltiot voi kieltää rituaaliteurastusta omalla alueellaan. Tarkistusta vastaan äänestäminen merkitsee paluuta Euroopan komission kantaan, joka sallii rituaaliteurastuksen kieltämisen kansallisessa lainsäädännössä.
<P>
Toinen kiistanalainen kysymys koskee kansallisia asiantuntijalaitoksia, jotka kunkin jäsenvaltion on määrä nimetä. Maatalouden ja maaseudun kehittämisen valiokunta hylkäsi tämän tarkistukseen 64 sisältyneen ajatuksen. Olen itse sitä mieltä, että tällaisia asiantuntijalaitoksia olisi perustettava ja että ne voisivat myös osallistua eläinten käsittelyn valvontaan lopettamisen yhteydessä.
<P>
Haluaisin kiinnittää huomionne mietintööni sisällytettyihin maatalouden ja maaseudun kehittämisen valiokunnan ehdotuksiin. Ensinnäkin Euroopan unionin olisi annettava taloudellista tukea toimille, joilla edistetään lopettamisen yhteydessä sovellettavia tiukempia eläinsuojelunormeja. Eläinsuojelun jaloja päämääriä ei voida saavuttaa ilman taloudellista suunnitelmaa ja lisäämällä aineellisia kannustimia tiukempien standardien käyttöönottamiseksi.
<P>
Toiseksi mietinnössä ehdotetaan, että tiukennettuja standardeja olisi sovellettava paitsi Euroopan unionissa toimiviin tuottajiin myös Eurooppaan lihatuotteita tuoviin maahantuojiin. Haluamme olla varmoja siitä, että EU:n markkinoille tuodaan ainoastaan sellaisia eläintuotteita, jotka ovat peräisin eläimistä, jotka on lopetettu EU:n lainsäädännössä vaaditulla tavalla.
<P>
Hyvät parlamentin jäsenet, Euroopan parlamentin viimeinen istunto on omistettu valtaosin eläinten suojelulle. Olemme tänään päättäneet kieltää julmasti tapetuista hylkeistä saatavien tuotteiden tuonnin, olemme päättäneet koe-eläinten suojelua koskevista tiukemmista standardeista, ja nyt olemme keskustelemassa eläinten suojelussa lopettamisen yhteydessä sovellettavista tiukemmista standardeista. Olen iloinen, että parlamentti toimii uutterasti eläinten suojelemiseksi, ja olen iloinen, että voin olla näissä toimissa mukana. Pyhän Franciscus Assisilaisen henki on läsnä istuntosalissa. Ehkäpä hän on läsnä myös seuraavalla vaalikaudella.
<SPEAKER ID="409" NAME="Androulla Vassiliou">
komission jäsen. - (EN) Arvoisa puhemies, haluan kiittää Euroopan parlamenttia ja etenkin esittelijä Wojciechowskia siitä, että olette kannattaneet eläinten suojelua lopettamisen yhteydessä koskevan komission ehdotuksen keskeisiä näkökohtia.
<P>
Olen erityisen tyytyväinen siihen, että Euroopan parlamentti hyväksyi ehdotuksen yleisen lähestymistavan, jolla pyritään varmistamaan, että teurastamoihin sovellettava eläinten hyvinvointia koskeva lainsäädäntö on yhdenmukainen vuonna 2004 hyväksytyn nk. hygieniapaketin kanssa.
<P>
Voimassa oleva lainsäädäntö eläinten suojelusta teurastuksen yhteydessä on annettu vuonna 1993, eikä se selvästikään ole elintarviketurvallisuuden, eläinten terveyden ja eläinten hyvinvoinnin alan uusimpien kehityssuuntausten mukainen. Tarkasteltavana olevassa ehdotuksessa teurastamoiden on laadittava toimintaohjeisto, otettava käyttöön eläinten hyvinvointia koskevat indikaattorit tainnutuksen yhteydessä, ja henkilöstön on saatava koulutusta eläinten hyvinvoinnin alalla.
<P>
Uskonnollisen teurastuksen osalta haluan korostaa, että komissio on Euroopan parlamentin kanssa täysin samaa mieltä uskonnonvapauden tärkeydestä ja tähdennän, että komission tarkoituksena on säilyttää nykyinen tilanne tämä arkaluonteisen kysymyksen osalta. Perustamissopimuksessa todetaan selvästi, että yhteisön politiikan muotoilussa on otettava huomioon uskontoon liittyvät tavat. On selvää, että uskonnollisissa teurastuksissa käytetään monia erilaisia tapoja unionin eri jäsenvaltioissa.
<P>
Komissio ehdottaa, että tällä alalla sovellettaisiin jatkossakin toissijaisuusperiaatetta. Se on toiminut hyvin 15 viime vuoden ajan, ja sen pitäisi toimia moitteetta myös tulevaisuudessa. Jos sanamuotoa muutetaan, voimme hyväksyä periaatteessa tarkistukset, jotka ilmentävät voimassa olevan lainsäädännön lähestymistapaa, siten että säilytetään uskonnonvapaus ja sallitaan samalla jäsenvaltioiden hyväksyä tai säilyttää tiukemmat säännöt. Panen tältä osin merkille, että neuvosto näyttää päässeen vastaavanlaiseen yhteisymmärrykseen.
<P>
Seuraavaksi haluaisin sanoa muutaman sanan menettelytavasta, joka liittyy niin kutsuttuihin takapihoilla tehtäviin teurastuksiin. Yksityiseen kulutukseen tarkoitettujen eläinten teurastus on nykyään sallittua teurastamoiden ulkopuolella (nautakarjaa lukuun ottamatta), mutta siat, lampaat ja vuohet on tainnutettava ensin. Jotkut jäsenvaltioiden kansalaiset teurastavat perinteisesti sikoja jouluksi ja lampaita pääsiäiseksi. Näiden perinteiden säilyttäminen on komissiolle tärkeää, mutta eläinten tainnuttamisen osalta ei ole tarpeen tehdä poikkeuksia ja heikentää siten eläinten hyvinvointia. Komissio katsoo siksi, että siat tai lampaat voidaan teurastaa teurastamoiden ulkopuolella vain, jos ne tainnutetaan ensin.
<P>
Ehdotuksen toinen kiistelty näkökohta koskee kansallisten asiantuntijalaitosten perustamista. Katsomme, että se on ensisijaisen tärkeää ehdotettujen toimenpiteiden asianmukaisen täytäntöönpanon varmistamiseksi. Teurastamoissa viralliset tarkastajat tekevät elintarvikkeiden turvallisuustarkastukset yleensä ruhoille. Heillä on vain vähän aikaa ja rajalliset valtuudet arvioida eläinten hyvinvoinnin parametreja. Nykyään tainnutusvälineet ovat monimutkaisia ja niiden tehokkuutta on vaikea arvioida hyvinvoinnin kannalta. Kansalliset asiantuntijalaitokset antaisivat tarvittavat eläinten hyvinvointia lopettamisen yhteydessä koskevat tekniset ja tieteelliset tiedot, ja komissio katsoo, että tämä vaatimus olisi säilytettävä ehdotuksessa.
<P>
Komissio katsoo myös, että teurastamoiden henkilöstölle pitäisi antaa tarvittava kelpoisuustodistus vasta riippumattoman tutkinnon suorittamisen jälkeen. Tällainen järjestelmä on otettu käyttöön muilla eläinten hyvinvoinnin aloilla sekä julkisella että yksityisellä sektorilla. Asianmukaisesti toteutettuina järjestelmät ovat johtaneet hyviin tuloksiin. Siksi järjestelmää olisi laajennettava kattamaan EU:n teurastamot.
<P>
Valtavia määriä eläimiä lopetetaan myös teurastamoiden ulkopuolella tautien leviämisen torjumiseksi. On totta, että eläinten terveyttä koskevia vaatimuksia on jo otettu käyttöön, mutta voimassa olevat vaatimukset eivät liity eläinten hyvinvointiin. Kansalaisten mielestä joukkoteurastus tautien torjumiseksi olisi tehtävä mahdollisimman inhimillisesti. Siksi on välttämätöntä noudattaa avoimuutta, joka edellyttää asianmukaista raportointia. Lisäksi tällaisista hätätilanteista aiemmin saadut kokemukset ovat osoittaneet, että on ensisijaisen tärkeää kerätä tietoa hyvistä käytänteistä ja mahdollisesti tehdyistä virheistä. Joukkoteurastuksissa olisi siten vaadittava eläinten hyvinvoinnin asianmukaista seurantaa ja raportointia.
<P>
Olisin hyvin tyytyväinen, jos päätätte kannattaa komission ehdotusta. Jos ehdotus hyväksytään, Euroopan unioni saisi mahdollisuuden johtaa ja innovoida toimia maailmanlaajuisesti eläinten hyvinvoinnin alalla.
<SPEAKER ID="410" NAME="Jens Holm">
ympäristön, kansanterveyden ja elintarvikkeiden turvallisuuden valiokunnan lausunnon valmistelija. - (SV) EU:sssa kuljetetaan ja teurastetaan vuosittain satoja miljoonia eläimiä, kuten sikoja, lehmiä, lampaita, kanoja, hevosia ja muita eläimiä. Lisäksi turkisalalla teurastetaan 25 miljoonaa eläintä. Tästä aiheutuu eläimille valtavasti kärsimyksiä. Paras ratkaisu olisi tietenkin olla kokonaan syömättä eläimiä ja käyttämättä eläinten turkkeja.
<P>
Asetuksessa ei ole kuitenkaan kyse tästä, vaan tarkoituksena on pohtia, miten voimme vähentää eläinten kärsimyksiä teurastamoissa. Komission ehdotus merkitsee edistysaskelta, mutta joitakin ehdotuksen kohtia on tiukennettava entisestään. Ympäristön, kansanterveyden ja elintarvikkeiden turvallisuuden valiokunta äänesti lausuntoni puolesta, jossa vaadimme muun muassa lyhyempiä kuljetusaikoja, lyhyempiä säilytysaikoja teurastamoissa, investointeja siirrettäviin teurastamoihin, turkiseläinten sisällyttämistä tähän asetukseen, sen mahdollistamista, että jäsenvaltiot voivat mennä halutessaan pidemmälle ja säätää tiukemmista vaatimuksista ja sitä, että eläinten hyvinvointia valvovat tarkastajat ja ehdotetut kansalliset asiantuntijalaitokset toimivat riippumattomasti ja että niille annetaan suurempi toimivalta.
<P>
On ilahduttavaa, että maatalouden ja maaseudun kehittämisen valiokunta kannattaa siirrettäviä teurastamoita ja turkiseläinten sisällyttämistä asetukseen koskevaa ehdotustamme. Olen kuitenkin syvästi huolissani useista muista kyseisen valiokunnan ja yksittäisten jäsenten esittämistä tarkistuksista. On valitettavaa, että maatalouden ja maaseudun kehittämisen valiokunta on poistanut kokonaan ehdotetut aikarajat, jotka koskevat teurastamoon kuljetusta ja teurastamossa säilytystä. Pyydän teitä äänestämään Euroopan yhtyneen vasemmiston konfederaatioryhmän / Pohjoismaiden vihreän vasemmiston esittämän tarkistuksen 125 puolesta, jotta voimme palauttaa nämä vaatimukset. En myöskään ymmärrä, miksi maatalouden ja maaseudun kehittämisen valiokunta haluaa poistaa eläinten hyvinvoinnin kansallisia asiantuntijalaitoksia koskevan ehdotuksen. On myös ensisijaisen tärkeää sallia jäsenvaltioiden mennä pidemmälle ja antaa tiukempia säännöksiä kuin nyt tarkasteltavassa ehdotuksessa. Kehotan teitä äänestämään tarkistuksen 124 puolesta. Lopuksi totean, että olen syvästi huolissani siitä, että maatalouden ja maaseudun kehittämisen valiokunta ei halua sallia sitä, että jäsenvaltiot, joissa teurastaminen ilman edeltävää tainnutusta on kokonaan kielletty, voisivat säilyttää tämän kiellon. Tällaista käytäntöä noudatetaan esimerkiksi kotimaassani Ruotsissa. Olemme löytäneet sellaisen tasapainon uskonnollisten perinteiden ja eläinten hyvinvoinnin välillä, johon useimmat ihmiset ovat tyytyväisiä. Pyydän teitä äänestämään tarkistuksen 28 puolesta, kuten esittelijä on ehdottanut.
<SPEAKER ID="411" NAME="Sebastiano Sanzarello">
PPE-DE-ryhmän puolesta. - (IT) Arvoisa puhemies, hyvät parlamentin jäsenet, on onnekas yhteensattuma, että saan käyttää tänään - ainakin tämän vaalikauden - viimeisen puheenvuoroni teidän puhemieskaudellanne, joka on uskoakseni teidän viimeinen puhemieskautenne, sillä olette päättänyt olla asettumatta uudelleen ehdolle. Olen iloinen voidessani ilmaista tyytyväisyyteni siihen, mitä te jäsen Cocilovo olette saanut aikaan parlamentissa. Paitsi Italian valtuuskunta myös kaikki parlamentin jäsenet arvostavat teitä suuresti. Minut valittiin samasta vaalipiiristä kuin teidätkin. Olemme poliittisia vastustajia, mutta haluan silti toivottaa teille menestyksekästä poliittista tulevaisuutta paitsi kotimaamme myös Euroopan unionin etuja ajaessanne.
<P>
Nyt käyn itse asiaan. Mielestäni olemme tehneet loistavaa työtä maatalouden ja maaseudun kehittämisen valiokunnassa. Kuultuamme konsultteja ja eri ammattiryhmiä olemme pyrkineet parantamaan neuvoston ja komission meille antamaa tekstiä, tekemään siitä helpommin sovellettavan ja johdonmukaisemman sekä turvaamaan oikeuden uskonnollisiin ilmaisuihin ja tapoihin kaikissa muodoissaan. Joitakin ristiriitoja syntyi, koska komissio ja neuvosto totesivat, että ne haluavat turvata rituaaliteurastukset, mutta tietyt velvollisuudet estivät tämän käytännössä. Viittaan tältä osin eläinten ripustamiseen ylösalaisin ja tainnutukseen, josta onkin keskusteltu ahkerasti.
<P>
Dialektisesta näkökulmasta tämä vaikuttaa julmalta, mutta todellisuudessa se tehdään seuraavasti: tarkan viillon katsotaan aiheuttavan saman verran kipua kuin tainnuttaminen, joka toteutetaan ampumalla eläintä pulttipistoolilla päälaelle. Tämän jälkeen eläin ei tunne enää kipua, joten eläinten tainnuttaminen kurkun leikkaamisen jälkeen vain lisäisi niiden kärsimyksiä. Siksi en katso eläimiä kohdeltavan julmasti, jos niitä ei tainnuteta sen jälkeen, kun niiden kurkku on leikattu.
<P>
Perusoikeuskirjassa todetaan, että jos eläinten oikeuksien ja ihmisoikeuksien välillä on ristiriita, ihmisoikeudet ovat etusijalla, toisin sanoen oikeutta uskonnollisiin tapoihin olisi suojeltava täysimääräisesti, eikä tämä koske ainoastaan islamilaisia ja juutalaisia vaan myös kristillisiä tapoja - olemme keskustelleet tästä perusteellisesti valiokunnassa. Tämä on sitäkin tärkeämpää, kun pidetään mielessä vastavuoroiset suhteemme unionin ulkopuolisiin maihin, sillä tiettyä uskontoa tunnustavat ihmiset eivät voisi tällöin syödä Euroopassa lihaa, jos tällaista lihaa ei voida tuottaa Euroopassa eikä sitä voida tuoda maahan.
<SPEAKER ID="412" NAME="Rosa Miguélez Ramos">
PSE-ryhmän puolesta. - (ES) Arvoisa puhemies, hyvät parlamentin jäsenet, olemme jo kuulleet, että tänään tarkasteltavalla ehdotuksella korvataan teknisen kehityksen takia tarpeettomaksi käynyt direktiivi ja otetaan käyttöön uusi asetus, jolla mahdollistetaan se, että eläinten hyvinvointia koskevia yhteisötason vaatimuksia sovelletaan yhdenmukaisesti kaikkialla Euroopan unionissa.
<P>
Ehdotuksella mahdollistetaan se, että kaikkiin yhteisön toimijoihin sovelletaan samoja kilpailunormeja sisämarkkinoilla, joilla säännösten noudattaminen voi vahingoittaa kilpailua. Maatalouden ja maaseudun kehittämisen valiokunta, joka on päättänyt vapauttaa pienimuotoista toimintaa harjoittavat toimijat tietyistä vaatimuksista, on lisännyt muiden suurten toimijoiden vastuuta - tästä tekstistä keskustelemme tänään - ja lisäksi se on vaatinut eläinten hyvinvoinnista vastaavan henkilön nimeämistä suurissa yrityksissä.
<P>
Nyt tarkasteltavalla mietinnöllä parannetaan komission ehdotuksen keskeisiä näkökohtia. Eräs esimerkki tästä on se, ettei nykyisessä ehdotuksessa enää pyritä muuttamaan kokonaiskuljetusaikoja koskevia voimassa olevia kuljetussäännöksiä - mitä pidimme täysin pöyristyttävänä - ja siinä säilytään nykyinen kielto, joka koskee sellaisten eläinten kuljetusta, jotka eivät ole kuljetuskelpoisia erityisominaisuuksiensa takia.
<P>
Lisäksi ehdotuksella mukautetaan ja selvennetään yritysten vastuuta hyvinvointia koskevien säännösten noudattamisen osalta: sääntöjen noudattamisesta vastaavat toimijat, eivät niinkään työntekijät.
<P>
Arvoisa komission jäsen, lopuksi haluaisin muistuttaa teitä siitä, että Euroopan unionin eri alueilla ja eri mailla ei ole kahta samanlaista oikeudellista järjestelmää; jokainen on omanlaisensa. Jos ehdottamanne kansalliset asiantuntijalaitokset, joihin juuri viittasitte puheessanne, pantaisiin täytäntöön siten kuin komissio esittää ehdotuksessaan, se merkitsisi, että Espanjaan perustettaisiin 17 kansallista asiantuntijalaitosta yhden kansallisen asiantuntijalaitoksen sijaan. Espanjassa keskushallinnon toimivaltaa on hajautettu autonomisille alueille, ja siksi meidän olisi pakko perustaa 17 tällaista kansallista asiantuntijalaitosta, mitä te pidätte mahdollisena. Se olisi naurettavaa: yksi laitos kutakin aluetta kohti. Siksi ehdotamme, että toimivaltaisten viranomaisten olisi vastattava siitä, että sääntöjä sovelletaan oikein.
<SPEAKER ID="413" NAME="Zdzisław Zbigniew Podkański" LANGUAGE="PL">
Arvoisa puhemies, Wojciechowskin mietinnössä ehdotuksesta neuvoston asetukseksi eläinten suojelusta lopettamisen yhteydessä tuodaan esiin eläinten hyvinvointia koskeva erittäin tärkeä aihe. Mietinnössä kysytään epäsuorasti, pystyykö nykyihmiskunta lopettamaan julmuudet ja luomaan uuden arvomaailman, jossa ei tunneta kipua, kärsimystä, pelkoa tai huolta kuolemasta paitsi ihmisten myös eläinten näkökulmasta.
<P>
On valitettavaa, että sivilisaation ja teknologian kehittymisestä huolimatta joka vuosi miljardeja eläimiä ja lintuja tapetaan usein julmasti ja jopa tainnuttamatta. Tämä herättää kysymyksiä siitä, miksi älykkäiden ja sivistyneiden ihmisten käyttäytyminen eläimiä kohtaan muistuttaa usein sellaisten alkukantaisten heimojen käyttäytymistä, jotka oli tuomittu taisteluun omasta olemassaolostaan. Mitä meidän olisi tehtävä asian muuttamiseksi?
<P>
Näihin kysymyksiin annetaan suurelta osin vastaus mietinnössä, mutta sillä ei kuitenkaan ratkaista lukuisia perusongelmia, jotka liittyvät esimerkiksi lainsäädäntöön, rituaaliteurastukseen ja yhteiskunnan omantunnon herättämiseen. Näiden ongelmien ratkaisu jää siten neuvoston, komission ja uuden parlamentin vastuulle. Toivon, että toteutettaessa uusia toimia eläinten hyvinvoinnin parantamiseksi ymmärretään, että eläimet eivät ole esineitä vaan eläviä olentoja, jotka voivat tuntea kipua ja kärsimystä, ja että ne ovat oikeutettuja saamaan ihmisiltä kunnioitusta, suojelua ja hoitoa.
<SPEAKER ID="414" NAME="Alyn Smith">
Verts/ALE-ryhmän puolesta. - (EN) Arvoisa puhemies, minäkin haluaisin onnitella esittelijä Janusz Wojciechowskia siitä, että hän on käsitellyt maltillisesti tätä hyvin monimutkaista ja tunteisiin vetoavaa aihetta, ja pyrkinyt sovittamaan yhteen useita ristiriitaisia näkökohtia. Tämä on luultavasti viimeinen puheenvuoroni tässä tehtävässä, ja haluan korostaa kollegoilleni, että mielestäni tässä on kyse klassisesta Euroopan parlamentille kuuluvasta eurooppalaisesta kysymyksestä. Se on tekninen, monimutkainen ja hieman etäällä kansalaisistamme, mutta on syytä muistaa, että eläinten hyvinvoinnilla on ensisijaisen tärkeä merkitys kansalaisillemme, ja oikeudenmukaisuus on ensisijaisen tärkeää tuottajillemme, kuluttajillemme ja markkinoillemme.
<P>
Kannatan erityisesti tarkistuksia 45 ja 46, joilla pyritään varmistamaan, että kolmannet maat, jotka harjoittavat yhteisön alueelle suuntautuvaa vientiä, täyttävät standardimme. Tällä seikalla on keskeinen merkitys, kun halutaan varmistaa tuottajien tasapuolinen kohtelu ja kuluttajien luottamus markkinoihin, joten suhtaudun siihen hyvin myönteisesti.
<P>
Suhtaudun myönteisesti myös toimen suhteellisuutta koskeviin tarkistuksiin 65-67, joilla mahdollistetaan työn ohessa tapahtuva koulutus, etenkin kun kyse on pienistä teurastamoista ja pienimuotoisesta toiminnasta eri puolilla Euroopan unionia. Suhtaudun hyvin myönteisesti myös siihen, että pienten teurastamoiden tapauksessa eläinten hyvinvoinnista vastaavaa henkilöä koskevasta vaatimuksesta voidaan poiketa.
<P>
Uskonnollisten teurastusten osalta totean, että mielestäni komission jäsen on ehdottomasti oikeassa. Katson, ettei meidän tarvitse säätää asiasta tässä paketissa, joten tämä on hyvä uutinen kuluttajille. Tämä on hyvä uutinen EU:n lihamarkkinoihin kohdistuvan luottamuksen kannalta, ja tämä on kaiken kaikkiaan hyvää työtä. Onnittelen.
<SPEAKER ID="415" NAME="Maria Petre" AFFILIATION="PPE-DE">
(RO) Aluksi haluan onnitella esittelijää ja kiittää häntä siitä, että häntä on ollut helppo lähestyä.
<P>
Yhdyn komission ehdotuksiin, joissa säädetään, että eläimet on lopetettava käyttämällä menetelmää, jolla varmistetaan välitön kuolema, tai tainnuttamisen jälkeen, mutta hyväksytään samalla poikkeuksena uskonnolliset rituaaliteurastukset. Kannatan myös sitä, ettei asetusta sovelleta tapauksiin, joissa eläimet teurastetaan omaan käyttöön pääsiäisen ja joulun kaltaisten suurien uskonnollisten juhlamenojen perinteiden säilyttämiseksi ja ainoastaan asianomaisia juhlapäiviä edeltävien kymmenen päivän aikana.
<P>
Teurastukseen ja muihin siihen liittyviin toimiin osallistuvan henkilöstön olisi osallistuttava koulutuskursseille, joiden päätteeksi annetaan tavanomaiseen tapaan todistus kelpoisuudesta tehtävien suorittamiseen.
<P>
Euroopan unionissa eläinsuojelun alalla käyttöön otetut säännökset on maailman tiukimpia. Ne johtavat suurempiin tuotantokustannuksiin ja voivat myös väärentää kilpailua sellaisten maiden kanssa, joiden alaa koskeva lainsäädäntö on väljempi. Siksi pyydän komissiota varmistamaan, että muista kuin EU-maista tuotavat lihatuotteet ja muut eläinperäiset tuotteet täyttävät eurooppalaiset normit. Haluaisimme, että komissio voisi toteuttaa tarkastuksia teurastamoissa, joilla on lupa viedä tuotteitaan Euroopan unioniin, ja varmistaa näin, että jo vaadittujen terveystodistusten lisäksi eläinsuojelua koskevia säännöksiä noudatetaan.
<SPEAKER ID="416" NAME="Neil Parish" AFFILIATION="PPE-DE">
(EN) Arvoisa puhemies, kiitän komission jäsentä Vassiliouta hänen työstään täällä parlamentissa. Hän on hoitanut tehtäväänsä vasta parin viime vuoden ajan ja tehnyt erinomaista työtä, mistä haluan onnitella häntä. Haluan onnitella myös Janusz Wojciechowskia erinomaisesta mietinnöstä ja erinomaisesti hoidetusta tehtävästä maatalousvaliokunnan varapuheenjohtajana.
<P>
Mielestäni eurooppalaiset eläinten hyvinvointia koskevat standardit ovat vieläkin tärkeämpiä kuin se, että tuotamme ensiluokkaista lihaa. Haluamme varmistaa, että teurastus tehdään huolellisesti ja korkeiden standardien mukaisesti niin hygienian kuin eläinten hyvinvoinninkin kannalta. Suhtaudun myönteisesti liikkuviin teurastamoihin, sillä mielestäni se on erinomainen ajatus. Katson myös, että meidän on toimittava harkitusti, sillä monia pieniä eurooppalaisia teurastamoita on lakkautettu viime aikoina - näin on tehty minun kotimaassani - joten haluamme varmistaa, että otamme käyttöön asianmukaisen asetuksen, sillä liian tiukalla sääntelyllä ne joutuvat lopettamaan toimintansa.
<P>
Tarkoitukseni on nyt herättää väittelyä. Katson, että eläimet syntyvät tähän maailmaan ja me ihmiset päätämme tarkasti siitä, miten ne teurastetaan. Mielestäni komission on päätettävä kantansa. Joko hyväksytte uskonnollisen teurastuksen ja sen, ettei eläimiä tainnuteta, jolloin muissa maissa kasvatettavia eläimiä, jotka haluamme teurastaa jouluksi, voidaan käsitellä samalla tavoin, tai sitten puolustatte aidosti sitä, mikä minun mielestäni on oikein, eli me ihmiset päätämme, miten eläin teurastetaan ja eläimet tainnutetaan ennen teurastusta. Mielestäni on päivänselvää, että näin olisi toimittava. Joissakin jäsenvaltioissa sekä halal-teurastuksissa että juutalaisten sääntöjen mukaan tehtävissä teurastuksissa eläimet voidaan tainnuttaa ennen ja jälkeen leikkaamisen. Miksi näin ei voida tehdä kaikkialla Euroopassa, sillä meidän on oltava ehdottoman varmoja siitä, että kohtelemme kaikkia eläimiä samalla tavalla. Kannatan läheisyysperiaatetta, mutta haluan silti komission painostavan jäsenvaltioita, jotta nämä varmistavat, että teurastus ja tainnutus tehdään tulevaisuudessa asianmukaisesti.
<P>
Myöskään merkinnät eivät mielestäni muodosta ongelmaa. Miksi emme merkitsisi eläimiä sen mukaan, miten ne on teurastettu? Jos halal-teurastus ja juutalaisten sääntöjen mukaan tehty teurastus ei ole ongelma, miksi tällaisen lihan merkintä aiheuttaisi huolta? Jos otamme käyttöön asianmukaisen merkintäjärjestelmän, ihmiset tietävät tulevaisuudessa tarkkaan, mitä he ostavat, sillä on erityisen tärkeää, että Euroopan unionin maataloudessa noudatetaan korkeita standardeja.
<SPEAKER ID="417" NAME="Marios Matsakis" AFFILIATION="ALDE">
(EN) Arvoisa puhemies, uskonnonvapauden nojalla ei mielestäni voida jättää noudattamatta omien maidemme sääntöjä ja määräyksiä, eikä sen nojalla voida rikkoa räikeästi teurastushygieniaa ja eläinten hyvinvointia koskevia standardejamme. Siksi en ymmärrä, miksi meidän olisi siedettävä uskonnon nimissä eläinten anakronistista, epähygieenistä ja jopa sadistista teurastusta toisinaan mahtipontisissa seremonioissa sekä aikuisten että lasten silmien edessä.
<P>
Siksi katson, että eläimet olisi lopetettava ainoastaan valvotuissa olosuhteissa hyväksytyssä ja tarkastetussa teurastamossa, eikä yhtäkään eläintä saisi teurastaa tainnuttamatta sitä ensin. Uskonnonvapaus on eri asia kuin tarpeettoman kärsimyksen aiheuttaminen eläimille ja hygieniasääntöjen rikkominen. EU:ssa sääntöjen ja lakien olisi oltava kaikille samat uskonnosta riippumatta.
<SPEAKER ID="418" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Arvoisa puhemies, arvoisa komission jäsen, mielestäni tämä eläinten hyvinvointia koskeva keskustelu rajoittuu liikaa siihen kysymykseen, olisiko meidän käytettävä tainnutusta vai ei. En vastusta eläinten tainnutusta, mutta meidän on ymmärrettävä, ettei tainnutusta otettu alun perin käyttöön eläinten hyvinvointiin liittyvien syiden takia vaan taloudellisista syistä, jotta tehokasvatuksessa, jolle on ominaista joukkoteurastukset teurastamoissa, voidaan ylipäätään teurastaa eläimiä ilman, että teurastuksen aiheuttama stressi johtaisi lihan laadun heikkenemiseen.
<P>
Uskonnollisessa teurastuksessa on siten kyse teurastuksen korkeasta taidosta aiheuttamatta eläimille lisäkärsimystä, kun taas teurastamoissa tehtävässä tainnutuksessa kyse ei ole ainoastaan siitä, olisiko tainnutusta käytettävä vai ei, vaan myös eläinten kohtelusta niitä kuljetettaessa ja teurastamoissa säilytettäessä. Olen samaa mieltä jäsen Parishin kanssa siitä, että uskonnollisesti teurastettu liha olisi merkittävä vastaavasti, jotta kuluttajat tietävät, mitä he ostavat ja mitä menetelmää he tukevat.
<SPEAKER ID="419" NAME="Androulla Vassiliou">
komission jäsen. - (EN) Arvoisa puhemies, tämänpäiväinen keskustelu Wojciechowskin mietinnöstä ilmentää parlamentin, komission ja varsinkin kansalaisten huolia eläinten hyvinvoinnista teurastushetkellä. Komission ehdotus sisältää tärkeitä innovaatioita, joita toivon teidän kannattavan.
<P>
EU:n lainsäädännössä vaaditaan nykyään, että yhteisöön suuntautuvaa vientiä harjoittavien kolmansien maiden toimijoiden on noudatettava vastaavia standardeja. Lisäksi tuontilihaa koskevissa todistuksissa on vahvistettava, että vientilaitoksissa on noudatettu EU:n standardeja. Siksi katsomme komission ehdotuksen osalta, että meidän olisi sovellettava jatkossakin vastaavuusperiaatetta.
<P>
Olen kuunnellut tarkkaavaisena kaikkia huomautuksianne, ja mielestäni tämä keskustelu on erittäin hyödyllinen pyrkiessämme turvaamaan eläinten hyvinvoinnin aidosti ja tehokkaasti. Hyväksymällä tämän mietinnön viestimme kansalaisille, että teemme jotain heitä askarruttaville kysymyksille ja samalla asetamme nykyaikaiset standardit, joita on määrä noudattaa maailmanlaajuisesti eläinten hyvinvoinnin turvaamiseksi teurastuksen yhteydessä. Kiitän parlamenttia ja sen esittelijää kannatuksesta.
<P>
Koska tämä on viimeinen puheenvuoroni tässä parlamentissa, haluaisin lopuksi sanoa, että olen nauttinut paljon yhteistyöstä teidän kaikkien kanssa, ja haluan toivottaa teille kaikille menestystä tulevissa pyrkimyksissänne ja kaikkea hyvää.
<SPEAKER ID="420" NAME="Janusz Wojciechowski" LANGUAGE="PL">
Arvoisa puhemies, arvoisa komission jäsen, minäkin haluaisin yhtyä näihin toivotuksiin, ja olen iloinen, että komission jäsen käyttää viimeisen puheenvuoronsa täällä parlamentissa aidosti hyvän luonnoksen ja hyvän asetuksen esittelyyn, ja valtaosa tähän keskusteluun osallistuneista on asiasta täysin samaa mieltä. Toivon hartaasti, että tämän työn lopullisella tuloksella, tällä parlamentin, komission ja neuvoston yhteisellä työllä ei heikennetä merkittävästi komission ehdotusta, sillä komissio on todellakin esittänyt erinomaisia ehdotuksia. Eläinten suojelua koskevaan lähestymistapaan ja eläinten hyvinvoinnin parantamiseen tähtääviin toimiin liittyy kaksi tärkeää seikkaa.
<P>
Ensimmäinen niistä on raha. Emme valitettavasti saa yhteiskunnan hyväksyntää näille tiukemmille standardeille, jollemme varmista, että niille saadaan asianmukainen rahoitus. Yhteisön varoilla on tässä yhteydessä keskeinen merkitys, jotta saavutetaan asetetut tavoitteet. On mahdotonta ottaa käyttöön nyt tarkasteltujen standardien kaltaisia tiukempia standardeja ilman tarvittavia varoja ja siirtämällä kaikki kustannukset laitoksille, joiden on otettava standardit käyttöön.
<P>
Toinen seikka koskee vastaavuutta. On nimittäin varmistettava, ettei tiukemmilla standardeilla heikennetä Euroopan unionin tuottajien kilpailukykyä. Mielestäni olemme valinneet oikean tien tämän saavuttamiseksi. Olen iloinen, että nämä ehdotukset saavat osakseen hyväksyntää täällä istuntosalissa.
<P>
Haluan kiittää toistamiseen arvoisaa komission jäsentä. Haluan myös kiittää kaikkia kollegojani, jotka ovat osallistuneet tähän keskusteluun. Olen iloinen, että kaikki täällä istuntosalissa hyväksyvät ajatuksen tiukentaa eläinten hyvinvointia koskevia standardeja.
<SPEAKER ID="421" NAME="Puhemies">
(IT) Keskustelu on päättynyt.
<P>
Äänestys toimitetaan keskiviikkona 6. toukokuuta 2009.
