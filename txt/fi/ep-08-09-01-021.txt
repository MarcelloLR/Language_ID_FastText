<CHAPTER ID="021">
Dublinin yleissopimukseen perustuvan järjestelmän arviointi (jatkoa keskustelulle) 
<SPEAKER ID="192" NAME="Puhemies">
(PL) Jatkamme nyt keskustelua Jean Lambertin mietinnöstä Dublinin yleissopimukseen perustuvan järjestelmän arvioinnista.
<SPEAKER ID="193" NAME="Inger Segelström" AFFILIATION="PSE">
(SV) Arvoisa puhemies, tämä on valtava aiheen vaihto, mutta jollemme ratkaise Georgian kriisiä, tarvitsemme unioniin entistä parempaa turvapaikka- ja pakolaispolitiikkaa.
<P>
Haluaisin aluksi kiittää Jean Lambertia erittäin huolellisesti tehdystä mietinnöstä. Kannatan myös Martine Rouren ja Roselyne Lefrançois'n esittämiä tarkistuksia. Dublinin järjestelmää ja Euroopan unioniin tulevien henkilöiden ensimmäisen maahantulomaan valintaa on todella arvioitava, ja aivan erityisesti on arvioitava siitä pakolaisia vastaanottaville maille aiheutuvia ongelmia. Ajattelen lähinnä Välimeren maita, mutta myös Ruotsia, joka on Euroopan maista vastaanottanut eniten Irakin pakolaisia. Vastuu olisi jaettava paremmin EU:ssa, sillä muuten Dublinin asetus menettää merkityksensä.
<P>
Kansalaisvapauksien sekä oikeus- ja sisäasioiden valiokunta kävi tiedonhankintamatkalla Välimeren maissa. Tilanne oli hirvittävä! Sitä ei lainkaan parantanut se, että Ruotsi oli alkanut palauttaa pakolaisia ja turvapaikanhakijoita Kreikkaan, joka oli jo jonkin aikaa ollut pullollaan näitä henkilöitä. Tämän jälkeen Euroopan kansanpuolueen ja Euroopan demokraattien ryhmä Euroopan parlamentissa hyväksyi direktiivin laittomien siirtolaisten palauttamisesta, jossa oli epäinhimillisiä säännöksiä, kuten henkilöiden pakkosiirrot 18 kuukauden odotusajan jälkeen, mikä on erityisen rankkaa lapsille. Tarvitaan Euroopan yhteistä turvapaikka- ja pakolaispolitiikkaa, mutta minusta tuntuu, että siinä ollaan menossa väärään suuntaan, mikä huolestuttaa minua. Minusta on huolestuttavaa, ettemme hyväksy lapsipakolaisia emmekä ole valmistautuneet kiinnittämään heihin enemmän huomiota.
<P>
Huomiota on kuitenkin kiinnitetty tiettyyn seikkaan eli komission jäsenen Barrotin tämän päivän puheeseen tilapäisestä keskeyttämisestä. Ruotsalaisena haluaisin käyttää tilaisuutta hyväkseni kiinnittääkseni huomiota Södertäljen kuntaan Tukholman eteläpuolella. Södertälje on ottanut vastaan pakolaisia Irakista enemmän kuin Yhdysvallat ja Kanada yhteensä! Mielestäni Södertälje olisi otettava mukaan tutkimukseen, josta komission jäsen puhui. Kiitos.
<SPEAKER ID="194" NAME="Jacques Barrot">
komission varapuheenjohtaja. - (FR) Arvoisa puhemies, tämä keskustelu on selvästi hyvin tärkeä ja se keskeytettiin, mutta sellaista sattuu. Minäkin olen joka tapauksessa vakuuttunut siitä, että jos unioniin saadaan todella yhdenmukaistettu turvapaikkaoikeus, se on erinomainen ratkaisu ongelmiin, joista aiemmassa keskustelussa puhuttiin.
<P>
Haluaisin lyhyesti kiinnittää huomiota tiettyihin kommentteihin. Nykyinen järjestelmä ei todellakaan ole ”oikeudenmukainen” siinä mielessä, etteivät turvapaikanhakijat saa aina samaa vastausta, vaan vastaus riippuu siitä, missä jäsenvaltiossa he hakemuksensa esittävät. Hyvä Jean Lambert, olette perustellusti korostanut sitä, miten tietyt maat ovat olleet paljon avoimempia ja vieraanvaraisempia kuin toiset. Siksi tarvitaan yhdenmukaistamista. On myös tarkasteltava useita huolestuttavia seikkoja, kuten yksin turvapaikkaa hakevat lapset. On myös tarkasteltava turvapaikanhakijoiden säilöönottoa, ja ilman muuta tarkastelu on tehtävä näiden tekstien tarkistamisen yhteydessä, ilman että loitonnuttaisiin Dublinin järjestelmästä, vaan pikemminkin parannettaisiin unionin vastausta turvapaikanhakijoille.
<P>
Meidän on noudatettava eurooppalaisia perinteitä, joihin kuuluu demokraattinen ja inhimillinen vastaanotto. Siksi, arvoisa puhemies, hyvät naiset ja herrat, tämä keskustelu on ollut erittäin hyödyllinen. Olemme todella saaneet siitä ajattelemisen aihetta, ja esitän tietysti myöhemmin parlamentille tekstit, joita nyt alamme valmistella tässä keskustelussa esiin tuotujen erinomaisten huomioiden valossa.
<P>
Haluankin kiittää lämpimästi parlamenttia ja teitä, arvoisa puhemies, ja toivon palaavani asiaan vuoden loppuun mennessä tekstiluonnoksin, joilla voidaan merkittävästi parantaa turvapaikkaoikeuteen liittyvää tilannetta Euroopassa.
<SPEAKER ID="195" NAME="Puhemies">
(PL) Haluaisin jälleen kerran pyytää komission jäseneltä anteeksi keskustelun keskeyttämistä. Valitettavasti painopiste oli asetettu niin, että jouduimme aloittamaan tavanomaisella menettelyllä ja keskeyttämään tämän erityiskeskustelun.
<SPEAKER ID="196" NAME="Jean Lambert">
esittelijä. - (EN) Arvoisa puhemies, minäkin haluaisin kiittää komission jäsentä juuri todetuista seikoista ja hänen antamistaan vakuutuksista. Sen perusteella, mitä kaikki osapuolet ovat tänä iltana puhuneet täällä parlamentissa, kun he ovat todenneet, että tehokkaan järjestelmän lisäksi tarvitaan laadukas järjestelmä, joka perustuu vastuun jakamiseen: kuten kollegani Inger Segelström totesi, on mielestäni selvää, että vastuu on jaettava tai muuten järjestelmä menettää merkityksensä.
<P>
Mielestäni neuvostonkin on syytä kuunnella hyvin, hyvin tarkkaan tätä viestiä, sillä neuvosto edustaa hallituksia, joiden on täytettävä velvollisuutensa. Tietyt jäsenvaltiot, kuten Ruotsi, todella täyttävät velvollisuutensa erittäin hyvin. Toiset taas eivät. Tämä tarkoittaa sitä, että komission käytettävissä olevat toimet niiden tukemiseksi - esimerkiksi UNHCR:n käyttö ja ajatus turvapaikanhakijoiden tukivirastosta - saavat lisää merkitystä, jos niille myönnetään asianmukaiset varat. Tätäkin meidän kaikkien, jotka olemme mukana budjettijärjestelmässä, on mielestäni syytä miettiä.
<P>
Haluaisin kuitenkin sanoa kollegani Simon Busuttilin puolesta, että tietyt meistä ovat edelleen vakuuttuneita siitä, että tiettyihin jäsenvaltioihin kohdistuvat paineet eivät ole järjestelmällisiä vaan tilapäisiä, minkä vuoksi antamiemme vastausten olisi ehkä oltava järjestelmällisempiä - ellei tietysti maailman tilanne nopeasti muutu, mikä vaikuttaisi pakolaisvirtoihin. Haluaisin vielä kerran kiittää komission jäsentä ja kollegojani heidän lämpimistä sanoistaan. Katsotaan nyt, mitä tässä voidaan tehdä viestin perille saamiseksi neuvostoon. Jäämme innokkaasti odottamaan myöhemmin tänä vuonna esitettäviä komission ehdotuksia.
<SPEAKER ID="197" NAME="Puhemies">
(PL) Keskustelu on päättynyt.
<P>
Äänestys toimitetaan tiistaina 2. syyskuuta.
