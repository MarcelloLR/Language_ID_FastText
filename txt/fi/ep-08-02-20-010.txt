<CHAPTER ID="010">
Yhdistyneiden Kansakuntien ihmisoikeusneuvoston seitsemäs istunto (keskustelu) 
<SPEAKER ID="327" NAME="Puhemies">
(PL) Esityslistalla on seuraavana Yhdistyneiden Kansakuntien ihmisoikeusneuvoston seitsemättä istuntoa koskevat neuvoston ja komission julkilausumat.
<SPEAKER ID="328" NAME="Janez Lenarčič">
neuvoston puheenjohtaja. - (SL) Olen iloinen, että saan tilaisuuden puhua teille ihmisoikeusneuvostosta.
<P>
Ottamalla asian täysistunnon esityslistalle Euroopan parlamentti vahvisti sen, miten tärkeänä koko Eurooppa pitää ihmisoikeusneuvostoa. Se on keskeinen, maailmanlaajuinen elin ihmisoikeuksien suojaamiseksi. Euroopan unioni puhuu aina tehokkaan ihmisoikeusneuvoston puolesta. Olemme työskennelleet kovasti varmistaaksemme, että neuvosto on lopullisessa muodossaan vakaa lähtökohta vakavimpien ihmisoikeusrikkomusten nopealle ja tehokkaalle käsittelylle.
<P>
Kuten tiedämme, viime vuoden joulukuussa hyväksyttiin ihmisoikeusneuvoston lopullinen institutionaalinen paketti. Nyt neuvoston on aika ryhtyä täysin toimiin. Neuvoston viime vuoden syyskuussa ja joulukuussa järjestämässä kuudennessa istunnossa saatiin aikaan monia tärkeitä tuloksia, joita en ryhdy nyt luettelemaan. Tavoitteenamme on jatkaa tätä työtä seitsemännessä ja kahdeksannessa istunnossa.
<P>
Seitsemäs istunto järjestetään ensi kuussa, ja siitä tulee erittäin kiireinen. Kesäkuun kahtena ensimmäisenä viikkona järjestettävässä kahdeksannessa istunnossa tarkoituksena on keskustella 25 erityisraportoijan toimeksiantojen jatkamisesta, erityisraportoijien säännöllisistä raporteista ja joidenkin maiden järkyttävistä ihmisoikeustilanteista tiettyjen kysymysten osalta.
<P>
Euroopan unionin näkökulmasta Burman/Myanmarin, Kongon demokraattisen tasavallan, Korean demokraattisen kansantasavallan ja Somalian erityisraportoijien toimeksiantoja on erittäin tärkeää jatkaa ihmisoikeusneuvoston seitsemännessä istunnossa.
<P>
Lisäksi Euroopan unioni käyttää hyväkseen jokaisen neuvoston antaman tilaisuuden kiinnittääkseen huomiota ihmisoikeuksien huolestuttavaan tilaan eri puolilla maailmaa. Unioni haluaakin osallistua vuorovaikutteisiin vuoropuheluihin yksittäisten erityisraportoijien kanssa ja ihmisoikeusvaltuutetun kanssa.
<P>
Vuorovaikutteiset vuoropuhelut ovat neuvoston uusi, tärkeä väline, ja Euroopan unioni pyrkii jatkossakin vahvistamaan vuoropuhelujen käytön yhdeksi keskeisimmistä keinoista, joita neuvoston säännölliset istunnot tarjoavat yksittäiskysymyksiin puuttumiseksi.
<P>
Hyvät naiset ja herrat, kuten tiedätte, Slovenia on nostanut kulttuurien välisen vuoropuhelun yhdeksi Euroopan unionin puheenjohtajuuskautensa ensisijaisista tavoitteista. Olemmekin iloisia siitä, että tätä kysymystä käsitellään asiaankuuluvasti myös ihmisoikeusneuvoston seitsemännessä istunnossa.
<P>
Sivilisaatioiden Allianssin korkea edustaja, Jorge Sampaio, kutsuttiin myös istuntoon, mikä osoittaa, että nykyään tiedostetaan paremmin Sivilisaatioiden Allianssin toiminnan merkitys uskonnollisen suvaitsevaisuuden parantamisessa, joka on myös yksi Euroopan unionin tärkeimmistä päämääristä ihmisoikeuksien alalla.
<P>
Haluaisin esitellä myös toisen tärkeän ihmisoikeusneuvostoon liittyvän kehitysaskeleen. Kyse on yleismaailmallisen määräaikaistarkastelun täytäntöönpanosta, jota Euroopan unioni pitää erittäin tärkeänä. Tällä välineellä ihmisoikeustilanne voitaisiin arvioida kaikissa jäsenvaltioissa samoin ehdoin. Euroopan unionin jäsenet, jotka ovat jo tämän mekanismin alaisia tänä keväänä (huhti- ja toukokuussa), tekevät tällä hetkellä perusteellisia valmisteluja tarkastelua varten. Pyrimme näissä toimissa parhaaseen mahdolliseen avoimuuteen ja tehokkuuteen. Määräaikaistarkastusten toimittamistavalla on merkittävä vaikutus koko ihmisoikeusneuvoston uskottavuuteen.
<SPEAKER ID="329" NAME="Benita Ferrero-Waldner">
komission jäsen. - (EN) Arvoisa puhemies, olen iloinen mahdollisuudesta puhua parlamentille ihmisoikeusneuvoston seitsemännestä istunnosta. Haluaisin aloittaa asettamalla ihmisoikeusneuvoston asiayhteyteen, jonka arvioin tarkoituksenmukaiseksi.
<P>
Olen sanonut tämän aiemminkin, mutta asia on tärkeä pitää mielessä: ihmisoikeusneuvoston työ on käynnissä jatkuvasti. Tämä näkyy selvästi, kun tarkkaillaan neuvoston toimia viimeisten puolentoista vuoden ajalta. Vaikka neuvoston alku olikin kivinen Libanonin kriisin syvien erimielisyyksien ja Euroopan unionille yhä vaikean neuvotteluympäristön takia, on tärkeitä tuloksia kuitenkin saatu. Viittaan tässä erityisesti ihmisoikeuslupauksiin, joita ehdokkaat antavat vaaleissa; mahdollisuuteen järjestää erityisistuntoja kiireellisissä ihmisoikeustilanteissa, mikä eroaa merkittävästi aiemman ihmisoikeustoimikunnan vuosittaisesta rituaalista; YK:n erityismenettelyillä kehitettäviin ”vuorovaikutteisiin vuoropuheluihin”, jotka ovat erittäin julkinen keino kiinnittää huomiota ihmisoikeusrikkomuksiin; ja lopuksi ratkaisevan institutionaalisen paketin hyväksymiseen yksimielisesti.
<P>
Ihmisoikeusneuvoston puheenjohtaja, suurlähettiläs Doru Costea oli Brysselissä viime viikolla opastamassa neuvostoa ja parlamenttia seitsemännen istunnon valmisteluissa. Hän kuvasi, että neuvosto on odotettua parempi, mutta toivottua huonompi. Tämä voi kuulostaa kyyniseltä ja kuvastaa ehkä YK:n päivittäisen työn todellisuutta, mutta mielestäni kuvaus on myös täsmälleen oikeansävyinen. Neuvostolla on hyvät ja huonot puolensa, mutta se kehittyy ja on näin oikealla polulla.
<P>
Seitsemännen istunnon tärkeimpiä tavoitteita on puuttua kiireellisiin ihmisoikeustilanteisiin tehokkaasti - neuvostoa olisi arvioitava tämän mukaan entistä enemmän - ja jatkaa instituutioiden rakentamisuudistusten toimeenpanoa. Ihmisoikeustilanteen osalta tärkeintä on jatkaa tehokkaasti Burmaa/Myanmaria koskevaa erityisistuntoa. Yksi istunnon tärkeistä asioista on myös Sri Lankan ja Kenian ihmisoikeusrikkomuksiin puuttuminen. Institutionaaliset uudistukset ovat epäilemättä aivan yhtä tärkeitä, kun otetaan huomioon niiden vaikutus neuvoston tulevaan menestykseen. Seitsemännen istunnon keskeisimpiä asioita onkin sopia neuvoa-antavan komitean jäsenten valintaehdoista ja pätevien ehdokkaiden avoimesta nimittämisestä uusittaviin erityismenettelyjen toimeksiantoihin.
<P>
Lopuksi haluaisin nostaa esiin joitakin huomioita yleismaailmallisesta määräaikaistarkastelusta. Puheenjohtaja ilmoitti tällä viikolla, että huhti- ja toukokuussa arvioitavat valtiot ovat ottaneet velvollisuutensa vakavasti. Tätä toivonkin. Määräaikaistarkastelun ensimmäiset kaudet määrittävät todennäköisesti ilmapiirin lopuille. Onkin tärkeää, että tarkasteltavat EU:n jäsenvaltiot näyttävät tietä arvioimalla ihmisoikeustilannettaan rehellisesti. Tämä ei ole mikään kauneuskilpailu.
<P>
Pidän Euroopan unionin asemaa tärkeänä myös määräaikaistarkastelujen ”tulosistunnoissa”. Määräaikaistarkastelussa on ennen kaikkea kyse yhteistyöstä kansainvälisen yhteisön ja valtioiden välillä. Valtiot pyrkivät saavuttamaan ihmisoikeuksiin konkreettisia parannuksia tehtyään itsearvioinnin heikkouksistaan ja tarpeistaan. Euroopan komission ja jäsenvaltioiden ei pidä hidastella tarjotessaan teknistä apua sinne, missä sitä tarvitaan näiden tulosistuntojen perusteella. Tällaisella toiminnalla osoitamme, että olemme aidosti sitoutuneita edistämään ihmisoikeuksia merkittävästi ja julkisesti.
<SPEAKER ID="330" NAME="Laima Liucija Andrikien" AFFILIATION="PPE-DE">
(EN) Arvoisa puhemies, parlamentti lähettää valtuuskunnan Yhdistyneiden Kansakuntien ihmisoikeusneuvoston seitsemänteen istuntoon. Valtuuskunnan tehtävänä on ilmaista parlamentin huoli ihmisoikeusneuvoston työstä ja tiedottaa vierailunsa aikana asioiden kulusta ihmisoikeuksien alivaliokunnalle.
<P>
Pidämme ihmisoikeusneuvoston seitsemättä istuntoa ratkaisevan tärkeänä, koska siellä käsitellään ensimmäistä kertaa useita olennaisia kysymyksiä vuosina 2006 ja 2007 hyväksytyn instituutioiden rakenneuudistuspaketin uusien työtapojen mukaisesti.
<P>
Ihmisoikeusneuvoston uskottavuus perustuu näiden uudistusten ja mekanismien käyttöönottoon, ja päämääränämme on vahvistaa neuvoston kykyä puuttua ihmisoikeusrikkomuksiin, erityisesti kaikkein kiireellisimpiin, kaikkialla maailmassa.
<P>
Ylistämme ihmisoikeusneuvoston myönteisiä tuloksia, varsinkin maailmanlaajuisen määräaikaistarkastelun täytäntöönpanoa, ja erityismenettelyjen arviointia sekä ihmisoikeusneuvoston puheenjohtajan myönteisíä saavutuksia.
<P>
Pidämme hyvänä kansalaisyhteiskunnan ja ihmisoikeuksien puolustajien osallistumista sekä erikoismenettelyjä, jotka ovat YK:n ihmisoikeuskoneiston ytimessä ja toimivat tärkeässä asemassa erityisesti ihmisoikeusneuvostossa.
<P>
Samalla tuomitsemme tietyt ihmisoikeusneuvoston päätökset, esimerkiksi päätöksen olla uudistamatta Valko-Venäjän ja Kuuban erityisraportoijien toimeksiantoja.
<P>
Muistamme aiemmista kokemuksista oppimamme asiat, joiden takia painotamme kaikilla alueilla järjestettävien, kilpailuun perustuvien vaalien tärkeyttä, jotta voimme tarjota YK:n jäsenille todellisia vaihtoehtoja. Valitettavasti mukaan on valittu joitakin maita, joiden ihmisoikeustilanne on ongelmallinen.
<P>
Vetoan jälleen kerran neuvostoon, komissioon ja jäsenvaltioihin, jotta ne vaativat jatkossakin, että Yhdistyneiden Kansakuntien ihmisoikeusneuvostoon valinnalle laaditaan jäsenyysehdot, joihin kuuluu pysyvien kutsujen myöntäminen erityismenettelyihin.
<P>
EU:n osallistumisen osalta annamme tunnustusta EU:n ja sen jäsenvaltioiden aktiiviselle asemalle ihmisoikeusneuvoston ensimmäisenä työskentelyvuonna. On erittäin tärkeää, että EU on yksimielinen ihmisoikeusasioissa, ja vetoamme komissioon ja neuvostoon, että ne vahvistaisivat yhteisen kannan, jolla varmistettaisiin, että EU:n jäsenvaltiot allekirjoittavat ja ratifioivat automaattisesti kaikki kansainväliset ihmisoikeussopimukset.
<P>
Viimeisenä vaan ei vähäisimpänä asiana on, että EU:n pitäisi käyttää apua ja poliittista tukea tehokkaammin hyväkseen asianosaisissa maissa, jotta ne saisivat kannustimia työskennelläkseen yhdessä ihmisoikeusneuvoston kanssa.
<SPEAKER ID="331" NAME="Józef Pinior">
PSE-ryhmän puolesta. - (EN) Arvoisa puhemies, Yhdistyneiden Kansakuntien ihmisoikeusneuvosto on Euroopan parlamentille yksi mielenkiintoisimmista ihmisoikeuksiin liittyvistä aloista. Seuraamme ihmisoikeusneuvoston toimintaa tiiviisti, ja Euroopan parlamentti lähettää edustustonsa kahdesti vuodessa Geneveen.
<P>
Haluaisin esittää kolme huomiota. Ensinnäkin haluaisin ylistää neuvoston puheenjohtajan saavuttamia hyviä tuloksia. Samalla haluaisin painottaa, kuinka tärkeää on Euroopan unionin tuki sekä rehelliset ehdokkaat neuvoston uuden puheenjohtajan vaaleissa, jotka pidetään 23. kesäkuuta 2008.
<P>
Toiseksi haluan painottaa, että erityismenettelyt ovat Yhdistyneiden Kansakuntien ihmisoikeuskoneiston ytimessä, ja niillä on merkittävä osa erityisesti ihmisoikeusneuvostossa, kansalaisyhteiskunnassa ja demokraattisissa valtioissa. EU:n valtioiden on valvottava ja painostettava ihmisoikeusneuvoston jäseniä täyttämään velvollisuutensa ihmisoikeuksien edistämiseksi.
<P>
Euroopan parlamentin on tuomittava neuvoston päätös olla uudistamatta Valko-Venäjän ja Kuuban erityisraportoijien toimeksiantoja. Pidämme myönteisenä, että Sudanin erityisraportoijan maakohtainen toimeksianto ja Liberian, Haitin ja Burundin riippumattomien asiantuntijoiden toimeksiannot uudistettiin.
<P>
Kolmas huomioni on, että neuvoston aivan oikeutettu arvostelu kohdistuu tiettyjen maiden tilannetta koskevaan masentavaan käsittelytapaan. Yksipuolinen kansainvälinen myötätunto Palestiinan tapaukselle ja islamilaisten valtioiden tuskaiset ponnistukset johtivat neuvoston puuttumaan Lähi-idän konfliktiin, mutta arvostelu kohdistettiin vain yhteen valtioon, Israeliin, eikä Hizbollahin ja joidenkin palestiinalaisryhmien rikkomuksia otettu huomioon. Haasteena onkin muodostaa neuvoston jäsenille sellainen poliittinen tahto, että he puuttuvat tehokkaasti vastaaviin tilanteisiin oikeudenmukaisella tavalla.
<SPEAKER ID="332" NAME="Hélène Flautre">
Verts/ALE-ryhmän puolesta. - (FR) Arvoisa puhemies, juuri ennen ihmisoikeusneuvoston seitsemättä istuntoa parlamentti haluaa lähettää viestin tuesta, valppaudesta ja osallistumisesta.
<P>
Neuvosto on ainoa kansainvälinen elin, joka todella kamppailee ihmisoikeusrikkomuksia vastaan ja reagoi hätätilanteisiin ja ihmisoikeuskriiseihin, mutta työskentelee myös pitkällä aikavälillä erityisraportoijien ja kansalaisjärjestöjen kanssa vuorovaikutuksellisessa vuoropuhelussa. Neuvosto on ainutlaatuinen ja vaikeassa käännekohdassa historiassaan. Yksi vuosi ei riitä vakiinnuttamaan sen tehokkuutta. Toisaalta vuosi voi riittää neuvoston saattamiseksi huonoon valoon, ja sitä onkin yritetty heikentää ja ohjata pois useita kertoja, kuten tiedämme.
<P>
Haluaisin mainita ensimmäiseksi ihmiskauppa-asioiden erityisraportoijan Sigma Hudan tilanteen. Hän on vankilassa huonoissa oloissa Bangladeshissa. Toiseksi neuvoa-antavan komitean erityisraportoijia koskevat ehdotukset tulevat viimein puheenjohtajan päätettäviksi viimeisenä vaiheena. Tästä ymmärrätte, miten tärkeä puheenjohtajan asema on, ja haluaisinkin osoittaa kunnioitusta puheenjohtaja Costean erinomaiselle työlle ja samalla muistuttaa teitä siitä, että hänen tilalleen tulee uusi puheenjohtaja kesäkuussa.
<P>
Tämän takia EU:n on oltava tarkkaavainen ja ennakoiva. Sen toiminta on ratkaisevaa. Näimme tämän Gazassa. EU:n pidättäytyminen vesittää viestiä merkittävästi ja heikentää itse neuvostoa.
<P>
Jos EU taas tekee aloitteen erityisistunnosta ja tukee sitä täydellä painollaan, neuvosto vahvistuu ja pääsee tuloksiin. Toimiaksemme näin jäsenvaltioidemme on vahvistettava alueidensa välisiä siteitä saadakseen muut vakuuttuneiksi ja välttääkseen sellaisten esteiden muodostumista, jotka johtaisivat neuvoston takaisin tuskallisiin poliittisiin sattumiin.
<P>
Vetoamme tämän takia hallituksiimme, jotta ne lisäisivät ponnistelujaan ja näyttäisivät esimerkkiä. Esimerkkiä on näytettävä nimittämällä riippumaton asiantuntija, kun hallitukset osallistuvat toisten hallitusten arviointiin määräaikaistarkastelussa ja vastaavasti hallitusten itsensä ollessa arvioinnin ja itsearvioinnin kohteena. Esimerkkiä on näytettävä myös uusien jäsenten valitsemisessa. Pysyvä kutsu erityismenettelyihin voisi olla EU:n jäsenvaltioille erittäin tärkeä kriteeri.
<SPEAKER ID="333" NAME="Richard Howitt" AFFILIATION="PSE">
(EN) Arvoisa puhemies, suosittelen tätä päätöslauselmaa teille. Suosittelen tosiaan parlamentin Geneven valtuuskunnan työtä. Asetamme omat EU:n edustajamme vastuuseen ja työskentelemme myös heidän kanssaan aloittaaksemme vuoropuhelun maailman muiden alueiden maiden kanssa ja osoittaaksemme, että Eurooppa pitää ihmisoikeuksia ja kansainvälistä humanitaarista oikeutta vahvasti ja yhtenäisesti yllä.
<P>
Olen kiitollinen, että tekstiin liitettiin tarkistukseni, joissa vaaditaan erityisistuntoa naisiin kohdistuvasta väkivallasta ja sitä, että kaikki valtiomme allekirjoittaisivat ja ratifioisivat kaikki kansainväliset ihmisoikeussopimukset. Vaadin Euroopan tukea varsinkin yrityksistä ja ihmisoikeuksista vastaavan erityisedustajan toimeksiannon uudistamiselle. Koska palasin juuri Gazasta, haluaisin kiinnittää huomionne erityisesti 34 kohtaan. Palestiina on saarrettu valtio, ja gazalaiset on pakotettu keskiaikaisiin oloihin. Nykyään pidämme tällaista tilannetta selvänä ihmisoikeusrikkomuksena. Jos edes Tony Blair ei saa Israelia sallimaan, että alueelle tuotaisiin laitteisto, jolla estettäisiin, että vesivarat eivät saastuisi 40 000 litrasta käsittelemätöntä ihmisperäistä jätettä, on Euroopan aika ryhtyä toimiin. Uuden toimeksiannon saaneina eurooppalaiset joukot voisivat auttaa valvomaan rajojen uudelleenavaamista, ja - pyydän nyt tukeanne - eurooppalaiset valtiot voisivat päästä sopuun kaikilla puolilla YK:n ihmisoikeusneuvostossa kansainvälisen humanitaarisen oikeuden toimeenpanossa. Me Eurooppana voimme tehdä aloitteen, kuten puheenjohtajavaltio Slovenia ehdotti viime viikolla Brysselissä ihmisoikeuksien alivaliokunnassa. Voimme ehdottaa tasapuolista tekstiä, jossa myönnetään, että sekä terroristien ohjusiskut että kovakouraiset saartotoimet rikkovat neljättä Geneven yleissopimusta. Näin toimimalla voimme päästä sopuun Genevessä, mikä voi todella muuttaa tilannetta gazalaisten humanitaarisessa kriisissä.
<SPEAKER ID="334" NAME="Eija-Riitta Korhola" AFFILIATION="PPE-DE">
(FI) Arvoisa puhemies, vanhojen mekanismien ja työtapojen kriittinen tarkastelu ja uusien luominen ovat herättäneet paljon toiveita ihmisoikeusneuvoston kyvystä toimia tehokkaana elimenä, joka keskittyy ihmisoikeusloukkausten käsittelyyn ja jättää yleiset poliittiset tilanteet selkeästi muiden YK:n elinten toimivaltaan.
<P>
Ihmisoikeusneuvoston uskottavuus riippuu myös maaliskuussa nimitettävien erityismenettelyihin liittyvien mandaattien uusista haltijoista. On valtavan tärkeää, että asiantuntemus, puolueettomuus, itsenäisyys ja objektiivisuus ratkaisevat.
<P>
Kuten monet muut täällä, minäkin toivoisin nykytilanteessa uudelleenharkintaa ihmisoikeusneuvoston päätökselle olla uusimatta Valko-Venäjää ja Kuubaa käsittelevien erityisedustajien mandaattia. EU:n jäsenvaltioiden tulisi myös pyrkiä takaamaan, että Kongon demokraattista tasavaltaa käsittelevän riippumattoman asiantuntijan mandaattia pidennetään.
<SPEAKER ID="335" NAME="Janez Lenarčič">
neuvoston puheenjohtaja. - (SL) Haluaisin kiittää jäseniä, jotka osallistuivat keskusteluun ja esittivät kantansa, jotka epäilemättä auttavat neuvoston puheenjohtajavaltiota, kun se valmistautuu ihmisoikeusneuvoston seitsemänteen istuntoon.
<P>
Haluan painottaa erityisesti, että olen samaa mieltä Laima Liucija Andrikienėn lausunnosta siitä, että Euroopan unionin on esiinnyttävä ihmisoikeusneuvostossa yksimielisenä.
<P>
Haluaisin kiinnittää huomionne myös siihen, että puheenjohtajavaltiokin toivoo hyvää yhteistyötä Euroopan parlamentin valtuuskunnan kanssa. Euroopan unionin aseman tärkeyttä ihmisoikeuksien edistämisessä ja puolustamisessa ei käy kiistäminen, minkä takia haluaisimme työskennellä mahdollisimman hyvin tämän arvostetun ryhmän kanssa.
<P>
Lopuksi haluan sanoa, että ihmisoikeusneuvoston seitsemäs istunto alkaa ministerien tapaamisella. Heille puhuu yleisten asioiden ja ulkosuhteiden neuvoston puheenjohtaja, ministeri Dimitrij Rupel Euroopan unionin neuvoston puheenjohtajavaltion puolesta. Tapaamiseen osallistuu useita muitakin korkeita edustajia, ehkä jopa Yhdistyneiden Kansakuntien pääsihteeri.
<SPEAKER ID="336" NAME="Benita Ferrero-Waldner">
komission jäsen. - (EN) Arvoisa puhemies, Euroopan unioni on tärkeä elin, jonka on kehityttävä oikeaan suuntaan ja johdettava ihmisoikeusneuvosto myös samaan suuntaan.
<P>
Neuvoston on kuitenkin todistettava tehokkuutensa ihmisoikeuselimenä Yhdistyneissä Kansakunnissa. Tämä asia lienee selvä. Kuten sanoin aiemminkin, on vielä liian aikaista antaa lopullista tuomiota. Sellainen saattaisi tässä vaiheessa jopa vaikeuttaa tulevaa edistystä. Tämän takia on tärkeää, että ihmisoikeusyhteisö jatkaa ihmisoikeusneuvoston tukemista, vaikkakin kriittisin silmin. Tässä mielessä olen tyytyväinen, että Euroopan parlamentin valtuuskunta osallistuu seitsemänteen istuntoon, jossa se voi arvioida neuvoston työskentelyä omakohtaisesti.
<P>
Laima Liucija Andrikienėn tavoin minäkin olen sitä mieltä, että Euroopan unionin on pyrittävä yksimielisyyteen tässä kysymyksessä. EU:n jäsenten äänestystavat neuvostossa ovat hyvin yhdenmukaisia. Mitä yhdenmukaisempia ne ovat, sitä paremmin saamme äänemme kuuluville.
<P>
Jäsenyysedellytysten osalta on toistaiseksi ollut mahdotonta laatia tällaisia kriteereitä. Kuitenkin lupaukset ihmisoikeussitoumuksista ovat tärkeitä edistysaskeleita kohti ehdokasmaiden parempaa vastuullisuutta, ja, kuten aiemminkin totesin, tämä on ratkaiseva askel.
<P>
Erityismenettelyissä EU taistelee aktiivisesti pidentääkseen nykyisiä toimeksiantoja ja luodakseen uusia, jos katsomme ne tarpeellisiksi.
<P>
Lopuksi haluan puhua Valko-Venäjästä ja Kuubasta. Neuvostoa voidaan arvostella siitä, ettei se jatkanut kyseisten valtioiden toimeksiantoja. Asiassa tehtiin kuitenkin välttämätön kompromissi, jolla pelastettiin monia muita maakohtaisia ja temaattisia toimeksiantoja, joita tällä hetkellä arvioidaan. Vastaava tilanne koskee esimerkiksi Sudania. On valitettavaa menettää Darfurin asiantuntijaryhmän toimeksianto, mutta tätä ei valitettavasti voitu välttää, koska haluttiin taata Sudanin erikoisedustajan toimeksianto.
<P>
Yksimielisyyden saavuttamiseksi Euroopan unionin on oltava silloin tällöin valmis vaikeisiin kompromisseihin. Kaiken kaikkiaan olemme kuitenkin erittäin vahva toimija ja elin tällä alalla, ja meidän on jatkettava työtämme, jolla varmistamme, että ihmisoikeusneuvosto todella toimii ja kehittyy oikeaan suuntaan. Euroopan parlamentti on erittäin vahva väline, joka auttaa meitä tällä tiellä.
<SPEAKER ID="337" NAME="Puhemies">
(PL) Keskustelu on päättynyt.
<P>
Äänestys toimitetaan torstaina 21. helmikuuta 2008.
