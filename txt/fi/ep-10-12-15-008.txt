<CHAPTER ID="008">
Saharov-palkinnon luovuttaminen (juhlaistunto) 
<SPEAKER ID="176" NAME="Puhemies">
(EN) Arvoisa neuvoston puheenjohtaja Olivier Chastel, arvoisa unionin ulkoasioiden ja turvallisuuspolitiikan korkea edustaja, komission varapuheenjohtaja Catherine Ashton, hyvät kuulijat,
<SPEAKER ID="178" NAME="Guillermo Fariñas" AFFILIATION="PPE">
(ES) Viesti Euroopan parlamentille, nauhoitettu Santa Clarassa 14. joulukuuta 2010.
<P>
Arvoisa Euroopan parlamentin puhemies Jerzy Buzek,
<P>
arvoisat monikansallisen ja demokraattisen keskustelufoorumin varapuhemiehet ja jäsenet,
<P>
valitettavasti toivomamme ja tämän kärsivän maapallomme suuresti tarvitsema suvaitsevaisuus ei toteudu. En siis voi olla luonanne edustamassa Kuuban kapinoivaa kansaa ja niitä kuubalaisia, jotka eivät enää pelkää totalitaarista hallitusta, joka on häpeällisesti sortanut meitä jo 52 vuotta. Sen viimeisin uhri on marttyyri Orlando Zapata Tamayo.
<P>
Kotimaatani huonosti hallitsevien tahojen harmiksi se, etten voi lähteä synnyinsaareltani ja palata sille vapaasti, on itsessään kiistattomin osoitus siitä, ettei maani itsevaltaisessa järjestelmässä valitettavasti ole mikään muuttunut.
<P>
Kuuban nykyisten hallitsijoiden mielissä me kuubalaiset olemme kuin ne Afrikasta kaapatut ja väkipakolla Amerikkoihin tuodut orjat, joiden jälkeläinen itsekin olen. Olipa sitten kyse minusta tai kenestä tahansa tavallisesta kansalaisesta, tarvitsemme ulkomaille matkustaaksemme Carta de Libertadin eli "vapauden kortin", kuten orjat aikoinaan. Nykyään kortti tosin tunnetaan nimellä Carta Blanca, valkoinen kortti.
<P>
Suurin toiveeni on, ettette anna "villiä kommunismia" harjoittavan julman hallinnon seireeninlaulujen hämätä itseänne: näennäisten talousuudistustenkin jälkeen sen ainut tahto on, että Euroopan unioni ja Euroopan parlamentti kumoaa yhteisen kannan ja antaa sille mahdollisuuden hyödyntää Cotonoun sopimuksen mukaisia lainoja ja investointeja, joilla tuetaan kolmannen maailman maita.
<P>
"Villiä kommunismia" harjoittavan hallinnon vapauttamat entiset poliittiset vangit ja mielipidevangit istunevat siellä kanssanne. Olisi virhe luulla, että he ovat vapaita; heitä ja heidän perheitään "rangaistaan psykologisesti", koska Kuuban uusstalinistinen hallinto kiristi heidän läheisiään ja rakkaitaan.
<P>
Me Kuuban rauhaa rakastavassa oppositiossa suhtaudumme stoalaisen tyynesti ja järkevästi kohtaamiimme aineellisiin tai henkisiin vaikeuksiin. Samalla tavalla suhtaudumme uhkaan vapautemme tai jopa henkemme menettämisestä, olemmehan osa epäsuosituinta väestöryhmää. Täällä Kuubassa kärsimme kaikki, mutta emme valita. Tämän takia toivomme, että voimme luottaa tukeenne.
<P>
Hyvät Euroopan parlamentin jäsenet, pyydän että taivutte Kuubaa hallitsevan eliitin vaatimuksiin vain siinä tapauksessa, että seuraavat viisi ehtoa toteutuvat:
<P>
Yksi: hallitus jatkaa poliittisten vankien ja mielipidevankien vapautuksia ilman karkotuksia ja sitoutuu julkisesti siihen, ettei rauhanomaisia poliittisia vastustajia enää vangita.
<P>
Kaksi: hallituksen sotilaalliset ja puolisotilaalliset joukot lopettavat välittömästi maan rauhanomaisen opposition väkivaltaisen hakkaamisen ja pelottelun.
<P>
Kolme: hallitus julistaa, että kaikki ihmisoikeuksien yleismaailmallisen julistuksen kanssa ristiriidassa olevat Kuuban lait arvioidaan ja kumotaan.
<P>
Neljä: hallitus luo sellaiset taloudelliset edellytykset, että jokapäiväisessä elämässä on mahdollista perustaa oppositiopuolueita, "valtiollisesta sosialismista" riippumattomia joukkotiedotusvälineitä, riippumattomia ammattiliittoja sekä muita rauhanomaisia yhteiskunnallisia elimiä.
<P>
Viisi: hallitus hyväksyy julkisesti sen, että kaikilla maan ulkopuolella elävillä kuubalaisilla on oikeus osallistua Kuuban kulttuuriseen, taloudelliseen, poliittiseen ja yhteiskunnalliseen elämään.
<P>
Maani on historiallisesti ratkaisevassa käännekohdassa, ja kaikkien hyväntahtoisten naisten ja miesten eri puolilla maailmaa on kiinnitettävä huomiota jatkuviin yhteiskunnallisiin purkauksiin ja protesteihin Kuubassa. Ne johtuvat ihmisten turhautumisesta sen kohtuuttoman vallan edessä, jota tämä hallitus käyttää - hallitus, joka kykenee antamaan vaikka määräyksen tappaa maanmiehiäni.
<P>
Toivon Luojan tähden, etteivät kuubalaiset ajaudu turhaan sisällissotaan vain sen takia, että sokeasti kieltäydytään hyväksymästä "valtion sosialismia" edustavan poliittisen mallin olleen ja olevan virhe kaikkialla missä se on yritetty ottaa käyttöön: tämän on jopa huonosti nimeään kantavan Kuuban vallankumouksen historiallinen johtaja itse myöntänyt ulkomaisissa lehdissä.
<P>
Kuubaa hallitsevat vanhat miehet halveksivat jokapäiväisessä elämässään alamaisiaan eivätkä halua ymmärtää, että heidän pitäisi olla valtion virkamiehiä ja että kaikki aidot valtion virkamiehet antavat maanmiehilleen mahdollisuuden joko erottaa heidät tai tukea heitä. Kenenkään valtaa pitävän henkilön ei pitäisi odottaa palvelua alamaisiltaan, kuten Kuuban tapauksessa.
<P>
Demokraattiset ihanteemme jakavien taistelusiskojen ja -veljien kanssa, yhä vankilassa olevien kanssa, näennäisesti kaduilla vapaana liikkuvien kanssa sekä rankkaan maanpakoon joutuneiden kanssa jatkamme epätasa-arvoista ja väkivallatonta taisteluamme Castroa kannattavia sortajia vastaan. Jumalan avulla myös voitamme tuon taistelun verta vuodattamatta.
<P>
Yhdestä asiasta pidän kiinni toisinajattelijakollegoideni seurassa: karkotan sisimmästäni kaiken katkeruuden poliittisia vastustajia kohtaan. Asia on niin - ja tämä tekee meistä parempia ihmisiä toteuttamaan kotimaamme jälleenrakentamista - että olen tässä taistelussa oppinut kuuntelemaan tunnetuimman toisinajattelijan, Jeesuksen Kristuksen, sanaa: "rakasta vihollistasi".
<P>
Kiitän Euroopan parlamenttia siitä, ettei se ole hylännyt Kuuban kansaa tässä 50 vuotta kestäneessä taistelussa demokratian puolesta. Teen näin hyväksyessäni minulle myönnetyn Saharovin mielipiteenvapauspalkinnon 2010, koska koen olevani pikkuruinen osa sitä vallankumouksellista henkeä, joka ruokkii kansaa, johon kuulumisesta olen ylpeä.
<P>
Olen teille äärimmäisen kiitollinen, hyvät kuulijat, arvoisat Euroopan parlamentin jäsenet, tästä eleestä, joka osoittaa, ettette ole unohtanut kokemiamme kärsimyksiä. Niin eleenne tuo vapauden valoa tämän verran lähemmäksi maatani.
<P>
Jos Jumala suo, Hänen lapsensa tekevät pian sovinnon Kuubassa ja maata siunataan demokratialla.
<P>
Guillermo Fariñas Hernández
<P>
Ammattipsykologi
<P>
Kirjastonhoitaja ja itsenäinen toimittaja, kolmesti vankilassa poliittisin perustein
<P>
(Suosionosoituksia)
