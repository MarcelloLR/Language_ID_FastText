<CHAPTER ID="012">
Eurooppa-neuvoston kokouksen (24. kesäkuuta 2011) valmistelu (keskustelu) 
<SPEAKER ID="024" NAME="Puhemies">
(IT) Esityslistalla on seuraavana neuvoston ja komission julkilausumat 23.-24. kesäkuuta 2011 järjestettävän Eurooppa-neuvoston kokouksen valmistelusta.
<SPEAKER ID="025" NAME="Enikő Győri">
neuvoston puheenjohtaja. - (EN) Arvoisa puhemies, arvoisa komission puheenjohtaja, arvoisat parlamentin jäsenet, tämä on viimeinen tilaisuuteni puhua parlamentille neuvoston puolesta täysistunnossa.
<P>
Tammikuussa lupasimme, että puheenjohtajavaltio suhtautuu parlamenttiin myötämielisesti. Lissabonin sopimuksen seurauksista opimme, että tiivis yhteistyö Euroopan parlamentin ja sen jäsenten kanssa olisi olennaisen tärkeää kaikkien tulevien puheenjohtajakausien onnistumiselle. EU:n kansalaiset odottavat EU:lta tuloksia välittämättä kovin paljon eroista parlamentin, komission ja neuvoston välillä. Ja siinä he ovat oikeassa. Vastuumme on yhteinen, ja siten jaamme onnistumiset tai epäonnistumiset.
<P>
Unkarin puheenjohtajakausi päättyy tulevaan Eurooppa-neuvoston kokoukseen. Tämä keskustelu on siksi loistava tilaisuus tehdä katsaus siihen, mitä se on monen asiakirjan osalta saavuttanut, tiiviissä yhteistyössä tämän parlamentin kanssa.
<P>
Aloitan talouspolitiikasta. Eurooppa-neuvosto päättää ensimmäisen talouspolitiikan eurooppalaisen ohjausjakson. Se yhdistää yhteen poliittiseen jaksoon taloudellisen elpymisen kaksi osaa: julkisen talouden vakauttamiseen perustuvan rahoitusvakauden, joka näkyy vakaus- ja lähentymisohjelmissa, ja rakenneuudistukset, joilla edistetään älykästä, kestävää, yhteiskunnallisesti osallistavaa ja työpaikkoja luovaa kasvua. Kansallisten uudistusohjelmien ja suositusten käsittelyä koskevan komission, neuvoston ja jäsenvaltioiden erinomaisen yhteistyön ansiosta ensimmäinen talouspolitiikan eurooppalainen ohjausjakso on todellakin kestänyt puolivuotiskauden eikä päivääkään enempää.
<P>
Eurooppa-neuvostoa kehotetaan tukemaan neuvoston hyväksymiä maakohtaisia suosituksia, joita kaikkien jäsenvaltioiden pitäisi soveltaa kansallisissa talousarvioita ja rakenneuudistuksia koskevissa päätöksissään. Otimme jopa kolmenvälisiin neuvotteluihin viittauksen talouspolitiikan eurooppalaiseen ohjausjaksoon, jotta parlamentille voitaisiin tiedottaa asianmukaisesti näistä kehitysvaiheista.
<P>
Euro Plus -sopimuksen osalta useimmat osallistuvat jäsenvaltiot ovat esittäneet sitoumuksia, joiden määrä on yhteensä yli sata erillistä toimenpidettä. Nuo sitoumukset ovat hyvä askel kohti sopimuksen tavoitteiden saavuttamista, ja ne on nyt pantava täytäntöön kansallisella tasolla.
<P>
Näitä alustavia sitoumuksia koskeva kunnianhimon ja täsmällisyyden taso on kuitenkin epätasainen. Seuraavia sitoumuksiaan laatiessaan jäsenvaltioiden on varmistettava aiempaa laajempi soveltamisala, konkreettisempi toimintamalli ja suurempi kunnianhimo.
<P>
Haluaisin nyt siirtyä kuuteen talouspolitiikan eurooppalaista ohjausjaksoa koskevaan lainsäädäntöehdotukseen, joita yleisessä kielenkäytössämme sanotaan kuudeksi säädökseksi eli "sixpackiksi". En mene yksityiskohtiin, koska sillä on oma kohta täysistunnon esityslistalla. Haluaisin vain muistuttaa teille, että Eurooppa-neuvosto antoi puheenjohtajavaltio Unkarin tehtäväksi saada parlamentin kanssa poliittinen sopimus aikaan kesäkuun loppuun mennessä. Sen jälkeen, kun neuvosto hyväksyi maaliskuussa yleisen lähestymistavan, ryhdyimme välittömästi toimiin ja aloitimme tiiviit kolmenväliset neuvottelut parlamentin ja komission kanssa.
<P>
Nämä kolme toimielintä ovat tehneet valtavan työn. Parlamentin alkuperäisessä kannassa oli noin 2 000 tarkistusta. Tähän mennessä olemme onnistuneet vähentämään ratkaisemattomien kysymysten määrää yhteen ainoaan merkittävään kysymykseen ja joihinkin teknisiin kysymyksiin. Olen vakuuttunut siitä, että nyt käsiteltävänämme oleva teksti on aiempaa vahvempi ja että se sopii entistä paremmin tulevien kriisien ehkäisemiseen. Tiedotamme asianmukaisesti Eurooppa-neuvoston puheenjohtajalle ja raportoimme siten takaisin elimelle, joka antoi tehtävän meille.
<P>
Olen itse ollut mukana kiehtovissa keskusteluissa tämän parlamentin monen jäsenen kanssa. Käytän tätä tilaisuutta hyväkseni kiittääkseni teitä kaikkia vilpittömästi tästä kokemuksesta. Parlamenttiin myötämielisesti suhtautuvana puheenjohtajavaltiona toivomme, että ponnistuksemme, jotka ovat saaneet meidät aivan likelle sopimusta, eivät valu hukkaan Rahoitusmarkkinat, eurooppalainen liike-elämä ja tärkeimpänä EU:n kansalaisemme odottavat meidän osoittavan vastuuntuntoa ja tekevän päätöksen ja vastustavan velkaantuneisuutta - taloutemme suurinta ongelmaa. Lopuksi, tiedämme myös, että Kreikan-kysymys on myös Eurooppa-neuvoston asialistalla.
<P>
Siirryn nyt oikeus- ja sisäasioihin. Eurooppa-neuvosto käsittelee turvapaikkaan, siirtolaisuuteen ja Schengeniin liittyviä strategisia kysymyksiä oikeus- ja sisäasioiden neuvoston 9. kesäkuuta 2011 antamien päätelmien perusteella.
<P>
Viimeaikaisen kehityksen perusteella Eurooppa-neuvosto keskustelee ajatuksista ja tarjoaa aiempaa enemmän poliittista ohjausta ja yhteistyötä Schengenin alueella. Se keskustelee myös mahdollista suojamekanismia koskevista ajatuksista. Haluaisin kuitenkin korostaa, että Schengenin moitteeton toiminta edellyttää sitä, että jäsenvaltiot panevat säännöt täysimääräisesti täytäntöön ja edistävät siten keskinäistä luottamusta toistensa kanssa. Se edellyttää myös tehokasta ja ajanmukaista valvonta- ja arviointijärjestelmää.
<P>
Haluaisin käsitellä hieman henkilöiden vapaata liikkumista. Se kuuluu toiseen lukuun yhteisön säännöstössä kuin Schengen, mutta ne liittyvät erottamattomasti yhteen. Molemmat kuuluvat Euroopan yhdentymisen näkyvimpiin ja suosituimpiin saavutuksiin. Jäsenvaltiot tietävät sen ja aikovat suojata niitä täysimääräisesti. Schengenin perustana oleva ajattelu ei muutu: ulkorajojen entistäkin tehokkaampi valvonta on edellytys matkustamiselle ilman rajatarkastuksia Schengen-alueella.
<P>
Kuten tiedätte, Frontex-asetuksen muuttamisesta on käyty tiiviitä neuvotteluja. Frontexissa meillä on erinomainen eurooppalainen väline, joka on olennaisen tärkeä ulkorajojemme valvonnalle. Puheenjohtajavaltio suhtautuu myönteisesti viimeisimmän kolmenvälisen kokouksen myönteiseen tulokseen. Jäsenvaltiot keskustelevat tuloksista tänä iltapäivänä ja odotamme luottavaisin mielin, että Eurooppa-neuvostossa voidaan saada sopimus aikaan ajoissa.
<P>
EU:n turvapaikkapolitiikasta: viimeaikainen kehitys on koetellut sitä. Suojelun tarpeessa olevat ihmiset tarvitsevat turvallista ja tehokasta turvapaikkapolitiikkaa. Siksi on olennaisen tärkeää, että yhteinen eurooppalainen turvapaikkajärjestelmä saadaan päätökseen vuoteen 2012 mennessä - järjestelmä, joka perustuu korkeisiin suojelunormeihin ja oikeudenmukaisiin ja tehokkaisiin menetelmiin, joiden avulla voidaan ehkäistä väärinkäytöksiä ja tutkia turvapaikkahakemukset nopeasti sen kestävyyden takaamiseksi.
<P>
Eurooppa-neuvosto myös tarkastaa edistymisen siirtolaisvirtojen ja pakolaisvirtojen hallitsemiseen liittyvien kapasiteetin kehittämistä koskevien suunnitelmien valmistelussa. Tavoitteena on oltava laittoman maahanmuuton perussyiden käsittely. Sitä varten kehitetään kumppanuuksia eteläisten naapurimaiden kanssa. Ensimmäisessä vaiheessa käynnistetään laaja-alainen jäsennelty vuoropuhelu siirtolaisuudesta, liikkuvuudesta ja turvallisuudesta kyseisten maiden kanssa, jotta sekä niille että EU:lle voidaan taata konkreettiset edut.
<P>
Haluan sanoa muutaman sanan Kroatiasta. Kroatian kanssa käytävien liittymisneuvottelujen päättäminen oli yksi puheenjohtajakautemme ensisijaisista tavoitteista. Kroatian, komission ja puheenjohtajavaltion valtavien ponnistelujen tuloksena ja tämän parlamentin olennaisen tärkeällä tuella - mistä se ansaitsee valtavat kiitokset - Eurooppa-neuvosto ehdottaa Kroatian liittymisneuvottelujen päättämistä kesäkuun 2011 loppuun mennessä. Liittymissopimuksen allekirjoittamisen suunnitellaan tapahtuvan ennen vuoden loppua.
<P>
Nämä kehitysvaiheet antavat uutta vauhtia Länsi-Balkanin jäsenyysmahdollisuuksille EU:ssa. Eurooppa-neuvosto palaa tähän asiaan kokouksessaan joulukuussa 2011. Tämän vuoksi odotetaan, että kenraali Mladićin pidättämiseen ja häneen siirtämiseensä Haagiin suhtaudutaan myönteisesti. Serbia on ottanut valtavan askelen kohti EU:hun liittymistä.
<P>
Eteläisistä naapurimaista: Eurooppa-neuvoston odotetaan hyväksyvän maanantaina ulkoasiainneuvostossa sovittu uusi lähestymistapa suhteisiin EU:n naapureiden kanssa. Joissakin unionin eteläisissä naapurimaissa tapahtuneen vakavan kehityksen vuoksi Eurooppa-neuvoston odotetaan myös antavan julkilausuman viimeaikaisista tapahtumista alueella.
<P>
Haluaisin kertoa teille muun muassa, että Eurooppa-neuvoston odotetaan nimittävän Mario Draghin seuraavaksi Euroopan keskuspankin pääjohtajaksi, josta tämä parlamentti äänestää.
<P>
Viimeisenä vaan ei vähäisimpänä, Eurooppa-neuvosto tukee todennäköisesti Tonavan aluetta koskevaa EU:n strategiaa ja EU:n kehystä romanien integraatiota edistäville kansallisille strategioille ja toteuttaa siten kaksi muuta Unkarin puheenjohtajakauden ensisijaista tavoitetta.
<P>
Tonavan strategian tarkoituksena on edistää sen koko alueen mahdollisuuksia, joka kattaa monia jäsenvaltioita ja kolmansia valtioita Länsi-Balkanilla - niin maita, kansoja kuin yhteisöjäkin. EU:n kehyksellä romanien integraatiota edistäville kansallisille strategioille puutumme romanikansan ahdinkoon ensimmäistä kertaa EU:n tasolle ja muunnamme sen mahdollisuudeksi meille kaikille.
<P>
Erityiskiitokset tälle parlamentille erinomaisesta mietinnöstä - Lívia Járókan mietinnöstä - ja päätöksestä, joka oli erinomainen perusta työllemme neuvostossa. EU osoittaa siten, että, pääministeri Orbánin sanoin, sillä on sydän eikä vain aivot.
<P>
Arvoisa puhemies, arvoisa komission puheenjohtaja, arvoisat jäsenet, puheenjohtajavaltio Unkari valitsi tunnuslauseekseen "vahvan Euroopan". Haluan ilmaista toiveeni siitä, että olette samaa mieltä kuin puhemies Jerzy Buzek, joka äskettäin sanoi, että Unkarin puheenjohtajakauden jälkeen EU on aiempaa vahvempi ja parempi.
<P>
Kiitos jälleen, sydämeni pohjasta, yhteistyöstänne kuuden viime kuukauden aikana.
<SPEAKER ID="026" NAME="José Manuel Barroso">
komission puheenjohtaja. - (EN) Arvoisa puhemies, tämän viikon Eurooppa-neuvostolla on erittäin perusteellinen asialista. Ministeri Győri on esitellyt asialistan yleisesti neuvoston puheenjohtajavaltion Unkarin puolesta. Haluan kiittää häntä tässä risteyskohdassa näiden kuuden kuukauden aikana osoitetusta sitoutumisesta.
<P>
Haluaisin keskittyä muutamaan erityiseen kohtaan: Olen kirjoittanut Eurooppa-neuvoston jäsenille kirjeen, jossa esitetään komission kannat aiheista, jotka minun mielestäni ovat asialistan tärkeimmät kohdat, ja haluaisin jakaa kantamme teidän kanssanne. Lopuksi esitän myös joitakin huomioita Kreikasta.
<P>
Tämä Eurooppa-neuvosto toteuttaa erittäin tärkeitä toimenpiteitä sen varmistamiseksi, että Euroopan unionin taloutta koskeva päätöksenteko on sekä aiempaa johdonmukaisempaa että tehokkaampaa.
<P>
Ensinnäkin meillä on talouden ohjauspaketti. Haluaisin kiittää tätä parlamenttia hyvin vilpittömästi erittäin ankarasta työstä ja sitoutumisesta, jota se on osoittanut säilyttäessään tämän asian osalta korkean tavoitetason. Myöhemmin tänä iltapäivänä komission jäsen Rehn esittää komission puolesta yksityiskohtaiset kantamme näihin erittäin tärkeisiin asioihin. Nyt odotan parlamentin ja jäsenvaltioiden pääsevän sopimukseen, koska ohjauspaketin hyväksyminen on olennaisen tärkeää kattavalle vastauksellemme kriisiin.
<P>
Sopimus tästä paketista on elintärkeä. Kansalaisillemme on erittäin vaikeaa selittää, miksi emme pysty sopimaan tämän kriisin vastauksen peruspilareista, kun yritämme vastata nykyisen laajuisiin haasteisiin. Uskon, että sopimus tästä paketista vahvistaa talouden valvontamekanismejamme EU:n tasolla. Sillä parannetaan huomattavasti Euroopan unionin mahdollisuuksia estää kestämättömän julkisen velan ja vajeen kehitystä ja haitallisen makrotaloudellisen epätasapainon ilmaantumista. Vaikka ennalta ehkäiseminen on parempi vaihtoehto kuin vahingon korjaaminen, meillä on myös aiempaa paremmat mahdollisuudet toimia näiden tilanteiden korjaamiseksi, jos niitä ilmenee.
<P>
Toiseksi, odotan valtion ja hallitusten päämiesten tukevan maakohtaisia suosituksia, jotka komissio esitti 7. kesäkuuta. Kuten tiedätte, tämä on ensimmäinen kerta, kun toteutamme tällaisen yhteisen toimen EU:n tasolla.
<P>
Suositukset perustuvat komission kattavaan analyysiin jäsenvaltioiden suunnitelmista, jotka koskevat kestävää kehitystä ja työpaikkojen luomista yhdistettynä vakaaseen julkiseen talouteen. Ne ovat täsmällisiä ja mitattavissa, ja ne on räätälöity kunkin maan pakottavimpien haasteiden mukaan. Komission ja jäsenvaltioiden keskustelut näistä suosituksista ovat tietenkin joskus olleet hyvin kiihkeitä, mutta olen tyytyväinen siitä, että yleisesti tuloksessa on säilytetty korkea tavoitetaso.
<P>
Emme voi korjata sisämarkkinoiden hyötyjä ja olla samalla välittämättä vastuuttomasta talouspoliittisesta päätöksenteosta. Ei ole mitään mieltä hyväksyä täysin uutta talouden ohjauspakettia, jos samalla viikolla jäsenvaltiot kyseenalaistavat maakohtaista tehtävää koskevat menetelmät ja riippumattomat komission suositukset. Tämä uudenlainen päätöksenteko on myös vahva vetoomus yhteisen vastuun puolesta, koska Euroopan unionin talouden tila on huomattavan paljon enemmän kuin eri talouksiemme summa.
<P>
Kolmanneksi, Eurooppa-neuvoston on määrä hyväksyä tarvittava perussopimuksen muutos, jotta vuonna 2013 voidaan saada aikaan Euroopan vakausmekanismi ja sen mahdollisuudet avustaa - tiukan ehdollisuuden perusteella - euroalueen jäsenvaltioita talousvaikeuksissa.
<P>
EVM, yhdistettynä ERVV:n todellisen luotonantokapasiteetin lisäämiseen, on selkeä osoitus sitoumuksestamme turvata euroalueen vakaus vakaan ja kestävän julkisen talouden perusteella.
<P>
Saatatte muistaa, että tammikuussa, kun komissio esitteli vuotuisen kasvuselvityksen, yksi hyvin merkittävä kohta oli se, että ERVV:n todellista luotonantokapasiteettia oli lisättävä. Silloin meitä arvosteltiin voimakkaasti, mutta nyt EU:n hallitukset ovat - yksimielisesti - päättäneet lisätä todellista luotonantokapasiteettia. Mietin vain, olisiko ollut mahdollista hyväksyä se muutama kuukausi sitten.
<P>
Talouden ohjauspaketti, maakohtaiset suositukset ja vakausmekanismit: sillä tavalla EU:n pitäisi ottaa oppia kriisistä ja toimia sen mukaan. Komissio tekee kaikkensa säilyttääkseen tämän järkähtämättömän päätöksenteon tason kaikissa käsiteltävissä asioissa.
<P>
Vastauksena talouskriisiin kaikkien alojen on osallistuttava, ja etenkin rahoitusalan. Olen luvannut parlamentille, että komissio esittää virallisen lainsäädäntöehdotuksen rahoitusverosta.
<P>
Ehdotuksella on kolme tavoitetta. Ensinnäkin rahoituspalvelujen sisämarkkinoiden sirpaloitumisen välttäminen, koska koordinoimattomia kansallisia verotustoimenpiteitä otetaan koko ajan enemmän käyttöön. Toiseksi, tällä rahoitusverolla pyritään luomaan asiaankuuluvia pidäkkeitä liian vaarallisille tai vain keinotteleville siirroille. Kolmanneksi pyritään varmistamaan, että rahoituslaitokset osallistuvat oikeudenmukaisesti ja kattavasti nykyisen kriisin kustannusten jakoon ja puuttuvat liiallisia voittoja koskeviin näkökohtiin.
<P>
Erittäin korkeat palkkiot, joita edelleen maksetaan pankkiireille - pankkiireille, jotka on joskus pelastettu suurella määrällä veronmaksajien rahaa - kertovat, että pankkialalla on liiallisia voittoja ja että myös pankkialan pitäisi osallistua yhteisen yleisen edun vuoksi.
<P>
(Suosionosoituksia)
<P>
Toinen tärkeä asia Eurooppa-neuvostossa on siirtolaisuus. Siirtolaisuutta koskeva kysymys on viime kuukausina noussut etualalle erityisesti Välimeren eteläpuolisten maiden viimeaikaisten tapahtumisen vuoksi.
<P>
Puhuin toukokuussa parlamentille komission siirtolaisuuspaketista, jossa esitetään nykyisiä ja tulevia poliittisia aloitteita puitteissa, joiden nojalla EU ja sen jäsenvaltiot pystyvät hallitsemaan kolmansien maiden kansalaisten turvapaikkoja, siirtolaisuutta ja liikkuvuutta turvallisessa ympäristössä.
<P>
Siirtolaisuus, sanotaan suoraan, on vahvasti tunteita kuohuttava aihe. Haluan kuitenkin todeta selkeästi, että komissio ei hyväksy mitään pyrkimyksiä Schengenin periaatteiden heikentämiseksi. Itse asiassa luulen, että tapahtumassa on täysin päinvastaista, siirtolaisuutta ja vapaata liikkuvuutta koskevan eurooppalaisen lähestymistavan vahvistumisen ansiosta.
<P>
Komissio on ehdottanut Schengen-alueen hallinnon vahvistamista, jolloin lisättäisiin jäsenvaltioiden luottamusta ja uskoa ulkorajojemme tehokkaaseen valvontaan.
<P>
Se saadaan aikaan sekä ulkorajoista vastaavaa Frontex-virastoa vahvistamalla että arviointimekanismilla, jossa kansalliset rajavalvontavirastot tekevät yhteistyötä uhkien arvioimisessa. Selvitämme myös sellaisten suojajärjestelmien toteuttamiskelpoisuutta, joiden avulla Euroopan unionin tasolla olisi mahdollista tehdä päätöksiä sellaisten vaikeiden tilanteiden selvittämiseksi, joissa yhteisiin ulkorajoihimme kohdistuu poikkeuksellinen paine tai joissa jäsenvaltiot eivät pysty täyttämään rajojensa valvontaa koskevia velvoitteitaan. Päätökset siitä, miten kyseisiä tilanteita käsitellään parhaiten, olisi tehtävä Euroopan unionin tasolla, ja jäsenvaltioiden yksipuolisia toimia olisi vältettävä. Viimeisenä keinona, ja jos sitä voidaan perustella kriittisellä tilanteella, näillä päätöksillä voitaisiin mahdollistaa sisäisten rajatarkastusten väliaikainen uudelleenkäyttöönotto, mutta aina yhteisön puitteissa.
<P>
Se ei tarkoita sisärajojen poistamisen perumista. Tällä tavalla vahvistetaan järjestelmän eurooppalaista ulottuvuutta, jotta yksittäisistä jäsenvaltioista ei tunnu, että niitä painostetaan toimimaan yksipuolisesti. Odotan, että Eurooppa-neuvosto antaa selkeän tuen tälle lähestymistavalle, jotta komission yksityiskohtaiset ehdotukset voidaan viimeistellä ja jotta niillä on mahdollisuus onnistua.
<P>
Siirtolaisuuspakettia täydennetään ehdotuksilla yhteisestä, tehokkaasta ja suojelevasta turvapaikkajärjestelmästä, jolla turvapaikanhakijoille taataan yhdenvertainen kohtelu koko Euroopan unionissa. Luotan siihen, että parlamentti ja neuvosto kannattavat ehdotuksia, jotka on esitetty komission tarkistetuissa ehdotuksissa turvapaikanhakijoiden vastaanoton vähimmäisnormeista ja pakolaisasemasta. Kehotan Eurooppa-neuvostoa antamaan tukensa koko turvapaikkapaketin loppuunsaattamiselle mahdollisimman pian sovitussa määräajassa.
<P>
Eurooppa-neuvosto on myös käsitellyt tilannetta naapurimaissamme, erityisesti demokratiaan ja yhteiseen vaurauteen tähtäävän kumppanuuden täytäntöönpanoa Välimeren eteläpuolisen alueen kanssa. Tämä kumppanuus on erittäin merkittävä arabikumppaneillemme, jotka odottavat Euroopan unionin tukevan demokraattista muutosta Välimeren eteläpuolisella alueella. Emme saa tuottaa heille pettymystä.
<P>
Yksi kohta tulevan Eurooppa-neuvoston asialistalla on komission suositus siitä, että Kroatiasta tulee Euroopan unionin 28. jäsenvaltio, toivottavasti vuoden 2013 heinäkuun 1. päivään mennessä. Työtä on vielä tehtävänä huomattavasti, mutta toivon, että kuun lopussa voimme hyväksyä jäljellä olevat luvut liittymiskonferenssissa.
<P>
Lopuksi muutama sana Kreikasta, koska toivon, että jäsenvaltioilla on myös tilaisuus keskustella korkeimmalla tasolla tästä tilanteesta, joka unionimme jäsenvaltioiden lisäksi on uskoakseni tärkeä myös euroalueen vakaudelle ja koko Euroopan unionin vakaudelle. Kreikkaa koskeva kysymys saa aikaan erittäin merkittäviä kysymyksiä, ei vain rahoitusvakauden osalta mutta myös yhteiskunnallisen sitoutumisen ja Euroopan unionin poliittisen päättäväisyyden osalta.
<P>
Kreikan parlamentissa eilen illalla pidetyn äänestyksen nojalla hallitus voi rakentaa yksimielisyyttä tukemaan uudistuspakettia, josta on sovittu Euroopan unionin ja IMF:n kanssa, verotustoimenpiteistä, yksityistämisistä ja uudistuksista, jotka ovat tarpeen Kreikan tiellä takaisin kasvuun. Koska, tehdään tämä aivan selväksi, tälle suunnitelmalle ei ole vaihtoehtoa. Toimitaan siis sen mukaan.
<P>
Tiedän, että monet ihmiset Kreikassa elävät suurissa vaikeuksissa ja epävarmuudessa. Minun viestini Kreikan kansalle on, että jos hallitus toimii, EU auttaa. Jos Kreikka pystyy osoittamaan, että se on aidosti sitoutunut Euroopan unionin ja IMF:n kanssa sovittuun uudistuspakettiin, me tuemme Kreikkaa sen tiellä takaisin kasvuun. Talouden vakauttaminen on ehdottoman tarpeellista, mutta päämääränä on kasvu.
<P>
Meidän ei pitäisi ikinä unohtaa, että yksi euro, joka käytetään velan maksamisen korkoihin, on yksi euro, joka ei mene Kreikan kansalle, joten on ehdottoman tärkeää vähentää velkaa ja valvoa vajetta, jotta voimme palauttaa luottamuksen Kreikan talouteen kasvun edistämiseksi.
<P>
On kuitenkin erittäin tärkeää, että Kreikan kansa ymmärtää, että tällaisten vaikeiden olojen kohtaamisessa tarvitaan kansallista yksimielisyyttä: kansallista yksimielisyyttä eikä lyhytnäköistä puoluepolitiikkaa. Kreikassa tarvitaan kansallista yksimielisyyttä, jotta Kreikka voi saada kumppaneiden ja markkinoiden luottamuksen välttämättömien ja erittäin merkittävien uudistusten osalta.
<P>
(Suosionosoituksia)
<P>
Tapasin maanantai-iltana pääministeri Papandreoun, ja keskustelimme myös EU:n rakennerahastojemme aiempaa strategisemmasta käytöstä. Kreikka voi saada huomattavan määrän EU:n varoja koheesiopolitiikan kautta. Minun mielestäni meidän pitäisi nostaa niiden käyttöastetta ja nopeuttaa noiden rahastojen toimintaa, millä pyrittäisiin vaikuttamaan huomattavasti kilpailukyvyn ja työllisyyden parantamiseen.
<P>
Se tehdään nykyisten rahastojen puitteissa. Se on teknisen tuen kattava ohjelma, jossa keskitytään kasvuun ja työpaikkoihin mutta jolla on hätätilan ominaisuudet, koska - toistan - Kreikassa on hätätila.
<P>
Käsittelen näitä asioita Eurooppa-neuvostossa: mitä voimme tehdä yhdessä Kreikan kanssa. Me, komissio, voimme panna tämän täytäntöön, kahdenvälisesti hallituksen kanssa, mutta minun mielestäni ponnistuksia tarvitaan kaikilta niiltä, jotka osallistuvat, erityisesti eri jäsenvaltioilta tulevan teknisen tuen muodossa.
<P>
Kreikan hallitus on valmis sitoutumaan meihin tämän näkökulman osalta. Minun mielestäni meidän pitäisi myös olla valmiita toimimaan hyvin myönteisesti, aina ankaran ehdollisuuden nojalla, kyseisen maan tarvittavien uudistusten osalta.
<P>
Kreikan uudistussuunnitelmien täytäntöönpano edellyttää poikkeuksellisia ponnistuksia Kreikan kansalta. Komissio ehdottaa nyt poikkeuksellista vastausta, jolla Kreikan kansalle annetaan merkki toivosta. He tekevät uhrauksia, ja me tiedämme heidän tekevän uhrauksia, mutta loppujen lopuksi toivoa on, ja ratkaisut ovat heidän ulottuvillaan. He tekevät joitakin merkittäviä leikkauksia, mutta nuo leikkaukset ovat välttämättömiä kasvun vuoksi. Kasvu on vastaus, ja me teemme työtä yhdessä Kreikan viranomaisten ja Kreikan kansan kanssa saavuttaaksemme tuon tavoitteen.
<SPEAKER ID="027" NAME="Joseph Daul" LANGUAGE="FR">
Arvoisa puhemies, arvoisa komission puheenjohtaja, arvoisa neuvoston puheenjohtaja, rakas Enikő Győri, haluaisin ensiksi sanoa muutaman sanan sinulle, tunnustuksena kaikesta työstä, jonka olet tehnyt ja erityisesti menetelmistä, joita olet soveltanut, ja tunneista, jotka olet omistanut tälle työlle, erityisesti parlamentin kanssa. Minun mielestäni se kannattaa mainita, ja siksi, jälleen, kiitos.
<P>
(Suosionosoituksia)
<P>
Osoitatte hänelle suosiotanne, mutta muuten ei olisi voinut ollutkaan: olemme kouluttaneet hänet hyvin ryhmässämme. Siksi hän tietää, mistä parlamentissa on kyse.
<P>
Eurooppa-neuvosto ei ole useinkaan kokoontunut näin vaikeissa ja jännittyneissä oloissa. Useinkaan eivät eri maiden kansalaisten odotukset ole olleet näin korkealla, odotukset heidän johtajiensa rohkeista ja yhtenäisistä päätöksistä euroa ja velkakriisiä sekä taloushallintoa koskevasta polttavasta kysymyksestä. Monissa maissa ja erityisesti Kreikassa kansalaiset ovat hämmentyneitä, levottomia ja erittäin huolissaan omasta ja lastensa tulevaisuudesta. Haluaisin käyttää tämän tilaisuuden hyväkseni lähettääkseni kolme viestiä kreikkalaisille ystävillemme.
<P>
Ensinnäkin, EU tuntee heitä kohtaan solidaarisuutta, ja me eurooppalaisina teemme kaiken voitavamme saadaksemme heidät ulos erittäin vaikeasta tilanteesta solidaarisuuden ja vastuun hengessä - ja korostan sanaa vastuu.
<P>
Toiseksi, tilanne, jossa he - ja itse asiassa monet muut Euroopan maat - ovat, johtuu monta vuotta kestäneestä varojen yli elämisestä. Se on sanottava, ja kehotan kaikkia eurooppalaisia katsomaan totuutta silmiin.
<P>
Kolmas viestini on tulosta kahdesta edellisestä: EU voi auttaa Kreikkaa tai mitä muuta tahansa vaikeuksissa olevaa maata vain, jos se tekee kaiken voitavansa vakauttaakseen taloutensa ja rahoitustilanteensa pitkällä aikavälillä. Se edellyttää uhrausten tekemistä, mutta loppujen lopuksi se saa maassa aikaan myönteisiä muutoksia. Myös se on sanottava, enkä voi olla tässä ajattelematta Latvian esimerkkiä: muutama vuosi sitten se oli vararikon partaalla, ja kahdesti maan pääministeriksi valitun Valdis Dombrovskisin johtaman rohkean uudistuspolitiikan ansiosta se on päässyt takaisin vakaaseen tilanteeseen.
<P>
Nykyisessä tilanteessa voidaan omaksua kaksi erilaista asennetta: joko ihmiset lähtevät kaduille ja lakkoilevat - se on osa ammattiyhdistystoimintaa (minä itse olin ammattiyhdistysaktiivi) - tai ilmaistuaan huolensa he alkavat korjata tilannetta oikeudenmukaisen politiikan perusteella.
<P>
Minun ryhmäni, hyvät kollegat, kehottaa ravistelemaan. Se kehottaa kaikkia maitamme heräämään siihen, että muutokset ovat sekä välttämättömiä että hyödyllisiä. Emme selviä tästä kriisistä osoittamalla sormella syntipukkeja - EU, Kansainvälinen valuuttarahasto ynnä muut - vaan käärimällä hihamme - ja kun puhun "meistä", tarkoitan tietysti poliittista luokkaa mutta myös kaikkia noin 500:a miljoonaa EU:n kansalaista.
<P>
Se saa minut takaisin Eurooppa-neuvostoon, jolta odotamme vahvistusta eurooppalaisesta solidaarisuudesta. Nykyisen kriisin nujertamiseksi ja kestävän elpymisen aikaansaamiseksi odotamme kuitenkin myös kauaskantoisia taloushallinnon uudistuksia, koska vaikka olemme saattaneet euron avulla loppuun talous- ja rahaliiton rahapuolen, talouspuoli on riittämätön, ja siitä me nyt maksamme korkeaa hintaa. Euroopan kansanpuolueen (kristillisdemokraatit) ryhmä vaatii, että lainsäädäntöpaketin neuvotteluissa käytetään yhteisön menetelmää pelkästään siksi, että jäsenvaltioitamme estetään luistamasta liian helposti velvoitteistaan, kuten ne ovat aiemmin tehneet. Kun neuvosto yhdessä parlamentin kanssa päättää taloutta koskevista asetuksista, joita 27 jäsenvaltion on noudatettava, ne eivät saa poiketa niistä heti ensimmäisen tilaisuuden tullen. Me haluamme yksinkertaisesti vakuutuksen, että niitä noudatetaan. Jos tässä läpikäymässämme kriisissä on jotakin hyvää, se on se, että meidän on opittava aiemmista kokemuksista. Kehotan kaikkia tässä salissa tunnustamaan sen.
<P>
Päätän puheenvuoroni myönteiseen huomioon suhtautumalla myönteisesti odotettuun neuvoston päätökseen Kroatian tulevasta liittymisestä. Maasta on määrä tulla Euroopan unionin 28. jäsenvaltio muutaman kuukauden kuluessa. Tällä päätöksellä palkitaan Kroatian kansan ja hallituksen tekemät valtavat ponnistelut, ja haluan antaa tunnustuksen heidän rohkeudelleen ja tunteelleen yhteisestä edusta. Tämä liittyminen on merkittävä ja myönteinen merkki eurooppalaisille, joilla on tällä hetkellä epäilyksiä itsestään. Nämä EU:ssa ruumiillistuvat arvot - solidaarisuus, suvaitsevaisuus, avoimuus toisia kohtaan, vähemmistöjen kunnioittaminen, ihmisoikeuksien ja ihmisarvon kunnioittaminen - eivät ole kuitenkaan ikinä tarvinneet niin paljon tukea kuin nyt globalisaation aikaan, kun voimasuhteet ovat liian usein kaikkia muita asioita tärkeämpiä. Olen varma, että jos Euroopan kansat niin haluavat ja jos unioni pystyy voittamaan jaot ja populismin, selviämme tällä hetkellä läpikäymistämme vaikeista ajoista aiempaa vahvempina. Toivon, että valtion tai hallitusten päämiehet edistävät tätä näkemystä kaikkien muiden näkökulmien sijasta.
<SPEAKER ID="028" NAME="Martin Schulz">
S&D-ryhmän puolesta. - (DE) Arvoisa puhemies, hyvät kollegat, Euroopan parlamentti on harvoin valmistautunut Eurooppa-neuvoston kokoukseen tätä pahemmassa kriisissä. Mielestäni meidän ei pitäisi elätellä harhakuvitelmia. Tämä Eurooppa-neuvosto on historiallinen, koska siinä päätetään tämän unionin tulevaisuudesta.
<P>
Luin tällä viikolla mielenkiintoisen ajatuksen saksalaisesta sanomalehdestä. Markkinat - kirjoitetaan saksalaisessa sanomalehdessä - eivät luota Euroopan unioniin, koska ne eivät enää luota siihen, että se löytää ongelmiin ratkaisut. EU:n ihmiset, kansalaiset, eivät luota Euroopan unioniin, koska ne eivät enää luota siihen, että hallitukset löytävät ratkaisut ongelmiin. Me olemme vakavassa kriisissä. Olemme eurooppalaista hanketta koskevassa luottamuskriisissä. Olemme kaikki kriisissä, jonka ansaitsemme. Ongelmamme ovat olleet tiedossa jo kauan. Kysymys on siitä, aiommeko käsitellä niitä rohkeasti vai toivottomin mielin, ja onko meillä rohkeutta tehdä niin vai pakottaako pelkuruus meidät polvillemme.
<P>
Sanon yhden asian, joka on luultavasti yksi ikävimmistä viesteistä, joka EU:lle voidaan tällä hetkellä antaa. Sanon sen kuitenkin, koska olen lujasti vakuuttunut, että se on oikein. Emme tarvitse vähemmän Eurooppaa, tarvitsemme sitä lisää! Tarvitsemme enemmän rohkeutta nujertaaksemme tämän kriisin käyttämällä Euroopan voimavaroja.
<P>
(Suosionosoituksia)
<P>
Miksi me tarvitsemme enemmän Eurooppaa? Tässä neuvoston kokouksessa on pääasiassa kyse kahdesta asiasta. Ensinnäkin, valtion tai hallitusten päämiesten on palautettava valtansa, koska yksin valtion tai hallitusten päämiehet eivät tee päätöksiä. Tässä maailmassa, jossa elämme, on 43 yhtiötä, joiden tase on suurempi kuin Puolan kaltaisen keskikokoisen EU:n jäsenvaltion kansallinen talousarvio. Se tarkoittaa, että on olemassa 43 yhtiön johtajaa, joilla on vähintään yhtä paljon valtaa kuin Puolan pääministerillä. Myös nämä ihmiset päättävät tämän maanosan ihmisten kohtalosta. Onko ikinä itse asiassa keskusteltu siitä - ja tämä on toinen asia - että aina oikeaan aikaan juuri ennen Ecofin-neuvoston kokousta, juuri ennen Eurooppa-neuvostoa, yksi, kaksi tai kolme luottoluokituslaitosta arvioi epäasianmukaiseksi kaiken, mitä ehdotetaan ratkaisuksi ongelmaan? Ketkä itse asiassa ovat ne ihmiset, jotka käyttävät todellista valtaa EU:n talouden kehityksessä? Ketkä ovat heidän takanaan?
<P>
Ketkä itse asiassa maksavat luottoluokituslaitoksille niiden luokituksista? Ne eivät selvästikään tee työtään vain saadakseen kirkkaamman kruunun taivaassa. Ne saavat tietenkin rahaa ehdotuksistaan sidosryhmiltä. Valtion tai hallitusten päämiehillä on oltava rohkeutta palauttaa kansallista ja demokraattista toimivaltaansa koskeva itsemääräämisoikeus. He voivat tehdä sen vain yhdistymällä.
<P>
(Suosionosoituksia)
<P>
He eivät pysty tekemään sitä, jos he jakautuvat vaalipiireihinsä. EU:n 27 jäsenvaltiossa on tällä hetkellä 7,8 prosenttia maailman väestöstä. Näemme väestötilastoista, että vuonna 2050 vain neljä prosenttia maailman väestöstä elää täällä. Jäljellä oleva 96 prosenttia maailman väestöstä ei suuntaudu ainoastaan Eurooppaan. Tämän maailman nousevat mahdit ja nousevat taloudet eivät odota EU:n jakautumista vaalipiireihin, Saksan kaltaisista isoista osista Maltan kaltaisiin hyvin pieniin, uskoen, että kukin yksittäinen osa pystyy selviytymään omillaan - uudelleenkansallistamisretoriikka, jota monet poliitikot syöttävä kansalleen. Pystymme selviytymään maanosien välisessä kilpailussa - ympäristöön, talouteen, rahoitukseen ja rahaan liittyvässä - jos yhdistymme. Jos meillä on yhteistä tahtoa tehdä maailman vahvimmasta taloudesta - koska sitä EU on, jos se pysyy yhdessä - menestys pysymällä yhdessä solidaarisesti. Solidaarisuus tarkoittaa jakamista. Vahvojen hartioiden on kannettava enemmän kuin heikkojen hartioiden. Meille se ei muuten tarkoita rahoitusveroa, se tarkoittaa rahoitustoimiveroa. Jos menen kauppaan ja ostan maitotölkin, maksan arvonlisäveroa. Jos myyn rahoitustuotteen, en maksa veroa. Se ei ole oikein. Siksi tarvitsemme tämän rahoitustoimiveron.
<P>
(Suosionosoituksia)
<P>
Nämä kaikki asiat on selitetty. Niitä käsitellään parhaillaan. Joko me onnistumme tekemään EU:sta yhtenäisemmän ja saamme sen kansat olemaan toimimatta toisiaan vastaan emmekä nosta toisten tunteita joidenkin muiden tunteita vastaan, tai Euroopan yhdentymishanke on todellisessa vaarassa. Jos Euroopan unioni kuitenkin epäonnistuu rauhan ja turvallisuuden takaamisen kansainvälisenä hankkeena ja hajoaa, silloin hajoaa muutakin kuin vain poliittinen liitto. Silloin tämän maanosan kurjuuteen syösseet 1900-luvun demonit ilmestyvät nopeasti uudelleen. EU:n puolustuksessa on kyse enemmästä kuin yhdestä EU:n huippukokouksesta, siinä on kyse suuren ajatuksen puolustamisesta.
<P>
(Suosionosoituksia)
