<CHAPTER ID="006">
Sosiaaliturvajärjestelmien soveltaminen yhteisön alueella liikkuviin palkattuihin työntekijöihin, itsenäisiin ammatinharjoittajiin ja heidän perheenjäseniinsä (keskustelu) 
<SPEAKER ID="041" NAME="Puhemies">
(EL) Esityslistalla on keskustelu Csaba Őryn laatimasta työllisyyden ja sosiaaliasioiden valiokunnan mietinnöstä sosiaaliturvajärjestelmien soveltamisesta yhteisön alueella liikkuviin palkattuihin työntekijöihin, itsenäisiin ammatinharjoittajiin ja heidän perheenjäseniinsä - C6-0104/2007 -.
<SPEAKER ID="042" NAME="Stavros Dimas">
komission jäsen. - (EL) Arvoisa puhemies, arvoisat Euroopan parlamentin jäsenet, teille tänään esitetty asiakirja on uusin asetus asetuksen 1408/71 muuttamisesta. Tämä on hyvin tunnettu asetus sosiaaliturvajärjestelmien koordinoinnista. Tämä asetus on jo yli 30 vuoden ajan muodostanut kansallisten sosiaaliturvajärjestelmien koordinoinnin perustan. Viime vuosina on tehty aloite tämän asetuksen ja sen täytäntöönpanoa koskevan asetuksen päivittämiseksi ja yksinkertaistamiseksi. Parlamentti on jo hyväksynyt uuden asetuksen 883/2004, ja jäljellejäävistä välineistä, joita vaaditaan sen täytäntöönpanemiseen, käydään jo neuvotteluja. Näitä ovat täytäntöönpanoa koskeva asetus ja liitteiden teksti. Näiden uusien lainsäädäntävälineiden voimaantuloa odotellessa on päivitettävä asetuksen 1408/71 voimassaoloaikaa. Teille on tästä syystä esitetty uusi tekninen päivitys. Se koskee vain asetuksen liitteiden tekstiä, ja sen tavoitteena on ottaa huomioon kansalliseen lainsäädäntöön tehdyt muutokset.
<P>
On tärkeää, että tämä teksti hyväksytään viipymättä, jotta voidaan päivittää asetus 1408/71 ja varmistaa kansalaisten oikeuksien oikeusvarmuus ja niiden noudattaminen.
<P>
Haluan kiittää erityisesti esittelijää, jäsen Őryä, kahden toimielimemme välisestä yhteistyöstä. Kuten hän selkeästi mietinnössään totesi, äänestys tästä asiakirjasta ensimmäisessä käsittelyssä antaa mahdollisuuden hyväksyä se viipymättä. Tässä hengessä tarkistukset on laadittu, mukaan lukien neuvoston tekemät tekniset muutokset. Toisaalta hän ei ole tässä vaiheessa ottanut mukaan keskusteluita, joita voidaan käydä hedelmällisemmin jäsen Lambertin esittelemän täytäntöönpanoa koskevan asetuksen tai jäsen Bozkurtin esittelemän liitteiden, etenkin liitteen 11, tekstin tarkastelun yhteydessä.
<P>
Jotkut haluaisivat tarttua tämän mietinnön tarjoamaan tilaisuuteen laajempien kysymysten, esimerkiksi rajat ylittävien terveyspalveluiden, pohtimiseksi. Huolimatta siitä, että nämä kysymykset ovat ilmeinen huolenaihe, ei ole mielestäni suositeltavaa tarkastella niitä tämänhetkisen teknisen päivityksen rajoissa. Rajallinen mutta käytännöllinen lähestymistapa tekniseen päivitykseen on parempi suojatoimenpide kansalaisten oikeuksille. Haluan erityisesti kiittää jäsen Őryä tästä.
<P>
Komissio kannattaa tarkistuksia 1-6, 9 ja 11, jotka mukauttavat alkuperäisen tekstin neuvoston yleiseen suuntaukseen, ja tarkistuksia 7 ja 8, jotka säätelevät erityistä ongelmaa, joka ilmeni äskettäin yhdessä jäsenvaltioista, Alankomaissa, sairausvakuutusuudistuksen tultua voimaan. Toisaalta komissio ei kannata tarkistusta 10. Tämän tarkistuksen epätarkka luonnostelu ei salli niiden erityisten tilanteiden asianmukaista hallintaa, joita sen on tarkoitus säännellä. Tarkistus kyseenalaistaa perhe-etuuksien alan tärkeysjärjestystä koskevat säännöt. Tällaisen tarkistuksen oikeudelliset ja taloudelliset seuraukset ulottuisivat paljon asianosaista jäsenvaltiota laajemmalle alueelle.
<P>
Kiitän teitä huomiostanne, ja onnittelen vielä kerran esittelijää hänen panoksestaan ja hänen tekemästään erinomaisesta yhteistyöstä.
<SPEAKER ID="043" NAME="Csaba Őry">
esittelijä. - (HU) Arvoisa puhemies, arvoisa komissaari, sallikaa minun sanoa muutama sana edessämme olevasta lainsäädännöstä ja sen merkityksestä ennen kuin siirryn käsittelemään ehdotettuja tarkistuksiin liittyviä pienempiä asioita.
<P>
Kuten komissaari sanoi, tämä laki on tosiaan hyvin vanha. Se laadittiin vuonna 1971, ja sillä on perinteisesti ollut siitä lähtien keskeinen rooli toissijaisena sääntelyvälineenä, joka koskee perusoikeuksiin kuuluvaa toiminnanharjoittamisvapautta Euroopan unionissa . Ei voida kieltää, että sopimukseen kirjatulla vapaalla työvoiman liikkuvuudella olisi sinänsä hyvin vähän merkitystä, jos muista jäsenvaltioista työtä hakevat kansalaiset eivät olisi voineet päästä sosiaaliturvajärjestelmien piiriin tai jos oikeuksien siirrettävyyttä ei olisi voitu varmistaa.
<P>
Unionissa tapahtuvan liikkuvuuden yhteydessä huomattavia riskejä ottavat työntekijät eivät saa kärsiä vahinkoja sosiaaliturvan tai sosiaalisten perusoikeuksien suhteen. Vain tässä tapauksessa työvoiman vapaalla liikkuvuudella voi olla keskeinen rooli Euroopan unionin talouden tarvitsemassa työmarkkinoiden välisten erojen tasoittamisessa.
<P>
Toisaalta meidän pitäisi myös nähdä ja huomata, että asetus 1408, josta nyt keskustelemme, voi tehdä tehtävänsä vain, jos yhdenmukaistamme sitä jatkuvasti kansallisen lainsäädännön kanssa. Sosiaalipolitiikkaan, työllisyyteen ja työvoiman liikkuvuuteen liittyvät kysymykset kuuluvat kuitenkin periaatteessa jäsenvaltioiden toimivaltaan ja vaikuttavat siihen. Näin ollen on ollut ja on edelleen tarpeen tarkistaa ja täydentää lainsäädäntöä jatkuvasti vuodesta toiseen.
<P>
Tämä lainsäädäntö on ratkaisevan tärkeää, sillä vaikka näyttää siltä, että sovimme vain erilaisesta sanamuodosta, tämä itse asiassa vaikuttaa ihmisiin, ihmisten kohtaloihin ja heidän jokapäiväisiin ongelmiinsa. Näin ollen se on kuitenkin meidän lainsäätäjien velvollisuus, vaikka tiedämmekin, että tämä teksti on voimassa vain hyvin lyhyen aikaa, koska kuten komissaari on jo maininnut, uusi asetus ja uusi direktiivi on jo laadittu. Ne ovat jo syntyneet.
<P>
Ennen kuin laadimme täytäntöönpanoa koskevan asetuksen, on oikeudellisen varmuuden etujen mukaista, että päivitämme ja mukautamme sanamuotoa jatkuvasti kansallisen lainsäädännön muutoksiin. Hyvänä esimerkkinä tästä on ensimmäinen tarkistusehdotus, jossa tarkistettiin Unkarin lain siviilioikeudellinen "läheisen huollettavan" käsite, ja nyt olemme saaneet tilaisuuden mukauttaa eurooppalaisen sanamuodon tähän.
<P>
Tämä liittyy kuitenkin myös ehdotettuihin tarkistuksiin, jotka vaikuttavat Alankomaihin, jossa se myös koskee todella selvästi ihmisten elämää ja jossa on epävarmaa, onko ulkomailla palvelevien sotilaiden perheillä oikeus erilaisiin sosiaalietuuksiin. Tätä ei selvästikään voida hyväksyä, ja se on lisättävä.
<P>
Löysimme kuitenkin ratkaisun tähän ongelmaan komission tekemän työn aikana, kun hyväksyimme neuvoston tekemän suullisen ehdotuksen ja sisällytimme sen tekstiin. Tässä asiassa ei siis ole ongelmia, sillä mainitulla kymmenennellä tarkistusehdotuksella on mielestäni myös saatu aikaan vakuuttava ratkaisu, koska Hollannin hallitus on ryhtynyt tiedottamaan asiasta kansalaisille selittävässä kiertokirjeessä. Näin ollen parlamentin ei nyt tarvitse hyväksyä tätä tarkistusehdotusta.
<P>
Tarvittiin kuitenkin yhteistyötä, joten haluan kiittää osanottajia, tarkistuksia esittäneitä jäsenkollegoitani, neuvostoa ja komissiota. Erittäin paljon kiitoksia puheenvuorosta, herra puhemies.
<SPEAKER ID="045" NAME="Ria Oomen-Ruijten">
PPE-DE-ryhmän puolesta. - (NL) Arvoisa puhemies, kuten jäsen Őry juuri sanoi, liikkuvuus työmarkkinoilla on erittäin tärkeää. Itse asiassa tänään keskustelunaiheena oleva koordinointiasetus mukauttaa vuosittain jäsenvaltioiden lakeihin tehtäviä tarkistuksia.
<P>
Jäsenvaltioiden pitäisi itse asiassa testata jokaista lakia ja kaikkia sosiaaliturva- ja verolakeihin tehtäviä tarkistuksia, jotta voitaisiin varmistaa, ovatko ne myös Eurooppa-kelpoisia. Silloin ongelmia ei olisi liikaa. Jos tulos on selkeä, myöhemmin ei tarvitse tehdä muutoksia.
<P>
Olen jättänyt yhdessä jäsen Őryn kanssa käsiteltäväksi useita tarkistuksia, ja olen todella sitä mieltä, että kaikkien jäsenten pitäisi tarkastella omia jäsenvaltioitaan, kun koittaa vuosittaisen mukautuksen aika. Näin he voivat nähdä, onko kaikki hallinnollisessa kuulemisessa tehdyt ehdotukset todella mukautettu Euroopassa vallitsevaan todelliseen tilanteeseen.
<P>
Olemme jättäneet käsiteltäväksi kaksi tai kolme tarkistusta. Kaksi ensimmäistä, tarkistukset 7 ja 8, liittyvät Belgiassa tai Saksassa asuvien sotilaiden perheenjäsenten sairausvakuutukseen. Hollantilaiset sotilaat eivät kuulu hoitovakuutuslain piiriin, ja näin ollen myöskään heidän perheenjäsenensä eivät voi saada vakuutusta. Tästä syystä heidän on täytynyt liittyä yhä kalliimmaksi muuttuneeseen järjestelmään. Hollannin hallitus on pyytänyt Euroopan parlamenttia kirjallisesti hyväksymään tarkistukset, koska se on nopein ratkaisu.
<P>
Kolmas tarkistus - tarkistus 10 - koskee hollantilaista lastenhoitolakia. Alankomaissa asunut ja rajan toisella puolella työskennellyt perhe ei ollut oikeutettu lapsen hoitotukeen. Tämä on nyt ratkaistu lakia muuttamalla.
<P>
Tämä merkitsee, että sinnikkyytemme ansiosta olemme pystyneet tekemään monia asioita monien ihmisten hyväksi. Olen myös kiitollinen kollegoilleni siitä, että he eivät antaneet kaikkien toisen käsittelyn kiistojen lannistaa itseään vaan tukivat meitä. Näin olemme pystyneet saavuttamaan paljon.
<SPEAKER ID="046" NAME="Joel Hasse Ferreira">
PSE-ryhmän puolesta. - (PT) Arvoisa puhemies, arvoisa komissaari, hyvät naiset ja herrat, ensin haluan onnitella esittelijää, jäsen Őryä, hänen tasapainoisesta mietinnöstään. Toiseksi haluan korostaa, miten tärkeää on, että Euroopan unionin erilaisia sosiaaliturvajärjestelmiä koordinoidaan ja parannetaan sekä mukautetaan tarvittaessa. On aivan ilmeistä, että useat välttämättöminä pitämistämme tarkistuksista on jätetty käsiteltäväksi, jotta voisimme käydä tietoihin perustuvaa keskustelua osana prosessia, joka helpottaa jäsen Őryn mietinnön hyväksymistä ensimmäisessä käsittelyssä.
<P>
Euroopan sosiaaliturvakysymyksiin liittyy selvästi paljon muutakin kuin ongelmia, joihin tässä mietinnössä pyritään löytämään ratkaisuja, ja niihin liittyviä säänneltyjä toimintatapoja. Nyt kyse on kuitenkin Irlannin, Unkarin, Puolan, Alankomaiden ja Itävallan kaltaisissa valtioissa tapahtuneiden sosiaaliturvalainsäädännön muutosten huomioon ottamisesta, jotta voitaisiin varmistaa nykyaikaistamis- ja mukauttamistoimien tehokkuus.
<P>
Hyvät naiset ja herrat, kuten tiedämme, samaan aikaan käydään keskustelua uuden sääntelyjärjestelmän käyttöönottamisesta. Neuvottelut koskevat etenkin täytäntöönpanoa koskevia asetuksia. Tuemme esittelijän kantaa myös tässä tapauksessa, ja ymmärrämme ja olemme samaa mieltä siitä, että vain rajallista määrää ehdottoman välttämättömiä tarkistuksia tulisi kannattaa, niin kuin sanoimme valiokunnassa. Näillä tarkistuksilla pyritään takaamaan tarvittava oikeudellinen varmuus, jotta uusi asetus voidaan saattaa voimaan parhaiten. Tällä välin olen saanut tietää, että jäsen Őry on ilmoitetuista syistä perunut kyseisen tarkistuksen.
<P>
Lopuksi, arvoisa puhemies, arvoisa komissaari, hyvät naiset ja herrat, tärkeintä on auttaa varmistamaan myös sosiaaliturvan alalla, että Euroopan unionin työntekijöiden vapaan liikkuvuuden periaate pannaan asianmukaisesti täytäntöön. Tämä vahvistettiin Lissabonin huippukokouksessa ja vuonna 2006, joka oli liikkuvuuden eurooppalainen teemavuosi. Ilman tällaista työvoiman liikkuvuutta ja sosiaaliturvajärjestelmän asianmukaista koordinointia eurooppalaisilla työntekijöillä on rajalliset mahdollisuudet liikkua työmarkkinoilla. Tätä me emme toivo, ja siitä syystä kannatan mietintöä.
<SPEAKER ID="047" NAME="Ona Juknevičienė" LANGUAGE="LT">
Ihmisoikeuksien yleismaailmallinen julistus takaa kansalaisille liikkumis- ja asumisvapauden. Euroopan unionin perusoikeuskirjassa jokaiselle taataan vapaus valita ammattinsa ja oikeus tehdä työtä. Tiedämme kuitenkin, että käytännössä on edelleen monia esteitä, joiden vuoksi kansalaiset eivät voi täysin nauttia näistä oikeuksista Euroopan yhteisössä. Asetusta, josta nyt keskustelemme, on vuodesta 1971 lähtien pidetty yhdestä jäsenvaltiosta toiseen muuttavien kansalaisten sosiaaliturvan takaamisen perustana. Kuten jo mainittiin, asetusta on sovellettu yli 30 vuoden ajan, ja sen määräyksiä on tarkistettu melko usein suhteessa jäsenvaltioiden lainsäädäntöön. Asetuksella kuitenkin määrätään yleinen periaate, jota kaikkien kansallisten hallitusten, sosiaaliturvalaitosten ja jopa tuomioistuinten on noudatettava kansallista lainsäädäntöä soveltaessaan. Näin ollen varmistetaan, että ihmiset, jotka käyttävät oikeuttaan muuttaa toisiin Euroopan yhteisön maihin, eivät joudu kärsimään, kun heihin sovelletaan erilaista kansallista lainsäädäntöä.
<P>
Eri maiden sosiaaliturvajärjestelmissä on suuria eroja, ja vaikka asetusta on tarkistettu usein, sen tavoitteena ei ole järjestelmien yhtenäistäminen vaan niiden yleistäminen. Tästä syystä on ilahduttavaa, että tällä tavoin on mahdollista suojella yhteisön haavoittuvimpia kansalaisia, kuten naisia, eläkeläisiä ja vammaisia sekä heidän perheenjäseniään. Uskon, että tämä asiakirja auttaa yhtenäistämään sekä EU:n jäsenvaltioita että niiden kansalaisia. Näin ollen, hyvät naiset ja herrat, kehotan teitä vilpittömästi äänestämään sen puolesta.
<SPEAKER ID="048" NAME="Wiesław Stefan Kuc">
UEN-ryhmän puolesta. - (PL) Arvoisa puhemies, vapaa liikkuvuus, vapaus työskennellä ja asua kaikkialla Euroopan unionissa on yksi tärkeimmistä kansalaistemme saavuttamista eduista. Tästä syystä heidän tilanteensa sosiaalivakuutuksen osalta on yksi tärkeimmistä aiheista etenkin nyt, kun Euroopassa on tapahtunut ennennäkemätön kansainvaellus, jota kaikki EU:n toimielimet ovat voimakkaasti tukeneet.
<P>
Ymmärrän, että ottaen huomioon tarkistetun sosiaaliturvajärjestelmäasetuksen täytäntöönpanon (tällä hetkellä vuoden 1971 asetus on edelleen voimassa), yritämme vain muuttaa sitä, minkä muuttaminen on tarpeen, ja mukauttaa sen joissakin maissa tehtyihin muutoksiin.
<P>
Uskon kuitenkin, että emme ole käyttäneet hyödyksemme tilaisuutta, joka meille on tarjoutunut, emmekä ole tarkistaneet asetusta uudessa asetuksessa ehdotetun suunnan mukaisesti. Vaikka on kulunut jo neljä vuotta siitä, kun uusi asetusluonnos hyväksyttiin, se ei vieläkään ole astunut voimaan, ja vanha asetus on nyt yli 37 vuotta vanha. Saattaa olla parempi tehdä perusteellisia muutoksia siihen, mikä on jo olemassa kuin odottaa uutta asetusta, koska aika kuluu, ja ihmiset käyvät kärsimättömiksi.
<SPEAKER ID="049" NAME="Jean Lambert">
Verts/ALE-ryhmän puolesta. - Arvoisa puhemies, minä haluan myös kiittää esittelijää hänen työstään tässä asiassa. Tiedän, että tämä tuntuu usein kovin tekniseltä työltä, mutta nämä nopeat vuosittaiset päivitykset ovat tärkeitä, koska niiden avulla kansalaiset saavat avointa tietoa siitä, mihin he ovat oikeutettuja. Se tarkoittaa myös, että jotkut voivat saada vakuutuksen nopeammin.
<P>
Haluaisin myös korostaa muiden tavoin, että tämä on koordinointia, ei yhdenmukaistamista. Tämä merkitsee usein, että tiettyjä asioita, jotka tuntuvat aivan järkeenkäyviltä, ei välttämättä voida hyväksyä koordinoinnin tiukoissa rajoissa. Meidän on mielestäni tehtävä selväksi, että tämän koordinoinnin tarkoituksena ei ole horjuttaa kansallisia järjestelmiä ja avata niitä markkinavoimille niin kuin alamme mielestäni tällä hetkellä kuvitella, etenkin terveyden alalla.
<P>
Kuten muut ovat maininneet, täytäntöönpanoa koskeva asetus on valmisteilla päivitystä varten, mutta tiedämme jo, että se ei kata eräitä kysymyksiä. Mielestäni meidän on löydettävä ratkaisu näille kysymyksille tämän koordinoinnin rajojen ulkopuolelta, ja kehottaisin komissiota tarkastelemaan tätä asiaa. Esimerkiksi verotuloja käytetään yhä enemmän sosiaaliturvajärjestelmien pönkittämiseen, ja ulkomailla työskentelevät ihmiset huomaavat maksavansa veroja sellaisen sosiaaliturvajärjestelmän tukemiseksi, joka ei enää ole heidän käytettävissään.
<P>
Samoin kuin parlamentti jonkin aikaa sitten, minäkin kehottaisin mukauttamaan kansallisen käytännön asetuksen henkeen, niin että emme joudu huomaamaan samaa, mitä Ranskassa tällä hetkellä tapahtuu
<SPEAKER ID="050" NAME="Zuzana Roithová" AFFILIATION="PPE-DE">
(CS) Arvoisa komissaari, ei ole epäilystäkään, etteikö olisi tarpeen hyväksyä teknisiä muutoksia, joita tämän asetuksen liitteissä ehdotetaan. Tällä tavoin saatamme asetuksen sopusointuun joidenkin maiden uuden terminologian kanssa. Haluaisin kuitenkin jälleen huomauttaa, että eurooppalainen lainsäädäntö ja Euroopan yhteisöjen tuomioistuimen päätökset sääntöjen tarkemmasta määrittelystä koskien potilaiden vaatimuksia saada korvausta ulkomailla tarjotusta terveydenhoidosta aiheutuneista kustannuksista ovat olleet ristiriitaisia jo useiden vuosien ajan. Sairaalahoitoa koskeva ristiriita on suurin, ja se laajenee koskemaan kaikkia päätöksiä. Haluan korostaa, että se liittyy niihin kaikkiin eikä vain tapauksiin, joista neuvosto on jo päässyt yhteisymmärrykseen. On totta, että potilaiden oikeuksia kunnioitetaan, jos he kääntyvät Euroopan yhteisöjen tuomioistuimen puoleen, mutta tätä oikeudellista asemaa ei voida hyväksyä.
<P>
Haluan muistuttaa teitä jälleen menetetystä tilaisuudesta tarkistaa asianmukaisin keinoin vakuutettujen henkilöiden vaatimukset uutta, yksinkertaistettua asetusta (EY) N:o 883/2004 valmisteltaessa. Menetimme myös tilaisuuden tarkistaa Euroopan yhteisöjen tuomioistuimen kaksi vuotta myöhemmin esiin tulleessa palveludirektiivissä esittämiä periaatteita. Nyt uusi vuosi on alkanut, ja teemme vain teknisiä emmekä käsitteellisiä muutoksia. Uusi täytäntöönpanoa koskeva asetus saattaa ratkaista tämän kysymyksen, mutta ei näytä siltä, että se ratkaisee kaikki asiat, sillä neuvosto ei ollut kaikista kysymyksistä yhtä mieltä. Lisäksi tilanne saattaa olla monimutkainen, sillä terveys- ja kuluttaja-asioiden pääosasto esittää nyt ehdotuksen uudeksi potilaiden liikkuvuutta koskevaksi direktiiviksi. Tästä syystä neuvostolla on syytä odottaa vaikeita neuvotteluita. Eräs väittelyitä aiheuttavista aiheista on tukia koskeva kiista. Voimme myös odottaa, että kansalaisten oikeus saada korvauksia sairaalahoitokustannuksista vahvistetaan lailla odotettua myöhemmin. Korvaustasosta ja kansalaisen kotimaassa toimivan vakuutusyhtiön myöntämän luvan ehdoista on erilaisia mielipiteitä.
<P>
Minun nähdäkseni tämä tilanne on oikeudellisen varmuuden, tavoitettavuuden ja lain ymmärtämisen kannalta erittäin epämieluinen. Joissakin maissa ongelma ratkaistaan niin, että kansalaisille ei ilmoiteta Euroopan yhteisöjen tuomioistuimen päätöksillä hyväksytyistä vaatimuksista. Olen vakuuttunut, että tämä ongelma on ratkaistava mahdollisimman pian tarkistamalla asetusta (EY) N:o 883/2004. Meidän ei pitäisi turvautua terveys- ja kuluttaja-asioiden pääosaston kiistanalaiseen uuteen liikkuvuutta koskevaan direktiiviin päätösten ja lainsäädännön yhdenmukaisuuden pikaiseksi varmistamiseksi.
<SPEAKER ID="051" NAME="Emine Bozkurt" AFFILIATION="PSE">
(NL) Arvoisa puhemies, kiitän jäsen ä hänen erinomaisesta työstään. Haluan lyhyen puheenvuoroni aikana korostaa yhtä asiaa. Kaikesta, mikä sosiaaliturvajärjestelmien koordinoinnissa on vikana, ei voida syyttää lainsäädäntöä. Monet ilmenevistä ongelmista aiheutuvat sääntöjen täytäntöönpanosta, josta jäsenvaltiot ovat itse vastuussa.
<P>
Monet näistä käytännön ongelmista ovat tulleet ilmi Őryn mietinnön parissa työskenneltäessä. Koordinoinnin suhteen asia on juuri niin: pelkkä oikea lainsäädäntö ei riitä, vaan sen käytännön sovelluksen on oltava yhdenmukainen lainsäädännön kanssa. Näin ollen kannatan sitä, että neuvoston puheenjohtajat kuulevat parlamenttia aika ajoin esimerkiksi esittelemäni asetuksen N:o 883 liitteistä XI ja VI.
<P>
On ehdottomasti erittäin tärkeää, että neuvoston tämän asetuksen ja sen liitteiden parissa tekemä työ valmistuu tämän parlamentin mandaatin aikana. Toivon neuvoston tuleville puheenjohtajille suurta menestystä tässä asiassa.
<SPEAKER ID="052" NAME="Janusz Wojciechowski" AFFILIATION="UEN">
(PL) Arvoisa puhemies, haluan tukea jäsen Őryn mietintöä. On erittäin hyvä, että EU koordinoi sosiaaliturvajärjestelmiä, sillä laajentuneessa Euroopan unionissa miljoonat ihmiset työskentelevät kotimaansa rajojen ulkopuolella. Useimmat heistä ovat omia maanmiehiäni, puolalaisia, joista yli kaksi miljoonaa työskentelee nyt useissa eri jäsenvaltioissa.
<P>
Yhtäältä on rohkaisevaa, että työntekijät voivat liikkua vapaasti, mutta toisaalta meitä surettavat yhä useammat tapaukset, joissa ulkomaalaisia työntekijöitä kohdellaan huonosti. Joissakin maissa on tullut ilmi tapauksia puolalaisten työntekijöiden rikollisesta kohtelusta ja pakottamisesta orjatyöhön. Puolalaiset työntekijät joutuvat rasististen hyökkäyksien kohteeksi. Näin on käynyt Yhdistyneessä kuningaskunnassa ja viimeksi Saksassa - Puolan tiedotusvälineet kuvasivat puolalaisiin kohdistuneita väkivaltaisia hyökkäyksiä saksalaisessa Löknitzin kaupungissa Mecklenburgissa.
<P>
Nämä ovat vakavia tapauksia, ja meidän tulisi odottaa kaikilta jäsenvaltioilta lisää toimia ulkomaalaisten työntekijöiden suojelemiseksi hyväksikäytöltä ja vainoilta.
<SPEAKER ID="053" NAME="Gyula Hegyi" AFFILIATION="PSE">
(HU) Euroopan rajojen poistuessa ja elämäntyylien muuttuessa miljoonat Euroopan kansalaiset syntyvät yhdessä maassa, ovat työskennelleet yhdessä tai useammassa muussa maassa ja haluavat viettää eläkepäivänsä jossain muussa maassa. He eivät maksa sosiaaliturvamaksujaan siellä, missä he myöhemmin korjaavat niiden hyödyt.
<P>
Tasaveroinen kilpailu vaatii myös sosiaaliturvapalveluiden yhdenmukaistamista. Pitkällä aikavälillä on näin ollen välttämätöntä luoda yhdenmukaistettu eurooppalainen sosiaaliturvajärjestelmä, mukaan lukien eläkejärjestelmä, sairausvakuutus- ja hyvinvointiedut.
<P>
Unkarin sosialistisen puolueen työryhmä on suositellut, että tämä näkemys sisällytetään Euroopan sosialistisen puolueen pitkän aikavälin ohjelmaan. Yhdenmukaistaminen vie tietenkin aikaa ja aiheuttaa oikeuskiistoja, mutta olen varma, että tulevassa Euroopassa tulevaisuus kuuluu yhdenmukaistetulle sosiaaliturvalle.
<SPEAKER ID="054" NAME="Petya Stavreva" AFFILIATION="PPE-DE">
(BG) Arvoisa puhemies, arvoisat kollegat. Yhdentyneessä Euroopassa keskeistä on sosiaalilainsäädännön yhdenmukaistaminen ja sosiaaliturvajärjestelmien koordinointi EU:n jäsenvaltioiden välillä, sillä vapaa liikkuvuus on yksi perusarvoistamme.
<P>
Niiden, jotka haluavat työskennellä EU-maissa, on oltava tietoisia oikeuksistaan ja velvollisuuksistaan. Myös jäsenvaltioiden on suojeltava kansalaistensa sosiaalisia oikeuksia ja varmistettava, että heidän työ- ja elinolonsa ovat parhaat mahdolliset. EU-maissa työskentelevien kansalaisten kuulumisella sosiaaliturvan piiriin on suora vaikutus yhteisön hyvinvointiin ja taloudelliseen toimintaan.
<P>
Bulgariassa, joka on yksi uusista jäsenvaltioista, sosiaaliturvakysymys on erityisen ajankohtainen. Uskon, että sosiaaliturvan yhdenmukaistaminen Euroopan tasolla takaa Euroopan kansalaisille selkeämmät ja yksinkertaistetummat säännöt. Kannatan jäsen Őryn mietintöä ja kehotan teitä antamaan sille äänenne.
<SPEAKER ID="055" NAME="Stavros Dimas">
komission jäsen. - (EL) Arvoisa puhemies, tämän asiakirjan ydin on se, että se hyväksytään nopeasti kansalaisten oikeusvarmuuden vahvistamiseksi.
<P>
Tiedämme, että uudenaikaistamista ja yksinkertaistamista koskevat määräykset ovat hyväksyttävänä, ja näin ollen tämänhetkinen ehdotus menettäisi suuren osan merkityksestään, jos sitä viivytettäisiin.
<P>
Mitä tulee tarpeeseen sisällyttää äskettäiset Euroopan yhteisöjen tuomioistuimen päätökset lainsäädäntöömme, haluan sanoa, että tämä on tekninen asia, ja siitä on keskusteltava täytäntöönpantavasta asetuksesta käytävän keskustelun puitteissa.
<P>
Komissio on jo suurelta osin ottanut huomioon tuomioistuimen äskettäisen oikeuskäytännön rajat ylittävää terveydenhuoltoa koskevassa ehdotuksessaan, josta keskustellaan pian komissaarien kollegiossa.
<P>
Jos Euroopan parlamentti hyväksyy tämän asiakirjan, komissio voi tulevaisuudessa keskittyä päivittämään ja yksinkertaistamaan tekstejä. Meidän on tehtävä vielä paljon työtä ennen kuin uusia tekstejä ryhdytään panemaan täytäntöön. Pitkällä aikavälillä nämä ponnistukset helpottavat Euroopan unionissa liikkuvien kansalaisten oikeuksien käyttöä, joten tämä Euroopan yhdentymisen perustavoite saa konkreettisemman muodon.
<P>
Sallikaa minun ilmaista vielä kerran kiitokseni esittelijälle hänen erinomaisesta työstään.
<SPEAKER ID="056" NAME="Csaba Őry">
esittelijä. - (HU) Kiitän teitä puheenvuorosta, herra puhemies. Lopuksi kannattaa ehkä tiivistää tämän keskustelun taustalla piilevä kysymys - monet, mukaan lukien jäsenet Lambert ja Bozkurt, ovat maininneet sen.
<P>
Tätä mietintöä valmistellessani emme itse asiassa koskaan keskustelleet sisältöä koskevista kysymyksistä, koska olimme siitä aina samaa mieltä. Keskustelimme sen sijaan siitä, mikä kuuluu eurooppalaisten lainsäätäjien ja mikä kansallisten lainsäätäjien toimivaltaan. Haluan vakuuttaa teille, että tässä tapauksessa onnistuimme luomaan tämän hyvin hauraan tasapainon.
<P>
Näin ollen puhuimme komissiolle ja neuvostolle kaikista ehdotetuista tarkistuksista. Toisinaan syntyi lopulta keskustelua, ja joskus sitä syntyi usein, mutta löysimme ratkaisun. Olkoon tämä onnekas tai hyvä esimerkki siitä, että voimme tarvittaessa toisinaan jopa työskennellä yhdessä. Se, että siihen on tarvetta, on meille todisteena tarpeen olemassaolosta, mutta mielestäni meidän ei myöskään tulisi epäillä, että Euroopan kansalaisetkin tarvitsevat yhteistyötämme.
<P>
En itse ole mietinnössäni pyrkinyt suosittelemaan tekstiin kauaskantoisia muutoksia yksinkertaisesti siitä syystä, että odotamme jäsen Bozkurtin ja jäsen Lambertin mietintöjä asetuksesta 2003. Näin ollen uskon, että lainsäädäntö jää toistaiseksi voimaan - olemme ehkä parantaneet sitä hieman -, mutta jatkamme keskustelua, kun täytäntöönpanoa koskeva asetus on laadittu. Tämä on mielestäni oikein ja asianmukaista.
<P>
Haluan jälleen kiittää neuvostoa, komissiota ja jäsenkollegoitani heidän yhteistyöstään.
<SPEAKER ID="057" NAME="Puhemies">
Keskustelu on päättynyt.
<P>
Äänestys toimitetaan tänään klo 11.30.
<P>
Kirjalliset lausumat (työjärjestyksen 142 artikla)
<SPEAKER ID="998" NAME="Monica Maria Iacob-Ridzi">
(PPE-DE), kirjallinen. - (RO) Tarkistettavalla asetuksella (N:o 1408/71) on erittäin tärkeä rooli liikkumisen vapauden saavuttamisessa. Se on yksi Euroopan unionin neljästä perusvapaudesta. Työvoiman vapaata liikkuvuutta Euroopan unionissa ei tule rajoittaa suorasti, rajoittamalla muiden jäsenvaltioiden kansalaisille avoimia ammattiluokkia, eikä epäsuorasti, heikentämällä sosiaalietuuksia, joihin ulkomaiset työntekijät ovat oikeutettuja.
<P>
Tästä syystä komission ehdottama asetus parlamentin tekemine lisätarkistuksineen täsmentää selkeästi, milloin kansalaiset voivat nauttia kotimaansa erityisetuuksista, millaisissa olosuhteissa nämä etuudet voidaan siirtää ulkomaille ja sovelletaanko heihin muita sosiaaliturvajärjestelmiä, jotta ulkomaalaisille taattaisiin oikeudenmukainen kohtelu. Jos lisäksi aiomme laajentaa Euroopassa käytettyjä työsopimusluokkia, meillä on oltava yhteinen käsitys siitä, mitä pelkkä kaupankäynti tai yksityisyrittäjyys tuo mukanaan.
<P>
Uskon, että tämä mietintö auttaa myös suojelemaan muissa jäsenvaltioissa työskentelevien kansalaisten sosiaalisia oikeuksia. Sosiaalisten oikeuksien tunnustamisen esteiden poistaminen johtaa lisääntyneeseen liikkuvuuteen Euroopan unionissa sekä lisääntyneeseen työllisyyteen.
