<CHAPTER ID="016">
Syrjinnän poistaminen kuljetusmaksuista ja -ehdoista (keskustelu)
<SPEAKER ID="119" NAME="Puhemies">
Esityslistalla on seuraavana Paolo Costan liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston asetukseksi Euroopan talousyhteisön perustamissopimuksen 79 artiklan 3 kohdan täytäntöön panemiseksi annetun, syrjinnän poistamista kuljetusmaksuista ja -ehdoista koskevan asetuksen N:o 11 sekä elintarvikehygieniasta annetun
<P>
Euroopan parlamentin ja neuvoston asetuksen (EY) N:o 852/2004 muuttamisesta - Kuljetuksia
<P>
koskevat näkökohdat - C6-0086/2007 -.
<SPEAKER ID="120" NAME="Günter Verheugen">
komission varapuheenjohtaja. - Arvoisa puhemies, hyvät parlamentin jäsenet, haluaisin ensiksi kiittää jäsen Costaa tämän mietinnön laatimisesta. EU:n asetuksista johtuvan hallinnollisen rasituksen keventäminen on tehokkaimpia tapoja parantaa Euroopan 24 miljoonan yrityksen sääntely-ympäristöä. Siten tämä aloite edistää merkittävästi kasvua ja työpaikkoja koskevaan kumppanuuteen liittyvien kunnianhimoisten tavoitteidemme saavuttamista.
<P>
Näin ollen komissio suhtautuu myönteisesti siihen, että parlamentti kannattaa tämän tärkeän menettelyn pikaista hyväksymistä. Siten kuljetusasiakirjoista, joita vaaditaan kuljetettaessa tavaroita yli kansallisten rajojen EU:n alueella, voidaan poistaa tarpeettomat kohdat. Kyseisellä toimenpiteellä voidaan poistaa asetukset, jotka ovat jo vanhentuneita ja jotka ovat itse asiassa peräisin vuodelta 1960.
<P>
Yhä voimassa olevien asetusten mukaan liikenteenharjoittajat joutuvat toimittamaan runsaasti tietoja tariffeista, hintasopimuksista ja kuljetusjärjestelyistä, jos heidän kuljettamansa tavarat ylittävät kansalliset rajat yhteisön alueella. Komission ehdottama yksinkertaistettu järjestelmä keventäisi merkittävästi noin 300 000 eurooppalaisen kuljetusyhtiön hallinnollista rasitusta, ja on arvioitu, että sen tuomat kokonaissäästöt alan toimijoille olisivat vuodessa vähintään 160 miljoonaa euroa, mikä ei ole ollenkaan hullumpi säästö.
<P>
Menettelystä voidaan sanoa, että komissio hyväksyy sen, että Euroopan parlamentti on jakanut kahteen erilliseen osaan niin sanotun "kokoomaehdotuksen" Euroopan parlamentin ja neuvoston asetukseksi sekä syrjinnän poistamiseksi kuljetusmaksuista ja -ehdoista annetun asetuksen N:o 11 että elintarvikehygieniasta annetun asetuksen (EY) N:o 852/2004 muuttamisesta.
<P>
Haluaisin todeta, että komissio aikoo tulevaisuudessa asettaa etusijalle niin sanotun "kokonaisvaltaisen lähestymistavan", toisin sanoen yhteen ehdotukseen sisällytetään useita toimenpiteitä, joilla pyritään keventämään tarpeetonta hallinnollista rasitusta. Tähän on kaksi syytä: ensinnäkin on selvää, ettei tarkoituksena ole muuttaa lainsäädäntötekstien asiasisältöä vaan ainoastaan - ja korostan sanaa "ainoastaan" - poistaa tarpeeton byrokraattinen kuormitus. Toiseksi lähestymistavalla voidaan nopeuttaa tämänkaltaisten toimenpiteiden toteuttamista.
<P>
Näin ollen komissio toivoo, että molemmat lainsäädäntöelimet voisivat edetä nopeasti ehdotuksen toisessa osassa eli siinä, jossa käsitellään elintarvikehygieniaa.
<P>
Kiitos kaikille huomiostanne.
<SPEAKER ID="121" NAME="Paolo Costa">
esittelijä. - (IT) Arvoisa puhemies, arvoisa komission jäsen, hyvät parlamentin jäsenet, voisin itse asiassa toistaa montaa asiaa, jotka komission jäsen Verheugen on jo todennut, mutta vältän tekemästä niin. Aloite on ansiokas, sillä usein merkittäviä tuloksia saadaan aikaan pienimuotoisilla toimilla, kuten tässä tapauksessa.
<P>
On selvää, että kyse on säännöistä, jotka ovat syntyneet toisenlaisessa Euroopassa. Perusasetus on peräisin vuodelta 1960, jolloin maamme olivat vielä erotettavissa toisistaan ja jolloin elintarvikehygieniasäännöt saattoivat kätkeä sisälleen syrjintää ja kilpailun esteitä. Tämän vuoksi oli välttämätöntä osoittaa oikea tie ja rajanylityskohdat. Moni asia ja yksityiskohta oli käytävä läpi juurta jaksain, mutta koska suurimmasta osasta ei ole enää hyötyä tänä päivänä, on hyvä sanoutua irti näistä säännöistä ja mukauttaa niitä.
<P>
Tiedämme, että elintarvikehygieniaa koskeva lainsäädäntö on kaikkinensa arka aihe ja siten hyvin aikaa vievä. Juuri tämä on nykyisen, minusta hyvin järkevän ratkaisun taustalla, jossa kuljetussäännöt erotetaan muista säännöistä, jolloin ne on helpompi hyväksyä ja toivoakseni myös helpompi panna täytäntöön.
<P>
Valiokunta, jonka puheenjohtajana minulla on kunnia toimia, hyväksyi mietintöni yksimielisesti. Näen tämän rohkaisevana merkkinä siitä, että parlamentti tekee samoin huomenna, mikä mahdollistaisi asianmukaiset toimet lähitulevaisuudessa.
<P>
Tässä on kyse oikeanlaisesta yksinkertaistamisesta, sillä yksinkertaistamisen ohella mahdollistetaan mukautuminen nykyoloihin ja uusin tiedonvälitystapoihin, mikä tekee monista byrokraattisista menettelyistä tarpeettomia ja mahdollistaa kenties sen, että voimme kiinnittää entistä enemmän huomiota sen varmistamiseen, että elintarvikkeiden kuljetus tapahtuu hygieenisissä oloissa unionin sisällä.
<SPEAKER ID="122" NAME="Silvia-Adriana Ţicău">
PSE-ryhmäm puolesta. - (RO) Ehdotuksessa Euroopan parlamentin ja neuvoston asetukseksi syrjinnän poistamiseksi kuljetusmaksuista ja -ehdoista annetun asetuksen N:o 11 muuttamisesta edellytetään, että maanteitse, rautateitse tai vesiteitse yhteisön alueella rahtia kuljettavat henkilöt toimittavat tietoja kuljetusmaksuistaan, sovellettavista sopimuksista, kuljetusehdoista sekä vaadittavat asiakirjat.
<P>
Toimijat eivät siten saa harjoittaa syrjintää soveltamalla erilaisia maksuja (samoihin tavaroihin, joita kuljetetaan samoilla kuljetustavoilla samaa reittiä). Tästä huolimatta syrjintää tapahtuu alkuperä- tai määrämaan perusteella.
<P>
Asetus on hyvin tärkeä, mutta se vaatii päivittämistä, koska se on ollut voimassa jo vuodesta 1960. Tarkistusluonnoksella yksinkertaistetaan nykyistä lainsäädäntöä ja taataan, että tavaroiden kuljetukseen sovellettavat ehdot ovat entistä vakaammat.
<P>
Komission toimittamien tilastojen perusteella on totta, kuten komission jäsen totesi, että asetuksella tulee olemaan vaikutusta 300 000 kuljetusalan toimijan toimintaan, ja tällä tarkistuksella saataisiin aikaan noin 160 miljoonan euron säästöt hallintokuluihin koko Euroopassa.
<P>
Euroopan parlamentti aikoo keventää yritysten hallinnollista rasitusta 25 prosentilla vuoteen 2012 mennessä. Ehdotus kahden asetuksen muuttamisesta, kuten komissiolle on esitetty, kuuluu toimiin, joilla tähän tavoitteeseen pyritään.
<P>
On kuitenkin totta, että liikennevaliokunnalle annettiin ilmoitus yhteispäätösmenettelyssä, mikä on vastoin perustamissopimuksen 73 artiklan 3 kohtaa. Siten Costan esittelijän ominaisuudessa esittämä ehdotus hyväksyttiin yksimielisesti.
<SPEAKER ID="123" NAME="Reinhard Rack" AFFILIATION="PPE-DE">
(DE) Arvoisa puhemies, osoittaisin välinpitämättömyyttä, jos en toistaisi ryhmämme puolesta sitä, mitä komission jäsen totesi avaussanoissaan, nimittäin että liikenne- ja matkailuvaliokunnan puheenjohtajamme on todella täyttänyt valiokunnan puheenjohtajan velvollisuutensa käsitellessään tätä melko huomiota herättämätöntä mutta kuitenkin tärkeää lentokuljetuspalvelujen sääntelyä koskevaa kysymystä, varsinkin kun hän onnistui saamaan yksimielisen tuen valiokunnassa.
<P>
Toivomme, että yksimielisyytemme äänestyksessä on tehnyt hänen elämästään ja työnteostaan mukavamman, ja halusin vain tuoda tämän esille toistamiseen.
<SPEAKER ID="125" NAME="Derek Roland Clark" AFFILIATION="IND/DEM">
Arvoisa puhemies, onnitteluni komissiolle - ette varmaankaan saa usein kiitosta parlamentilta? Mutta tämä on harva esimerkki mietinnöstä, joka on oikealla tiellä - kenties Damaskokseen?
<P>
Vaadimme keskustelua tästä ehdotuksesta, koska sillä pyritään sääntelyn keventämiseen. Siinä myönnetään, että pieniä yrityksiä rasitetaan tarpeettomalla lainsäädännöllä, josta osa on peräisin 1960-luvulta asti. Ehdotuksen perusteluissa todetaan, että tällainen tarpeeton hallinnollinen rasitus haittaa taloudellista toimintaa ja heikentää Euroopan yritysten kilpailukykyä. Olen täysin samaa mieltä, joten miksi lopettaa tähän? Miksi vähentäisimme turhaa paperityötä ainoastaan yrityksissä, joissa on kymmenen työntekijää tai vähemmän? Menkäämme loppuun asti ulottamalla tämä koko elintarviketeollisuuteen! Siitä vain, pannaan palamaan 100 000 lakia lisää! Samalla voidaan heittää romukoppaan komissio, parlamentti ja neuvosto. Olen vakavissani. Sääntelyn taakkaa vähentämällä Euroopan kansakunnat saavat mahdollisuuden heittää pois kahleet, jotka muutoin tekisivät meistä vääjäämättä 2000-luvun taloudellisia häviäjiä.
<SPEAKER ID="126" NAME="Paolo Costa">
esittelijä. - (IT) Arvoisa puhemies, hyvät parlamentin jäsenet, haluaisin vain sanoa, että puhumme täällä enemmän kuin on tarpeen.
<P>
Minusta näyttää, että olemme kaikki täysin yhtä mieltä: tarkistuksia oli tehtävä, ja ne ovat oikeansuuntaisia: on aivan oikein erottaa kaksi lainsäädännön osaa toisistaan syrjivien kuljetusehtojen kumoamiseksi. Aion toistaa huomenna sen, minkä totesin valiokunnassa, ja suositukseni olisi päästä samaan tulokseen: tämän ehdotuksen yksimieliseen tai lähes yksimieliseen hyväksymiseen.
<SPEAKER ID="127" NAME="Puhemies">
Keskustelu on päättynyt.
<P>
Äänestys toimitetaan tiistaina.
