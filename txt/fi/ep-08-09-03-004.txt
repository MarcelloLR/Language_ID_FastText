<CHAPTER ID="004">
Vetykäyttöisten ajoneuvojen tyyppihyväksyntä (keskustelu) 
<SPEAKER ID="038" NAME="Puhemies">
(FR) Seuraavana esityslistalla on Anja Weisgerberin sisämarkkina- ja kuluttajansuojavaliokunnan puolesta laatima mietintö ehdotuksesta Euroopan parlamentin ja neuvoston asetukseksi vetykäyttöisten moottoriajoneuvojen tyyppihyväksynnästä ja direktiivin 2007/46/EY muuttamisesta - C6-0342/2007 -.
<SPEAKER ID="039" NAME="Günter Verheugen" LANGUAGE="DE">
Arvoisa puhemies, hyvät naiset ja herrat, puhumme jälleen kerran tulevaisuuden ajoneuvoista. Euroopan parlamentti käsitteli tällä viikolla erittäin intensiivisesti tätä kysymystä eräässä toisessa yhteydessä.
<P>
Tänään puhumme teknisistä mahdollisuuksista, joiden avulla voisimme ratkaista moottoriajoneuvojen aiheuttamat ympäristöongelmat. Haluaisin toistaa, että kyse on toimesta, jolla voidaan edistää asiaa. Emme tiedä, voidaanko toimia toteuttaa yleisesti, mutta meidän pitäisi käyttää tilaisuus hyväksemme. Tästä on siis kyse.
<P>
Olemme kaikki samaa mieltä siitä, että kestävä liikkuvuus on keskeinen haaste, joka meidän on ratkaistava tulevina vuosina. Emme halua rajoittaa Euroopan kansalaisten oikeutta yksilölliseen liikkuvuuteen. Sen sijaan ei ole epäilystäkään siitä, että tätä oikeutta yksilölliseen liikkuvuuteen - eli selkeämmin sanottuna oikeutta ajaa autolla sekä omistaa ja käyttää autoa - on sovellettava siten, että emme vahingoita ympäristöä. Tämä merkitsee puolestaan, että meidän on käytettävä ympäristön kannalta edullisia ajoneuvoja.
<P>
Sanoisin sivumennen, että kyseessä ei ole ainoastaan se, että ympäristönäkökohdat ovat välttämättömiä ja kiireellisiä. Nyt tämä on yhä tärkeämpää myös taloudellisten näkökohtien vuoksi. Tavanomainen polttoainemoottori on vanhanaikainen, koska polttoaineen kulutus on niin suuri. Meidän on tehtävä kaikkemme, että fossiilisten polttoaineiden käyttöä vähennetään kaikkialla.
<P>
Tässä yhteydessä herää kysymys, voimmeko edistää vetykäyttöisten ajoneuvojen kehittämistä. Tämä oli ajatus, joka johti komissio tekemään ehdotukseen vetykäyttöisten ajoneuvojen tyyppihyväksynnästä.
<P>
Haluaisin ensiksi kiittää Anja Weisgerberiä hänen rakentavasta ja menestyksekkäästä työstään tämän ehdotuksen laadinnassa. Olen hyvin iloinen, että hänen työnsä vuoksi sopimukseen päästiin ensimmäisessä käsittelyssä.
<P>
Emme vielä tiedä, mikä tekniikka on parasta kestävälle liikkuvuudelle. Kun luemme lehtiä ja katselemme televisiota, joka päivä esitetään erilaisia ratkaisuja. Eräät puhuvat polttokennoista, toiset taas sähköautosta ja jotkut muut mainitsevat innovatiiviset suurtehoakut. Vedyn käytölle on monia kilpailevia vaihtoehtoja, kuten ainakin sähkömoottorit ja polttoainekennot.
<P>
Meidän tehtävämme on vahvistaa tarvittavat turvallisuusvaatimukset lupaavalle teknologialle. Samalla on toimittava ehdottaman puolueettomasti. Vety kuuluu lupaaviin teknologioihin. Vety voi korvata tavanomaisen polttoaineen sekä vähentää huomattavasti maantieliikenteen vahingollisia vaikutuksia ympäristöön. Haluaisin kuitenkin lisätä sivuhuomautuksena, että nämä näkökohdat ovat järkeviä ainoastaan, jos voimme tuottaa vetyä ympäristön kannalta edullisella tavalla. Jos vetyä tuotetaan ”likaista” energiaa käyttämällä, niin me vain siirrämme ongelmaa.
<P>
Ehdotetussa asetuksessa vetokäyttöiset ajoneuvot sisällytetään Euroopan tyyppihyväksyntää koskevaan järjestelmään. Siten vetykäyttöisiin ajoneuvoihin suhtaudutaan kuten perinteisiin ajoneuvoihin, eli yksi lupa riittää koko Euroopan unionin alueelle. Luvanhakuprosessi ei ole siten niin raskas, ja se on edullisempi. Valmistajat voivat hoitaa kaikki muodollisuudet yhdessä paikassa. Tällä varmistetaan huomattavat säästöt, Euroopan teollisuudesta saadaan kilpailukykyisempi ja vähennetään hallinnollista taakkaa.
<P>
Vedyllä on erilaiset ominaisuudet tavanomaisiin polttoaineisiin, kuten bensiiniin ja dieselöljyyn, verrattuna. Siksi ehdotuksessa on keskeistä tarvittavien turvallisuusvaatimusten määrittely. Meidän on erityisesti varmistettava, että vedyn varastointi ajoneuvoihin on täysin turvallista. Tämän asetuksen ansiosta kaikki EU:n maanteille saatetut vetykäyttöiset ajoneuvot ovat yhtä turvallisia kuin tavanomaiset ajoneuvot. Sillä pitäisi myös edistää kansalaisten luottamusta uuteen tuntemattomaan teknologiaan. Ehdotuksessa otetaan lisäksi käyttöön järjestelmä ajoneuvojen tunnistamiseksi siten, että pelastuspalvelut voivat tunnistaa ne helposti.
<P>
Euroopan parlamentin, neuvoston ja komission tiivis yhteistyö on vaikuttanut myönteisesti neuvottelutulokseen. Voin siten olla ainoastaan samaa mieltä kaikista Anja Weisgerberin esittämistä tarkistuksista.
<SPEAKER ID="040" NAME="Anja Weisgerber">
esittelijä. - (DE) Arvoisa puhemies, arvoisa komission jäsen Verheugen, hyvät kollegat, fossiiliset polttoaineet ovat rajalliset. Kysyntä on kasvussa, mikä ajaa hintoja ylös. Me näemme tämän joka päivä huoltoasemalla. Oletukset öljyn, maakaasun ja kivihiilen loppumisesta tulevaisuudessa ovat yksi syy hintojen nousuun. Sen vuoksi meidän on tutkittava välittömästi teknologiaa, jolla fossiiliset polttoaineet voidaan korvata tulevaisuudessa.
<P>
Yksi näistä vaihtoehdoista - komission jäsen korosti aivan oikein, että se on vain yksi niistä, mutta että se on vaihtoehto - on vetyteknologia. Vetyajoneuvot eivät ole luonnollisesti vielä valmiit markkinoille saatettavaksi, mutta asiasta on monia hankkeita. EU:n tieverkkoa koskeva hanke on juuri saatu päätökseen, ja siitä on julkaistu kannustava kertomus.
<P>
EU:n tutkimusasioista vastaavat ministerit perustivat pitkäaikaisia julkisen ja yksityisen sektorin kumppanuuksia helmikuussa. Niiden tavoitteena on saada vety- ja polttokennoteknologia valmiiksi markkinoita varten vuosien 2015 ja 2025 välillä. Tähän tutkimusohjelmaan on tarkoitus sijoittaa yhteensä noin 940 miljoonaa euroa seuraavien vuosien aikana. Julkisviranomaiset ja yksityiset sijoittajat antavat kummatkin puolet tarvittavasti varoista.
<P>
Näemme, että aika on pian kypsä vetykäyttöisten ajoneuvojen käyttöönottamiseksi markkinoilla. Sitä, että polttoainekennojen hinta on vielä korkea, ei voida käyttää perusteena vetyteknologiaa vastaan, koska tämä on kyseessä kaiken tulevaisuuden teknologian kohdalla. Esimerkiksi ensimmäinen 0,5 megapikselin digitaalikamera kehitettiin vuosia sitten avaruuslentoja varten, ja sen hinta oli noin 10 miljoonaa euroa, mutta nykyään lähes jokaisella on digitaalikamera.
<P>
Nykyisellä asetuksella taataan tulevaisuudessa yhdenmukaistetut tekniset määräykset vetykäyttöisten ajoneuvojen hyväksymiseksi kaikkialla Euroopassa ensimmäistä kertaa. Yhtenäiset perusteet ovat tarpeen, jotta tätä teknologiaa voidaan edistää ja samanaikaisesti varmistaa korkeatasoinen turvallisuus sekä ympäristönsuojelu.
<P>
Vetykäyttöiset ajoneuvot eivät sisälly tällä hetkellä yhteisön tyyppihyväksyntää koskevaan järjestelmään, joten jäsenvaltiot antavat yksittäisiä lupia tällaisille ajoneuvoille. Näin tehdään tietyissä jäsenvaltioissa, mutta joissakin valtioissa näitä lupia ei ole. Jos luvat hyväksytään tällä tavalla, on vaarana, että jokainen jäsenvaltio ottaa käyttöön omat lupaehdot ja että markkinoita häiritään. Tämä aiheuttaisi korkeita kustannuksia tuottajille sekä turvallisuusriskejä.
<P>
Vety on tulevaisuuden polttoaine. Hyväksyessämme tämän asetuksen on velvollisuutenamme luoda yhdenmukaiset poliittiset puitteet tällaisen tulevaisuuden teknologian käyttöönottamiseksi eli ottaa käyttöön yhdenmukaiset lupaehdot. Olen iloinen, että olemme yli puoluerajojen onnistuneet saamaan asian käsiteltyä ensimmäisessä käsittelyssä. Teimme myös erinomaista yhteistyötä neuvoston ja komission kanssa. Esitän siksi kiitokseni erinomaisesta yhteistyöstä varjoesittelijöille, ja haluaisin myös mainita Wolfgang Bulfonin ja Toine Mandersin nimeltä. Tämän vuoksi sopimus oli mahdollinen jo ensimmäisessä käsittelyssä. Tärkein painopiste oli kysymys vetykäyttöisten ajoneuvojen merkinnöistä.
<P>
Vetykäyttöiset ajoneuvot ovat aivan yhtä turvallisia kuin ajoneuvot, jotka kulkevat dieselöljyllä tai bensiinillä. Niiden on asetuksen nojalla läpäistävä turvallisuustestit, jotka ovat yhtä tiukat kuin muilla ajoneuvoilla. On kuitenkin järkevää, että pelastuspalvelut tietävät onnettomuuspaikalle saapuessaan, onko kyseessä vetykäyttöinen ajoneuvo, jotta ne voivat ottaa tietyt yksityiskohdat huomioon. Tämä ei kuitenkaan merkitse, että vetykäyttöisiä ajoneuvoja tarkastellaan kielteisesti, koska kuten jo sanoin, ne ovat yhtä turvallisia kuin muita polttoaineita käyttävät ajoneuvot. Tämä on erittäin tärkeä näkökohta, ja haluan tähdentää sitä tänään.
<P>
Ehdotamme sen vuoksi, että vetykäyttöisissä ajoneuvoissa olisi oltava hillityt merkinnät, joilla osoitetaan, että tietyt osat sisältävät vetyä. Kun työskentelimme yhdessä komission ja neuvoston kanssa, teimme joitain parannuksia komission tekstiin ja korvasimme käsitteen ”merkinnät” käsitteellä ”tunnistamistavat”. Pitkällä aikavälillä tämä merkintä voidaan korvata sähköisellä tunnistamistavalla, eli eCall-järjestelmäksi kutsutulla automaattisella onnettomuussignaalia koskevalla järjestelmällä.
<P>
Myös muita kysymyksiä nousi esiin. Palaan ehkä lopuksi lyhyesti tankkausasemainfrastruktuuria koskevaan kysymykseen. Olen tyytyväinen tästä keskustelusta ja odotan innostuneesti puheenvuorojanne.
<SPEAKER ID="041" NAME="Alojz Peterle">
ympäristön, kansanterveyden ja elintarvikkeiden turvallisuuden valiokunnan lausunnon valmistelija. - (SL) Haluaisin kiittää kollegaani Anja Weisgerberiä hänen erinomaisesta mietinnöstään ja ilmaista tyytyväisyyteni, että olemme päässeet laajaan yksimielisyyteen neuvoston kanssa näin nopeasti. Tällä asetuksella olemme vakuuttavasti uuden energia- ja ympäristöpolitiikan puolella, ja tällä on myös varmasti myönteinen vaikutus kansanterveyteen. Olen samaa mieltä komission jäsenen kanssa, että meidän on tartuttava tähän tilaisuuteen. Tässä asetuksessa on kysymys ensimmäisistä toimista, se on osa vastausta nykyisiin energiaa ja ympäristöä koskeviin haasteisiin, joissa vetyteknologialla on keskeinen tehtävä. Emme sano, että kyse on ainoastaan vedystä, vaan kyse on myös vedystä, emmekä puhu ainoastaan yksittäisistä jäsenvaltioista vaan koko Euroopan unionista.
<P>
On erittäin tärkeää huolehtia, että koko täytäntöönpano toteutetaan aktiivisesti. Meidän on otettava siinä huomioon kaikki kansalaisiamme koskevat näkökohdat mukaan lukien infrastruktuuri. Kehityksen dynaamisuus ja erityisesti uuden teknologian nopea kehitys on erittäin tärkeää tässä poikkeuksellisen vaativassa energiatilanteessa. Näen hyvin merkittäviä mahdollisuuksia uudelle teknologialle siten, että mahdollistetaan vedyn hajautettu tuotanto. Jos aurinkotekniikkaa käytetään, nykyään on mahdollista hajauttaa tuotantoa sekä vähentää riippuvuutta nykyään tunnetuista energialähteistä. Katson, että komissio voisi menestyksekkäästi edistää ja jouduttaa tämänsuuntaisia kehitystoimia.
<SPEAKER ID="042" NAME="Malcolm Harbour">
PPE-DE-ryhmän puolesta. - (EN) Arvoisa puhemies, haluaisin lämpimästi kiittää valiokunnan ja luonnollisesti oman ryhmäni puolesta esittelijä Anja Weisgerberiä, joka on jälleen kerran osoittanut, että hän hallitsee monimutkaisia ja teknisiä asioita. Hän on toiminut erittäin tehokkaasti monissa päästöjä koskevissa asiakirjoissa lausunnon valmistelijana. Olen hyvin iloinen, että hänellä on nyt oma mietintönsä ja onnittelen häntä siitä, että hän on toiminut erittäin perusteellisesti tässä tärkeässä tehtävässä. Tiedän, kuinka paljon työtä on ollut, koska olin itse tyyppihyväksyntää koskevan direktiivin esittelijä.
<P>
Haluaisin myös kiittää Günter Verheugenia ja hänen avustajiaan komissiossa siitä, että tämä tärkeä ehdotus tehtiin erittäin nopeasti ja oikeaan aikaan. Sillä sisällytetään vetykäyttöiset ajoneuvot yleiseen tyyppihyväksyntää koskevaan direktiiviin. Katson sivumennen sanoen, että viimeinkin saavutetut moottoriajoneuvojen yhteistä tyyppihyväksyntää koskevat puitteet ovat merkittävät, koska voimme joustavasti vastata niitä koskeviin uusiin kehityssuuntiin.
<P>
Haluaisin tässä yhteydessä korostaa kollegoideni jo mainitsemaa seikkaa erityisesti omasta näkökulmastani, koska olen työskennellyt parlamentin jäsenenä komission kanssa yhteistyössä kilpailukykyisen autoteollisuuden sääntelykehystä koskevaa strategiaa 2000-luvulle käsitelleessä CARS 21 -työryhmässä, ja tämä on selkeästi 2000-luvun ehdotus. Tärkeää on, että se antaa teollisuudelle - eikä ainoastaan suurille valmistajille, monille yrityksille, jotka osallistuvat kehittämään vetykäyttöisten ajoneuvojen edistymistä helpottavia järjestelmiä ja osia - selkeän lainsäädäntökehyksen, jonka puitteissa ne voivat työskennellä. Niiden ei tarvitse odottaa sitä. Tämä on valtava etu, ja se merkitsee, että meillä on yhdet puitteet Euroopassa. Tämä merkitsee, että jos vaatimukset täytetään, ajoneuvoa voidaan myydä kaikkialla.
<P>
Tämä ei itse asiassa kuitenkaan riitä, ja olen tyytyväinen, että esittelijä on sisällyttänyt mietintöönsä erityisen kehotuksen komissiolle siitä, että vetykäyttöisten ajoneuvojen turvallisuusvaatimusten on oltava maailmanlaajuiset. Ihmiset kehittävät vetykäyttöisten ajoneuvojen standardeja kaikkialla maailmassa. Nyt on ehdottomasti oikea aika tarkastella asiaa maailmanlaajuisessa moottoriajoneuvoja käsittelevässä työryhmässä, koska meidän pitäisi toimia siten, että meillä olisi käytössämme vetykäyttöisiä ajoneuvoja koskevat maailmanlaajuiset standardit. Haluamme samalla, että Euroopan unioni olisi johdossa tämän teknologian kehityksessä. Voimme saavuttaa kummatkin tavoitteet tämän ehdotuksen perusteella.
<SPEAKER ID="043" NAME="Wolfgang Bulfon">
PSE-ryhmän puolesta. - (DE) Arvoisa puhemies, hyvät naiset ja herrat, EU:n laajuinen yhtenäinen lupamenettely vetykäyttöisille ajoneuvoille poistaisi ainakin yhden esteen, kun kehitetään ympäristölle edullisia liikkumismuotoja. Erityisesti julkisen liikenteen alalla on olemassa jo monia lupaavia hankkeita, mikä merkitsee, että vetykäyttöisten henkilöautojen sarjatuotanto ei ole enää kaukainen haave. Meidän on kuitenkin pohdittava, miten vety tuotetaan. Se, onko lopullinen tulos hiilidioksidipäästöjen kannalta myönteinen, riippuu suuresti siitä, miten vety tuotetaan tulevaisuudessa. Mitään hyötyä ei saada aikaan, jos vedyn tuotannossa vapautuu enemmän hiilidioksidia kuin vetyvoimalla voidaan säästää. Meidän on kuitenkin samalla varmistettava, että asianmukainen tankkausasemainfrastruktuuri luodaan ja rakennetaan, koska jopa vetykäyttöisten ajoneuvojen on tankattava. Tämä on haaste erityisesti jäsenvaltioille.
<P>
Tämän mietinnön selkeillä suuntaviivoilla luodaan oikeudellinen kehys, jolla helpotetaan edelleen tämän lupaavan teknologian ja muiden innovaatiotoimien kehittämistä. Parlamentin puhemies Hans-Gert Pöttering on myös kertonut vetykäyttöisiä ajoneuvoja koskevista kokemuksistaan. Olisi ehkä harkittava hänen kokemuksiensa soveltamista parlamentin omiin ajoneuvoihin, tai ainakin tämä ehdotus olisi otettava huomioon.
<P>
Haluaisin lopuksi kiittää Anja Weisgerberiä sydämellisesti hyvästä yhteistyöstä tämän mietinnön laadinnassa.
<SPEAKER ID="044" NAME="Vladko Todorov Panayotov">
ALDE-ryhmän puolesta. - (BG) Vetykäyttöisten ajoneuvojen sisällyttäminen Euroopan yhteisön yleisiin normatiivisiin puitteisiin on erityisen tärkeää, koska tällä hetkellä voimassa olevat tyyppihyväksyntää koskevat menettelyt eivät takaa, että samanlaatuisia ajoneuvoja voidaan saattaa koko Euroopan unionin markkinoille.
<P>
Euroopan unionin asetuksen hyväksymisellä varmistetaan, että kaikki markkinoille saatetut vetykäyttöiset ajoneuvot valmistetaan, testataan ja tunnistetaan yhteisten standardien mukaisesti ja että niiden turvallisuustaso on vähintään sama kuin tavanomaisilla ajoneuvoilla. Yhteisellä sääntelyllä varmistetaan yhdenmukaistamispyrkimykset, jotta vetyä tuotetaan polttoaineena energian kannalta kestävällä tavalla siten, että vedyn käyttö moottoriajoneuvojen polttoaineena olisi ympäristön tasapainon kannalta myönteistä. EU:n laajuisella sääntelyllä olisi myös varmistettava yhtenäiset vaatimukset näiden ajoneuvojen sekä tarpeellisen infrastruktuurin, tankkausasemien, seurannan toteuttamiseksi.
<P>
Euroopan unionin asetuksen avulla varmistetaan myös kolmansissa maissa - Yhdysvalloissa, Aasian talousyhteisössä - valmistettujen vetykäyttöisten ajoneuvojen tuotannon ja käytön yhteisten standardien soveltaminen, ja tällä edistetään Euroopan intressien turvaamista.
<P>
Haluaisin huomauttaa, että jos Euroopan unionin tasolla ei toteuteta mitään toimia, jäsenvaltioiden olisi hyväksyttävä erilaiset standardit vetykäyttöisille ajoneuvoille, ja tämä johtaisi epäedulliseen tilanteeseen sisämarkkinoilla, aiheuttaisi haittaa laajamittaisella tuotannolla saataville säästöille ja viivästyttäisi näiden ajoneuvojen kehittämistä.
<P>
Silloin, kun vain yksi hyväksyminen riittää jokaiselle ajoneuvotyypille - jotta ne voidaan saattaa Euroopan unionin markkinoille - Euroopan jäsenvaltioiden olisi avattava markkinat vetykäyttöisille ajoneuvoille. Hyväksyminen nopeuttaa tämän ympäristölle edullisen ajoneuvoja koskevan teknologian käyttöönottoa. Tämä puolestaan mahdollistaa sen, että vetykäyttöisten ajoneuvojen ympäristöhyödyt voidaan nähdä nopeammin.
<P>
Haluaisin lopuksi mainita, että vetykäyttöisten ajoneuvojen tuotantoon, tuotantoon tarvittaviin materiaaleihin ja ajoneuvojen valvontaan investoimisella saataisiin lisää hyötyä, millä edistetään vetyteknologian nopeampaa käyttöönottoa Euroopan unionin valtioissa.
<SPEAKER ID="045" NAME="Leopold Józef Rutowicz">
UEN-ryhmän puolesta. - (PL) Arvoisat puhemies ja komission jäsen, vetykäyttöisten ajoneuvojen käyttöönotolla on vaikutusta ympäristöön ja terveyden suojelemiseen sekä kasvihuoneilmiöön. Tämä on poliittisesti ja taloudellisesti merkittävää, kun otetaan huomioon perinteisten hiilivetypolttoaineiden puute. Ensinnäkin niiden käyttöönottamiseksi on luotava direktiivi vetykäyttöisten ajoneuvojen tyyppihyväksynnästä. Minulla on kaksi näkökohtaa direktiiviluonnoksesta ja tarkistuksesta.
<P>
Ensinnäkin luonnoksessa ei mainita, että on tarpeen tarkistaa huoltoa ja käyttöä koskevat ohjeet, kun tyyppihyväksyntä suoritetaan. Polttoaineena käytetyllä vedyllä on erittäin korkea energia-arvo, joten se on erittäin vaarallinen tuote. Ajoneuvojen käyttäjät käsittelevät sitä ensimmäistä kertaa.
<P>
Toiseksi, luonnoksessa vahvistetaan uudelleentarkastelua koskeva päivämäärä vuoden kuluttua siitä päivästä, jolloin se otetaan käyttöön. Siten voidaan ottaa huomioon toiminnasta saadut kokemukset ja alalla käyttöön otetut kansainväliset standardit.
<P>
Unioni kansakuntien Euroopan puolesta -ryhmä tukee tämän direktiivin käyttöönottoa. Kiitän Anja Weisgerberiä hyvin asiallisesta mietinnöstä.
<SPEAKER ID="046" NAME="Jaromír Kohlíček">
GUE/NGL-ryhmän puolesta. - (CS) Hyvät naiset ja herrat, kuin luin keskusteltavana olevan asetuksen perusteluita, yllätyin ikävästi. Vetyyn perustuvalla teknologialla voidaan varastoida energiaa ja toisaalta sillä voidaan käytännössä poistaa merkittävä osa päästöistä. Direktiivissä luokittelu suoritetaan kuitenkin perinteisen järjestelmän mukaisesti. Yksinkertaisemmin sanottuna kyse on vedyn palamista koskevasta käytöstä.
<P>
Metaanin ja vedyn seoksen palamista koskevan ongelman - tiedän jotain asiasta, sillä väitöskirjani koski palamista - lisäksi tavanomaisten moottoreiden pitäisi käyttää myös ureaa, jotta saadaan aikaan puhtaita palamistuotteita Euro 5- ja Euro 6 -standardien mukaisesti typen oksidien poistamiseksi.
<P>
Yksi Euroopan unionin tavoitteista on lisätä vedyn käyttöä liikenteessä lähitulevaisuudessa niin, että kasvu on merkittävää vuoteen 2020 mennessä. On totta, että varastointia ja vedyn käsittelyä koskevat tekniset ongelmat edellyttävät selkeitä ja yhtenäisiä säännöksiä mukaan lukien vetyä käyttävien järjestelmien merkitseminen. Olen täysin samaa mieltä esittelijän kanssa asiasta. Haluaisin lisäksi huomauttaa, että monissa maissa kielletään painelaitteita sisältävien ajoneuvojen pysäköinti suljetuissa tiloissa, erityisesti maanalaisissa pysäköintitiloissa. Merkitseminen on tärkeää myös tämän vuoksi.
<P>
Vetypolttokennot ovat yksi lupaavista kokeellisista ajoneuvojen käyttötekniikoista. Monissa Euroopan unionin kaupungeissa on käytetty jo pitkään tätä energialähdettä hyödyntäviä linja-autoja. Uskon, että käsiteltävänä olevalla asetuksella yhdenmukaistetaan vetykäyttöisten ajoneuvojen teknisten laitteiden edellyttämiä vaatimuksia. Toivon, että sillä tarjotaan paremmat puitteet vetykäyttöisten ajoneuvojärjestelmien eri komponenttien nopealle kehitykselle ja toiminnan tarkastamiselle. Sillä pitäisi merkittävästi edistää erityisesti vetykennojen käyttöä, mutta vetyä ei pidä käyttää laajasti ”perinteisenä järjestelmänä” eli polttomoottorina, koska siinä ei ole mitään järkeä. Tällä varauksella haluan lämpimästi esittää GUE/NGL-ryhmän puolesta, että tämä asiakirja hyväksytään.
<SPEAKER ID="047" NAME="Andreas Schwab" AFFILIATION="PPE-DE">
(DE) Arvoisat puhemies ja komission jäsen, hyvät naiset ja herrat, Anja Weisgerberin mietintö on hyvä esimerkki Euroopan toimintalinjojen mukautumisesta muuttuviin markkinoihin. Niillä pystytään nopeasti luomaan ennakoivia standardeja ja oikeudellinen perusta teknologiselle innovaatiolle. Neuvosto aikoo käsitellä standardointia muutaman kuukauden sisällä ja tehdä asiasta päätelmät. Tässä keskustelussa tärkeitä ovat kysymykset siitä, miten nopeasti standardeilla vastataan teknologiseen kehitykseen, miten nopeasti lainsäätäjät vastaavat teknologiseen kehitykseen ja miten nopeasti standardit mukautuvat taloudelliseen todellisuuteen. Uskon, että tällä mietinnöllä vetykäyttöisten ajoneuvojen tyyppihyväksynnästä tehdään Euroopasta uranuurtaja vetykäyttöisten ajoneuvojen kehittämisen yhtenäisessä sääntelyssä.
<P>
Aivan oikein on huomautettu, että tähän asti ei ole selvää, onko vedyn käyttö ajoneuvojen polttoaineena kestävän kehityksen periaatteen mukaista ja ekologisesti kestävää. Tätä ei voida vielä sulkea pois. Uskon siksi, että tällä mietinnöllä luodaan hyvä perusta Euroopan sisämarkkinoiden johtavien tutkimusinstituuttien ja erityisesti johtavien yritysten lisätutkimukselle. Tämä on erityisen tärkeää, kun otetaan huomioon keskustelut ajoneuvojen hiilidioksidipäästöjä koskevasta politiikasta sekä toiveesta nähdä enemmän eri teknologioiden monipuolistamista, jotta lopulta tiedetään todella, mikä ajoneuvo ja mikä moottoriteknologia on paras ympäristön ja ihmisten kannalta.
<P>
Meidän pitäisi pitää tätä mietintöä myönteisenä sisämarkkinoiden kannalta, koska aidosti yhdentyneet markkinat voidaan saavuttaa ainoastaan yhdenmukaistamalla vetykäyttöisten ajoneuvojen tyyppihyväksyntää eri jäsenvaltioissa, jotta näiden markkinoiden synergiavaikutusta voidaan hyödyntää. Kuten aikaisemmin huomautettiin, maailmanlaajuisen tyyppihyväksynnän pitäisi tietysti perustua näihin näkökohtiin. Toivon, että onnistumme. Toivotan teille menestystä.
<SPEAKER ID="048" NAME="Arlene McCarthy" AFFILIATION="PSE">
(EN) Arvoisa puhemies, haluaisin kiittää esittelijäämme Anja Weisgerberiä sekä varjoesittelijöitä tämän mietinnön laadinnasta sekä hyvän sopimuksen neuvottelemisesta neuvoston ja komission kanssa säilyttäen samalla painopisteet. Samaan aikaan, kun bensiinin hinta on kaksinkertaistunut Euroopassa ja Euroopan sekä koko maailman kansalaiset ovat yhä enemmän huolissaan ilmastonmuutoksen vaikutuksista, on selvää, että tarvitsemme uutta toivoa tulevaisuuden polttoaineiden suhteen.
<P>
Tällä Euroopan laajuisella vetykäyttöisiä ajoneuvoja koskevalla lainsäädännöllä voidaan tasoittaa tietä näiden ajoneuvojen täyden mittakaavan tuotannolle sekä tarjota Euroopan autoilijoille todellisia vaihtoehtoja lähitulevaisuudessa. Vaihtoehtoisia polttoaineita käyttävien ajoneuvojen myynti on esimerkiksi pelkästään Yhdistyneessä kuningaskunnassa kasvanut vuoden 2000 muutamasta sadasta yli 16 000 ajoneuvoon viime vuonna. Sähköautojen ja muiden vaihtoehtojen myynti on kasvanut huimasti, mutta vetykäyttöiset ajoneuvot ovat ainoastaan laajamittaisen tuotannon huippu. Uskon, että tällä uudella lainsäädännöllä edistetään näiden ajoneuvojen kehittämistä sekä varmistetaan, että ne ovat luotettavia ja turvallisia. Lainsäädännön ansiosta massatuotannon on ennustettu alkavan Euroopassa vuoteen 2015 mennessä, ja vuoteen 2025 mennessä noin viisi prosenttia EU:n ajoneuvoista on vetykäyttöisiä.
<P>
Vetykäyttöisten ajoneuvojen ympäristöhyödyt ovat riippuvaisia siitä energialähteestä, jota käytetään vedyn tuottamiseen. Vetyajoneuvoilla voidaan suoraan torjua polttoaineen aiheuttamaa ilmansaastetta ja vähentää riippuvuuttamme öljystä, mutta niillä edistetään ilmaston lämpenemisen torjumista ainoastaan, jos vetyä tuotetaan kestävästi. Sen vuoksi tuen vahvasti Anja Weisgerberin neuvottelemia tarkistuksia, joiden perusteella varmistetaan, että vetypolttoaine tuotetaan kestävästi ja mahdollisimman pitkälle uusiutuvista energialähteistä.
<P>
On tärkeää korostaa, että vetykäyttöiset ajoneuvot voivat olla aivan yhtä turvallisia kuin bensiiniä käyttävät ajoneuvot. Onnettomuustapauksessa pelastuspalveluiden tarjoajien on tiedettävä, minkä kanssa he ovat tekemisissä. Sen vuoksi Anja Weisgerber on varmistanut, että pelastuspalvelujen tarjoajat voivat helposti tunnistaa ajoneuvot. Tällä lainsäädännöllä varmistetaan ainoastaan se, mitä Euroopan unioni voi varmistaa vahvoilla sisämarkkinoilla. Sillä varmistetaan Euroopan tavaramarkkinat, joilla käytössä on yhteiset säännöt ja korkeatasoiset turvallisuusvaatimukset. Juuri näillä markkinoilla voidaan tuottaa vetyä käyttäviä tulevaisuuden ajoneuvoja, ja katson, että tänään äänestämämme lainsäädäntö on ratkaisevan tärkeä tämän tavoitteen saavuttamiseksi.
<SPEAKER ID="049" NAME="DanutBudreikait" AFFILIATION="ALDE">
(LT) Komission ehdotus vetykäyttöisten ajoneuvojen tyyppihyväksynnästä on erittäin tärkeä, jotta ratkaistaan ongelmat vaihtoehtoisia polttoaineita koskevista ajoneuvoista sekä ympäristön suojelemista, ilmastonmuutosta ja ihmisten terveyttä koskevista näkökohdista. Haluaisin teidän kiinnittävän huomion muutamiin seikkoihin, jotka ovat erittäin tärkeitä, kun kehitetään vetykäyttöisiä ajoneuvoja.
<P>
Ensinnäkin, vetykäyttöisten ajoneuvojen suurin ongelma ei ole ajoneuvon tuotantoprosessi vaan tankkaus. Euroopassa on toistaiseksi vain noin 40 vetytankkaukseen erikoistunutta tankkausasemaa. Tällaisia tankkausasemia on kaksi esimerkiksi Ranskassa ja yksi Espanjassa, mutta niitä ei ole lainkaan uusissa jäsenvaltioissa, jotka liittyivät Euroopan unioniin vuonna 2004 ja 2007. Yhdysvalloissa ainoastaan Kaliforniassa niitä on merkittävä määrä. Olen siksi samaa mieltä esittelijän kanssa, että on tarpeen luoda kiireellisesti standardoitu tankkausasemainfrastruktuuri koko EU:hun. Ilman asianmukaista infrastruktuuria vetykäyttöiset ajoneuvot jäävät vain yksittäistapaukseksi.
<P>
Toiseksi, vety on vain energian kantaja, ei energian lähde, joten siksi on tärkeää, että vetypolttoainetta tuotetaan tasapainoisesti ja ympäristöä säästävästi. Meidän on oltava aktiivisempia suorittaessamme tieteellistä tutkimusta, joka johtaa fossiilisten polttoaineiden käytön välttämiseen. Meidän on esitettävä vaihtoehtoisia menetelmiä, joilla vesi jaetaan vetyyn ja happeen. Yksi tällainen menetelmä voisi olla fotolyysi, vaikka asiasta on vielä tehtävä perusteellisia tutkimuksia. Lisäksi saasteettoman vedyn tuotannon avulla sitä voitaisiin käyttää liikenteen alan ulkopuolella.
<P>
Kolmanneksi, olen samaa mieltä komission ehdotuksesta maakaasun ja vedyn yhdistelmän käytöstä, mutta ainoastaan siirtymäkauden polttoaineena ja ainoastaan valtioissa, joilla on hyvin kehittynyt maakaasun infrastruktuuri. Haluaisin korostaa, että Yhdysvallat ja Kanada ovat pitkällä vetykäyttöisten ajoneuvojen kehittämisessä ja tuotannossa ja Japani on saavuttamassa ne. Me emme saisi jäädä jälkeen.
<SPEAKER ID="050" NAME="Małgorzata Handzlik" AFFILIATION="PPE-DE">
(PL) Arvoisa puhemies, vetykäyttöisten autoneuvojen hyödyntäminen tulevaisuudessa on jännittävä mahdollisuus. Vaikka kuluu vielä paljon aikaa ennen kuin tämä tekniikka on laajasti käytössä, on kuitenkin erittäin tärkeää, että tekniikan tyyppihyväksyntää koskevat säännökset yhdenmukaistetaan jo nyt.
<P>
Tänään käsittelemämme asetuksen tarkoituksena on ottaa käyttöön EU:n kriteerit vetykäyttöisten ajoneuvojen tyyppihyväksynnästä, jotta varmistetaan markkinoiden moitteeton toiminta. Yksittäisten jäsenvaltioiden eri tyyppihyväksyntää koskevilla kriteereillä hankaloitetaan tämän markkinan toimintaa. Tämä aiheuttaa tarpeettoman korkeita tuotantokustannuksia, uhkaa turvallisuutta ja - mitä emme saa unohtaa - muodostaa merkittävän esteen vetyteknologian kehittämiselle EU:ssa. Emme voi sallia tämän seikan sivuuttamista, sillä liikenteen alan polttoaineen korvaaminen liittyy erityisesti vetyyn, biopolttoaineisiin ja sähköön. Kaikkein tärkein seikka on ehkä kuitenkin, että vedyn palamisprosessissa ei synny hiilidioksidia, joka on vielä ympäristölle haitallista, vaan vettä. Tämän ilmeinen seuraus on ilmansaasteen ja hiilidioksidipäästöjen väheneminen. Ponnistelemme tämä asian vuoksi paljon myös Euroopan parlamentissa.
<P>
Näiden tavoitteiden saavuttaminen on riippuvainen tämän teknologian levittämisestä. Onnittelen esittelijää varsin hyvästä mietinnöstä ja panen merkille, että hän aivan oikein huomauttaa, että tämä seikka on riippuvainen muun muassa vetytankkausasemien järjestelmän olemassaolosta. Tällaiset asemat pitäisi luoda samaan aikaan kaikkiin jäsenvaltioihin, jotta kaikki eurooppalaiset kuluttajat voisivat käyttää niitä. Toivon myös, että ajoneuvojen valmistajat vastaavat kuluttajien pyyntöihin vetykäyttöisistä ajoneuvoista, jotta yhteismarkkinat voivat toimia kunnolla tällä alalla.
<SPEAKER ID="051" NAME="Matthias Groote" AFFILIATION="PSE">
(DE) Arvoisat puhemies ja komission jäsen, hyvä esittelijä ja hyvät kollegat, uskon, että tämä on hyvä esimerkki siitä, miten politiikan on toimittava, koska vetykäyttöisten moottoriajoneuvojen tyyppihyväksyntätodistukset ovat saatavilla tulevaisuudessa, vaikka tekniikka ei ole vielä käytössä.
<P>
Puhumme paljon ajoneuvojen, erityisesti kuorma-autojen, hiilidioksidipäästöjen vähentämisestä. Tämä voisi olla yksi tapa vähentää hiilidioksidipäästöjä, mutta on tärkeää - puhun nyt ympäristön, kansanterveyden ja elintarvikkeiden turvallisuuden valiokunnan jäsenenä ja olin varjoesittelijänä - että vety tuotetaan uusiutuvista energialähteistä. Näin voidaan myös varastoida energiaa uusiutuvista energialähteistä. Tätä voitaisiin sen jälkeen käyttää ajoneuvoihin. Se olisi hyvä kehityssuunta. Meidän on edelleen keskityttävä tähän tulevaisuudessa.
<P>
On kuitenkin tärkeää luoda tankkausasemainfrastruktuuri. Voimme nähdä esimerkiksi, että paineistetun maakaasun infrastruktuuri on edelleen hyvin hajanainen. Ajoneuvot ovat käytettävissä, mutta asiakkaat, autoilijat, ovat edelleen varovaisia, sillä saatavuutta ei ole taattu. Meidän olisi keskityttävä tähän asiaan tulevissa keskusteluissa.
<SPEAKER ID="052" NAME="Bogusław Liberadzki" AFFILIATION="PSE">
(PL) Arvoisa puhemies, haluaisin käyttää tämän tilaisuuden hyväkseni ja onnitella esittelijää sekä komissiota aloitteesta, jolla pyritään löytämään ajoneuvoille uusia energialähteitä.
<P>
Tärkeitä tavoitteita on kolme: ensinnäkin pyrimme jatkuvasti pääsemään eroon öljyriippuvuudestamme. Toinen tavoite koskee hiilidioksidipäästöjä. Lopuksi kolmantena, erittäin tärkeänä tavoitteena on vakauttaa ja alentaa ajoneuvojen käytöstä aiheutuvia kustannuksia niiden käyttäjille.
<P>
Katson, että käsiteltävässä asiakirjassa on kolme alaa. Ensimmäinen on vetykäyttöisten ajoneuvojen merkitseminen. Toinen on tankkauspaikkoja koskevat vaatimukset (sijoittaminen ja käyttöönotto). Kolmas ala, jota pidän tärkeänä, on vetykäyttöisten ajoneuvojen turvallinen toiminta. Asetuksessa luodaan ensin oikeudellinen kehys, jossa vahvistetaan, miten meidän pitäisi hyödyntää tätä energiaa, ja toisaalta siinä tarjotaan infrastruktuuria koskevat vaatimukset, joilla varmistetaan, että perustavanlaatuisia ennakkoehtoja tämän uuden teknologian kehittämiseksi noudatetaan.
<SPEAKER ID="053" NAME="Silvia-Adriana Ţicău" AFFILIATION="PSE">
(RO) Liikenteen alalla olisi jatkettava ponnisteluja, jotta markkinoilla otetaan käyttöön vaihtoehtoisia polttoaineita käyttäviä ajoneuvoja. Niillä edistetään merkittävästi kaupunkialueiden ilmanlaadun parantumista.
<P>
Vetykäyttöisten ajoneuvojen tyyppihyväksyntää koskevia yhteisiä standardeja tarvitaan, jotta varmistetaan vedyn turvallinen käyttö ajoneuvon käyttövoimana. Vedyn käyttö polttoaineena joko polttokennoissa tai polttomoottoreissa ei aiheuta mitään hiilidioksidipäästöjä tai kasvihuonekaasuja. Vetykäyttöisten ajoneuvojen tyyppihyväksyntä perustuu vetyyn perustuvien komponenttien teknisten vaatimusten noudattamiseen.
<P>
Kun otetaan huomioon vedyn ominaisuudet, pelastuspalveluilta edellytetään erityisiä toimia. Korostan, että jäsenvaltioiden on investoitava vaihtoehtoisten polttoaineiden varastoimiseen ja jakeluun tarvittavaan infrastruktuuriin, koska ilman sitä vähemmän saastuttavien ajoneuvojen määrää ei voida lisätä merkittävästi.
<SPEAKER ID="054" NAME="Bogusław Liberadzki" AFFILIATION="PSE">
(PL) Arvoisa puhemies, halusin noudattaa yhden minuutin puheaikaa, joten en onnistunut esittämään tärkeää seikkaa, jota haluaisin painottaa edullisena ratkaisuna. Kyse on siitä, että voimme esittää ratkaisun etuajassa ja luoda näin nykyaikaiset edellytykset. Tässä voi olla kyse myös siitä, että tekniikan kehittämiselle tarjotaan entistä enemmän kannustimia. Siksi haluaisin ilmaista arvostukseni sekä komission jäsenelle Verheugenille että komissiolle.
<SPEAKER ID="055" NAME="Günter Verheugen" LANGUAGE="DE">
Arvoisa puhemies, hyvät naiset ja herrat, olen erittäin tyytyväinen voidessani todeta, että tässä keskustelussa on oltu monin tavoin laajasti yksimielisiä. Ensimmäiseksi olemme laajasti yksimielisiä siitä, että vetyteknologia voisi osaltaan ratkaista energiaongelmia. Toiseksi olemme yksimielisiä siitä, että vetyteknologia on mahdollinen vaihtoehto maantieliikennettä varten. Kolmanneksi olemme erittäin laajasti yksimielisiä siitä, että vetyteknologia on järkevää ainoastaan, jos ekologinen tasapaino on myönteinen eli vetyä tuotetaan puhtaista energialähteistä. Tämä on erittäin tärkeä saavutus.
<P>
Haluaisin ilmoittaa teille, että komissio on asettanut erityisen painopisteen vetyteknologian kehittämiselle seitsemännessä tutkimuksen puiteohjelmassa. Vetyteknologiaa koskevalle tutkimukselle on varattu 800 miljoonaa euroa. Kyse ei ole ainoastaan ajoneuvoista vaan yhteisestä teknologiaa koskevasta aloitteesta. Haluaisin välttää vaikutelman, että käytämme 800 miljoonaa euroa vain siihen, että tutkimme vedyn käyttöä polttoaineena. Tämä on vain yksi osa hanketta. Kaiken kaikkiaan hankkeessa on kyse selkeiden perusteiden luomisesta sille, missä määrin vedyllä voidaan itse asiassa edistää merkittävästi yhteiskunnan hiilidioksidipäästöjen vähentämistä.
<P>
Minulla oli tilaisuus käyttää parlamentin puhemiehen Hans-Gert Pötteringin kanssa jonkin aikaa vetykäyttöistä ajoneuvoa. Oma vaikutelmani oli, että näiden ajoneuvojen käyttöön liittyvät tekniset ongelmat on jo lähinnä ratkaistu. Eli tekniikka on olemassa. Asia voidaan toteuttaa. Se, mikä puuttuu täysin, on infrastruktuuri, mikä onkin mainittu jo monta kertaa.
<P>
Voin kuvitella, että sen jälkeen, kun tämä ehdotus on hyväksytty ja teollisuutta on kannustettu, meidän on vastattava kysymykseen, jonka Wolfgang Bulfon esitti tässä käsittelyssä. Kyse on siitä, pitäisikö suuria ajoneuvomääriä pääasiassa paikallisesti käyttävien tahojen, kuten Euroopan parlamentin, kansallisten parlamenttien, hallitusten ja komission, näyttää esimerkkiä heti, kun se on mahdollista ja helpottaa hankintoja koskevalla politiikallaan tämänkaltaisten ajoneuvojen saattamista markkinoille. Tämä on tällä hetkellä vain toiveunta, mutta meidän pitäisi pohtia asiaa, kun oikea aika on käsillä.
<P>
Haluaisin kiittää esittelijää jälleen kerran hänen todella erinomaisesta työstään sekä poliittisten ryhmien ja valiokuntien puheenvuorojen esittäjiä, jotka osoittivat, että meillä on yhteinen näkemys, miltä ajoneuvojen tulevaisuus Euroopassa voisi näyttää.
<SPEAKER ID="056" NAME="Anja Weisgerber">
esittelijä. - (DE) Arvoisa puhemies, hyvät naiset ja herrat, kiitos erittäin mielenkiintoisista puheenvuoroista. Haluaisin myös kiittää varjoesittelijöitä, komissiota, neuvoston edustajia ja henkilöstöä erinomaisesta yhteistyöstä, mikä oli keskeistä poliittisen yhteisymmärryksen saavuttamiseksi ensimmäisessä käsittelyssä.
<P>
Kuten olemme nähneet, vety on tulevaisuuden teknologiaa. Vety voi olla osa vastausta ilmastonmuutoksen haasteisiin ja tarpeeseen vähentää päästöjä. Se on vaihtoehto fossiilisille polttoaineille. Vedyn käyttäminen energian kantajana - kuten mainittiin, se on todella energian kantaja - on myös täysin kestävää, jos vetyä tuotetaan uusiutuvista energialähteistä tai ydinenergiasta. Tämä on suunta, joka on otettava tulevina vuosina.
<P>
Minua kiehtoo ajatus täysin riskittömästä vedyn hyödyntämisestä, jossa vetyä tuotetaan viime kädessä uusiutuvista energialähteistä ja sen jälkeen muutetaan vetykaasuksi. Tämä on todella kiehtova asia. Kannatin tätä tekniikkaa jo paljon ennen työtäni Euroopan parlamentissa. Olen toiminut asian hyväksi vapaaehtoisesti jo pitkään.
<P>
Nyt asiat ovat menossa oikeaan suuntaan. Olemme luoneet tarvittavat edellytykset, jotta meillä voi olla yhtenäinen tyyppihyväksyntää koskeva asetus. Olemme myös viitoittaneet tietä kansainväliselle tyyppihyväksyntää koskevalle lainsäädännölle sekä tulevalle tutkimukselle ja kehitykselle.
<P>
Tekniikka on jo käytössä, kuten komission jäsen Verheugen ilmaisi. Nyt meidän täytyy tarkastella muita kysymyksiä, jotka koskevat infrastruktuuria. Tankkausasemainfrastruktuuria koskeva kysymys ratkaistaan julkisen ja yksityisen sektorin kumppanuudella. Ehkä silloin huomaamme, että ei kestä enää kauaa, kun vetykäyttöiset ajoneuvot - eivätkä pelkät prototyypit - ajavat kaduillamme.
<P>
Kiitos vielä kerran hyvästä yhteistyöstä.
<SPEAKER ID="057" NAME="Puhemies">
(FR) Keskustelu on päättynyt.
<P>
Äänestys toimitetaan tänään.
<P>
Kirjalliset kannanotot (142 artikla)
<SPEAKER ID="058" NAME="Zita Pleštinská  " AFFILIATION="PPE-DE">
kirjallinen. - (SK) Perinteisten hiilivetypolttoaineiden tuotantoa koskevien raaka-aineiden varastot ovat jatkuvasti pienentyneet ja sen vuoksi autoteollisuuden uuden vaihtoehtoisen käyttötekniikan tutkimus ja kehittäminen on erittäin kiireellistä.
<P>
EU:n seitsemännessä puiteohjelmassa osoitetaan 800 miljoonaa euroa vetyteknologian tutkimukseen. Tutkimusten perusteella vety vaikuttaa olevan ihanteellinen vaihtoehto perinteisille fossiilisille polttoaineille. Vedyn käyttö ajoneuvojen tulevaisuuden polttoaineena on erityisen suotuisa ratkaisu ympäristölle. Se ei aiheuta ollenkaan hiiliyhdisteiden ja kasvihuonekaasujen päästöjä. Ensimmäisten ajoneuvojen prototyyppejä on jo kokeiltu onnistuneesti Euroopan talousalueella.
<P>
Jotta sisämarkkinat voisivat toimia ja jotta varmistetaan väestön turvallisuus ja ympäristön suojelu asianmukaisesti, on tarpeen määritellä Euroopan tason säännökset vetykäyttöisten moottoriajoneuvojen suunnittelua varten. Koko EU:ssa yhtenäiset tyyppihyväksyntäsäännöt ovat ennakkoedellytys, kun vetykäyttöiset ajoneuvot saatetaan markkinoille. Uuden teknologian onnistunut käyttöönotto on myös riippuvainen tankkausasemien asianmukaisen verkoston hyvin ajoitetusta rakentamisesta.
<P>
Uskon, että tämänpäiväisen keskustelun tuloksena voidaan parantaa Euroopan kuluttajien luottamusta ajoneuvoteollisuuden uuden teknologian käyttöön sekä lisätä tällaisten ajoneuvojen määrää Euroopan markkinoilla.
<P>
Olen vakuuttunut, että ainoastaan teknisesti hyvin valmistautunut EU voi menestyä kilpailussa Yhdysvaltojen, Japanin ja Korean kanssa tällä alalla, jossa on paljon toimintaa. Tämän vuoksi pidän tätä aloitetta hyvin myönteisenä.
<P>
(Istunto keskeytettiin klo 11.00 ja sitä jatkettiin klo 11.30)
