<CHAPTER ID="012-02">
2. Hirttotuomiot Iranissa
<SPEAKER ID="209" NAME="Puhemies">
(PT) Esityslistalla on seuraavana keskustelu kuudesta hirttotuomioita Iranissa koskevasta päätöslauselmaesityksestä.
<SPEAKER ID="210" NAME="Paulo Casaca" LANGUAGE="PT">
Tänä vuonna on kulunut 20 vuotta tuhansien poliittisten vankien massateloituksesta Teheranin vankiloissa. Tämä oli yksi suurimmista rikoksista ihmiskuntaa vastaan toisen maailmansodan jälkeen.
<P>
Teloitusten määrä Iranissa on tällä hetkellä riistäytynyt täysin käsistä: Iranin viranomaisten virallisten tiedotteiden mukaan Evinin vankilassa Teheranissa hirtettiin 29 ihmistä yhdessä päivässä. Hallinto ei kunnioita alaikäisten tai kenenkään oikeuksia. Nyt Yhdysvallat on ilmoittanut, että se mahdollisesti luopuu Ashrafin leiristä, jossa suojellaan lähes 4 000:ta iranilaista Geneven neljännen yleissopimuksen mukaisesti Yhdysvaltain viranomaisten itse myöntämän aseman nojalla. Vaikka Yhdysvaltain viranomaiset ovat virallisesti tunnustaneet näiden ihmisten olevan suojelun alaisia, todistamme neuvotteluja heidän luovuttamisestaan Iranin viranomaisille tänä ajankohtana ja näissä olosuhteissa.
<P>
Arvoisa komission jäsen, hyvät kollegat, emme mitenkään voi sallia tällaista; muutoin tuemme pahinta rikosta ihmiskuntaa vastaan. Tämä tekisi meistä rikoskumppaneita. Emme missään olosuhteissa voi sallia tätä. Minun on sanottava teille, hyvät kollegat, että tämä on paljon pahempaa kuin Guantánamo, ja meidän on saatava Yhdysvaltain viranomaiset ymmärtämään asia. Emme voi sallia tällaista, sillä se kertoisi sivistyneiden arvojemme täydellisestä romahduksesta.
<SPEAKER ID="211" NAME="Charles Tannock">
päätöslauselmaesityksen esittäjä. - (EN) Arvoisa puhemies, Teheranin julma teokraattinen hallinto näyttää nauttivan kieroutuneella tavalla maailman järkyttämisestä ja useimpia muita maita luonnehtivien sivistysnormien uhmaamisesta. Iran on surullisenkuuluisa paitsi teloitusten suuren määrän takia myös siksi, että se teloittaa säännöllisesti ja armottomasti alaikäisiä ja nuoria aikuisia, jotka ovat syyllistyneet rikoksiin lapsina.
<P>
Kun useimmat maat, jotka edelleen määräävät kuolemantuomioita aikuisille, tekevät niin ainoastaan törkeän murhan kohdalla, Iranin tulkinta kuolemalla rangaistavista rikoksista on äärimmäisen laaja ja sisältää homoseksuaalisuuden ja aviorikokset. Tuomioistuimet antavat usein tällaisen tuomion asioista, jotka meille eurooppalaisille ovat väärinkäytöksiä tai eivät rikkomuksia lainkaan.
<P>
Aiemmin teini-ikäisiä tyttöjä, joiden on havaittu olevan seksuaalisesti aktiivisia avioliiton ulkopuolella, on teloitettu niin kutsutuista ”seksuaalisen siveettömyyden rikoksista”. Unionina meidän on oltava horjumattomia tuomitessamme Iranin tyrmistyttävän ihmisoikeusrekisterin, aivan samoin kuin tuomitessamme sen ponnistelut uraanin rikastamiseksi ydinaseita varten. Vetoamme täällä parlamentissa Iranin presidenttiin, jotta hän osoittaisi armeliaisuutta, mutta on sanottava, etten ole kovin toiveikas.
<SPEAKER ID="212" NAME="Marios Matsakis">
päätöslauselmaesityksen esittäjä. - (EN) Arvoisa puhemies, huolimatta tämän parlamentin ja YK:n yleiskokouksen aikaisemmista päätöslauselmista ja perustavanlaatuisten moraalisten ja eettisten näkökohtien vastaisesti Irania hallitseva teokraattinen, totalitaarinen hallinto jatkaa - muiden epäkohtien lisäksi - kansalaistensa altistamista kuolemantuomiolle. On kuitenkin sanottava, että teloitukset kaikkein pelätyimmällä ja barbaarisimmalla kivitysmenetelmällä näyttävät onneksi olevan loppumassa. Tämä on epäilemättä askel oikeaan suuntaan.
<P>
Monien Iranissa käytävien oikeudenkäyntien oikeudenmukaisuus jättää siitä huolimatta paljon toivomisen varaa. Useissa tapauksissa oikeudenkäytön normit ovat kaukana niistä, joita 2000-luvulla voi odottaa. Lisäksi edelleen esiintyy usein poliittisiin ja/tai uskonnollisiin syihin perustuvaa vainoa. Tällaiset käytännöt ovat vielä yksi häpeäpilkku Teheranin hallintoviranomaisten otsassa. Lisäksi alaikäisten rikollisten teloitukset jatkuvat kansainvälisestä paheksunnasta huolimatta.
<P>
Tämänpäiväisen uuden päätöslauselman myötä on erittäin toivottavaa, että Iranin hallinnon johtajat kuuntelevat vihdoinkin järkipuhetta ja ryhtyvät nopeasti mukauttamaan maataan kansainvälisesti hyväksyttyihin järkiperäisen käyttäytymisen normeihin. Iranin kansa ansaitsee paljon parempaa kuin kärsimystä äärettömän lyhytnäköisten ja törkeän julmien johtajien määräämän ahdaskatseisen poliittisen tai uskonnollisen kiihkomielisyyden raakalaismaisuuden takia. Vapaamielisen muutoksen olisi pitänyt tapahtua Iranissa kauan sitten. Toivokaamme, että se tapahtuu pian.
<SPEAKER ID="213" NAME="Feleknas Uca">
päätöslauselmaesityksen esittäjä. - (DE) Arvoisa puhemies, meidän on jälleen kerran tarpeellista puhua ihmisoikeusrikkomuksista Iranissa, ja edellisestä kerrasta on todella lyhyt aika.
<P>
Vain kolme kuukautta sitten laadimme tässä parlamentissa päätöslauselman Iranin teloituksista. Valitettavasti mikään ei ole sen jälkeen kääntynyt parempaan suuntaan. Päinvastoin: Ydinkriisin varjossa mullah-hallinnon murhat jatkuvat entisessä mittakaavassa. Vasta viikko sitten teloitettiin julkisesti 18-vuotias Behnam Zare. Toissaviikolla hirtettiin 20-vuotias mies, joka oli tehnyt rikoksen 15-vuotiaana. Menettely on aina sama: nuorten miesten on noustava jakkaralle, silmukka laitetaan heidän kaulansa ympärille, ja kun teloittaja tönäisee jakkaran pois, silmukka kiristyy armotta.
<P>
Näiden raakojen tekojen takia pohdin, voiko raakalaismaisuus olla vielä pahempaa. Tulin seuraavaan johtopäätökseen: kyllä, hyvät kollegat! Alaikäisten teloittaminen on juuri tällainen astetta pahempi teko. Alaikäisille langetetut kuolemantuomiot ovat vakava loukkaus Iranin islamilaisen tasavallan kansainvälisiä velvollisuuksia ja sitoumuksia vastaan.
<P>
Iran on kansainvälisten sopimusten sopimuspuoli ja on siis sitoutunut olemaan teloittamatta alaikäisiä rikoksentekijöitä. On jo makaaberia ja lähes mautonta, kun Iranin hallituksen edustajat vastaavat tätä käytäntöä koskevaan kritiikkiin, että teloitushan toteutetaan vasta, kun täysi-ikäisyys on saavutettu.
<P>
Iran on maa, jossa teloitetaan eniten alaikäisiä, ja on siten äärimmäisen häpeällisellä kärkisijalla. Vuodesta 1990 alkaen ei Amnesty Internationalin mukaan missään muualla maailmassa ole teloitettu niin paljon alaikäisiä. Pelkästään vuosina 2007 ja 2008 on murhattu 15 alaikäistä. Alaikäisten rikoksentekijöiden, joita uhkaa teloittaminen, tilanne on Iranissa saavuttanut kriittisen mittakaavan, jota on mahdotonta hyväksyä. Kuolemanselleissä on vähintään 132 alaikäistä rikoksentekijää, ja tosiasiallinen luku saattaa olla paljon suurempi.
<P>
Myös tilanne vankiloissa on dramaattinen: Muutama sata poliittista kurdivankia on 25. elokuuta saakka ollut nälkälakossa iranilaisissa vankiloissa. He protestoivat epäinhimillisiä oloja, kidutusta ja pahoinpitelyjä sekä kuolemanrangaistuksia vastaan. Tässä asiassa kansainvälisen yhteisön on toimittava kiireesti. Meidän on väsymättä ja sitkeästi vaadittava Irania täyttämään velvollisuutensa ihmisoikeuksien kunnioittamiseksi.
<P>
Tilanne on aivan liian kiperä tämän aiheen käsittelyn lykkäämiseksi.
<SPEAKER ID="214" NAME="Raül Romeva i Rueda">
päätöslauselmaesityksen esittäjä. - (ES) Arvoisa puhemies, elokuun alussa saimme loistavia uutisia Iranista. Iranin oikeuslaitos oli päättänyt lopettaa kivittämisen käyttämisen teloituskeinona.
<P>
Välitön seuraus oli, että ainakin kymmenen naista säästyisi teloittamiselta tällä julmalla menetelmällä. Tyytyväisyys oli kuitenkin lyhytaikaista, koska tällä hetkellä Iranin parlamentin käsiteltävänä olevassa rikoslain uudistusehdotuksessa kuoliaaksi kivittäminen säilytetään rangaistuksena aviorikoksen tietyistä muodoista.
<P>
Irania koskevassa asiassamme ei kuitenkaan ole kyse pelkästään kivittämisestä vaan kuolemanrangaistuksen olemassaolosta ylipäänsä, koska teloitettujen lukumäärä Iranissa on edelleen yksi maailman suurimmista. On sanottu jo, ja minä toistan sen, että tänä vuonna on teloitettu 191 ihmistä ja vuonna 2007 teloitettiin 317 ihmistä. Vain Kiina pystyy lyömään tämän ennätyksen.
<P>
Yleisesti ottaen me tuomitsemme avoimesti ihmisoikeuksia puolustavien ja edistävien, seksuaalista vapautta puolustavien ja kuolemanrangaistusta vastustavien ihmisten vainoamisen, vangitsemisen ja yleiset teloitukset. Kaikkia näitä ihmisiä syytetään Iranissa toistuvasti kansallisen turvallisuuden vastaisesta toiminnasta.
<P>
Meidän pitäisi mainita täällä monia tapauksia, mutta haluaisin puhua ainakin yhdestä: aktivisti ja vähemmistöjen oikeuksien puolustaja, etniseltä taustaltaan balutši Yaghoub Mehrnehad, joka toimi Voice of Justice -nuorisoyhdistyksen johdossa, teloitettiin 4. elokuuta hänen ilmiannettuaan julkisesti paikallisviranomaisten toiminta.
<SPEAKER ID="215" NAME="Marcin Libicki">
päätöslauselmaesityksen esittäjä. - (PL) Arvoisa puhemies, keskustelemme tänään rikoksista, joita Iran on tehnyt omia kansalaisiaan kohtaan. Tämä kysymys eroaa jollain lailla muista, joista meitä usein kehotetaan keskustelemaan, koska Iran ei ole sodassa ketään vastaan. Näin ollen se ei ole sellaisten voimakkaiden paineiden alaisena, jotka saattaisivat yllyttää erilaiseen rikolliseen toimintaan. Iranin hallinto valittiin melko demokraattisesti. Se on toinen syy siihen, miksi poliittista painetta ei pitäisi olla. Lisäksi Iranin eri kansallisten ryhmien välillä ei ole jännitteitä.
<P>
Siitä huolimatta Iranissa teloitetaan vähintään yksi ihminen joka päivä. Vanhempia ihmisiä teloitetaan rikoksista, jotka he tekivät ollessaan 13- tai 14-vuotiaita, ja myös alaikäisiä teloitetaan. Kansainvälisen yhteisön pitäisi tehdä asianmukaiset johtopäätökset. Sen pitäisi jättää Iran kaikkien mahdollisten kansainvälisten järjestöjen ulkopuolelle. Tämänkaltainen toiminta voi tuoda tuloksia. Paras esimerkki tästä on se, että kivittäminen on lopetettu. Vetoan myös sen puolesta, ettei Ashrafin leirin asukkaita luovutettaisi Iranille, koska he olisivat vaarassa joutua luovutetuiksi teloittajalle.
<SPEAKER ID="216" NAME="Tunne Kelam">
PPE-DE-ryhmän puolesta. - (EN) Arvoisat puhemies ja komission jäsen, on todella välttämätöntä osoittaa Iranin hallinnolle, että tuomitsemme jyrkästi maassa toteutettujen teloitusten lisääntymisen ja kannatamme demokraattista muutosta siellä. Olemme kuitenkin myös huolissamme lähes 4 000:n irakilaisessa Ashrafin leirissä oleskelevan Iranin opposition jäsenen kohtalosta.
<P>
Vetoamme siksi voimakkaasti irakilaisiin ja myös Yhdysvaltojen viranomaisiin, jotta ne eivät palauttaisi väkisin Iraniin yhtään iranilaisia pakolaisia vaan pyrkisivät sen sijaan tyydyttävään pitkän aikavälin ratkaisuun Ashrafin leiriläisiä varten, joilla on suojeltavien henkilöiden asema Geneven neljännen yleissopimuksen nojalla.
<SPEAKER ID="217" NAME="Proinsias De Rossa">
PSE-ryhmän puolesta. - (EN) Arvoisa puhemies, minusta näyttää siltä, että aina, kun mikä tahansa uskonto saa absoluuttisen vallan missä tahansa maailmassa, se on aivan yhtä julma ja suvaitsematon kuin mikä tahansa maallinen diktatuuri. Iranissa homoseksuaalisuus on kuolemalla rangaistava rikos, samoin kuin aviorikos, vakoilu, aseellinen ryöstö, huumekauppa ja tietenkin uskonnosta luopuminen ovat kaikki kuolemalla rangaistavia rikoksia: sinut hirtetään, jos et noudata linjaa.
<P>
Oppositiolähteiden mukaan poliittisia aktivisteja on syytetty rikoksista ja teloitettu. Iranilainen mies hirtettiin raiskauksesta, vaikka hänen väitetty uhrinsa veti syytöksensä takaisin ja tuomion laillisuudesta määrättiin tehtäväksi tutkimus. Julkisissa hirttämisissä käytetään liikuteltavia nostureita ja kuorma-auton puomeja, ja koska pudotusta ei ole, teloitettava ihminen kokee hitaan, tuskallisen tukehtumiskuoleman.
<P>
On erittäin tärkeää, että painostamme Iranin viranomaisia järjestelmällisesti vähintäänkin muuntamaan kaikki nuorille rikoksentekijöille langetetut kuolemantuomiot ja jättämään panematta toimeen tällä hetkellä teloitusta odottavien neljän nuoren pojan teloitukset. Olisin iloinen naisten kivittämisen lopettamisesta - toivottavasti se viedään läpi. Kuten päätöslauselmassa huomautetaan, on kuitenkin huolestuttavaa, että rikoslain uudistusehdotuksessa säilytetään kivittäminen tietyistä aviorikoksista.
<SPEAKER ID="218" NAME="Marco Cappato">
ALDE-ryhmän puolesta. - (IT) Arvoisa puhemies, hyvät kollegat, kun tarkastelemme Irania maailmanlaajuisena ydinaseuhkana, tehokas poliittinen ja diplomaattinen toiminta edellyttäisi, että otamme mukaan esimerkiksi Venäjän. Lisäksi Iran tarjoaa kaikkien aikojen selkeimmän osoituksen siitä, että ihmisoikeuskysymyksen pitäisi olla olennainen osa kansainvälistä ja yhteistä turvallisuuspolitiikkaamme, koska Iranin ydinaseuhan takana on jokapäiväinen väkivalta, jota hallinto harjoittaa Iranin kansalaisia kohtaan. Meidän on käännettävä huomiomme tähän hallintoon.
<P>
Toivon komission jäsenen voivan kertoa meille enemmän siitä, miten demokratian ja oikeusvaltion edistämiseen osoitettuja varoja käytetään. Tiedämme, miten vaikeaa on saada yhteyttä Iranin demokraattiseen oppositioon. Lisäksi tähän liittyy yleinen kysymys kuolemanrangaistuksesta, josta YK on äänestänyt. Tämä parlamentti vaati lujasti kuolemanrangaistuksen käytön keskeyttämistä, yleistä lakkauttamista. Nyt on aika vahvistaa tätä asennetta ja ehdottaa, että YK nimittäisi kuolemanrangaistuksiin keskittyvän pääsihteerin erityislähettilään. Ehdotan tätä suullisessa tarkistuksessa, ja toivon poliittisten ryhmien katsovan parhaaksi tukea sitä.
<SPEAKER ID="219" NAME="Mogens Camre">
UEN-ryhmän puolesta. - (EN) Arvoisa puhemies, uskon kaikkien tässä salissa olevan kanssani samaa mieltä siitä, että kun lukee yksittäisistä ihmisoikeusloukkauksista, jotka tässä päätöslauselmassa mainitaan, tulee sellainen tunne, ettei voida viitata tapahtumiin tällä vuosisadalla. Tämä on kuitenkin valitettava totuus tilanteesta maassa, joka on taantunut keskiaikaiseen, primitiiviseen julmuuteen yrittäessään nujertaa omaa kansaansa - kansaa, joka kaipaa demokratiaa, vapautta ja uudistuksia.
<P>
Me, läntiset demokratiat, emme voi neuvotella ikuisesti Teheranin rikollisen hallinnon kanssa siinä naivissa toivossa, että heikot neuvottelijamme voisivat koskaan saada mitään hallinnolta, joka ei ymmärrä eikä kunnioita nykyajan maailmaa ja arvoja ja joka ilmeisesti vihaa omaa kansaansa yhtä paljon kuin se vihaa meitä. Tehkäämme tästä päätöslauselmasta viimeinen kehotus oikeudenmukaisuuteen ja ihmisoikeuksien kunnioittamiseen. Mainitsen myös - syvästi pahoitellen - että EU pitää edelleen demokraattista Iranin oppositioliikettä PMOI:tä terroristilistallaan, siitä huolimatta, että sekä Euroopan yhteisöjen tuomioistuin Luxemburgissa että Yhdistyneen kuningaskunnan korkein oikeus ovat päättäneet sen olevan perusteetonta.
<P>
Lopuksi kannatan Tunne Kelamin suullista tarkistusta Ashrafin leiristä ja Alain Hutchinsonin suullista tarkistusta. Nämä tarkistukset parantavat päätöslauselmaa.
<SPEAKER ID="220" NAME="Koenraad Dillen" AFFILIATION="NI">
- (NL) Arvoisa puhemies, emme saa uskoa harhakuvitelmiin. Teheranin teokratia ei selvästikään tunne mitään muuta kuin halveksuntaa Euroopan demokratiaa kohtaan. Silti on hyvä, että parlamentti on jälleen tuominnut Iranin teloitukset selkein sanoin. Alaikäisten teloittaminen ei ole ainoastaan kansainvälisen oikeuden vastaista vaan myös täysin raakalaismaista ja kertoo kaiken Teheranissa vuosikymmeniä vallinneen hallinnon armottomasta luonteesta. Sen pitäisi myös olla varoitus niille naiiveille ihmisille, jotka luulevat, että Irania voidaan käsitellä silkkihansikkain.
<P>
Tästä päätöslauselmasta puuttuu kuitenkin jotain. Siinä todetaan aivan oikein, että Iranissa teloitetaan enemmän ihmisiä kuin missään muussa maassa, Kiinaa lukuun ottamatta. Olisi kuitenkin pitänyt lisätä, että tammikuun 2005 jälkeen ainoat maat, jotka ovat tuominneet alaikäisiä kuolemaan ja teloittaneet heitä, ovat olleet Saudi-Arabia, Sudan, Jemen ja Pakistan. Ei ole sattumaa, että nämä ovat islamilaisia maita, joissa sovelletaan sharian henkeä ja kirjainta. Saattaa olla poliittisesti sopimatonta sanoa niin, mutta tosiasiat puhuvat puolestaan. Nämä käytännöt antavat lisätodisteita siitä, että tämä islam, joka ei vielä ole valaistunut, ei sovi yhteen läntisten arvojemme kanssa.
<SPEAKER ID="221" NAME="Bernd Posselt" AFFILIATION="PPE-DE">
(DE) Arvoisa puhemies, kollega vasemmistosta käytti juuri Iranin kuolemanrangaistusten ja siellä tapahtuvien kauheiden rikosten surullista teemaa väärin hyökätäkseen itse uskontoa vastaan. Hän syytti ongelmasta hallinnon uskonnollista luonnetta. Pidän tätä järjettömänä.
<P>
Kyse on tavallisesta totalitaarisesta hallinnosta, joka vain käyttää islaminuskoa väärin omiin tarkoituksiinsa. Tässä piilee ongelman ydin, ja meidän on tuomittava energisesti tämä hallinto eikä islamia tai uskontoa sinänsä.
<P>
Sitä paitsi maailmanhistorian pahimmat hallintojärjestelmät ovat olleet ne, jotka ovat vedonneet kansalliseen tai kansainväliseen sosialismiin, kuten myös tänään useaan otteeseen mainittu Kiina tekee.
<P>
Siksi meidän on tehtävä itsellemme selväksi, että emme saa käydä täällä ideologisia riitoja, emme myöskään Iranin kanssa. Tässä ei ole kyse ideologiasta, tässä on kyse yleismaailmallisista ihmisoikeuksista. Yleismaailmalliset ihmisoikeudet pätevät yli maailmankatsomuksellisten etulinjojen. Ei ole olemassa aasialaisia ihmisoikeuksia! Ei ole olemassa islamilaisia ihmisoikeuksia, jotka suojaisivat ihmistä vähemmän ja ehkä voisivat tavalla tai toisella suvaita kuolemanrangaistuksen. Vastustamme jyrkästi kuolemanrangaistusta, harjoitetaan sitä sitten Yhdysvalloissa, Kiinassa tai Iranissa, rinnastamatta näitä maita. Meidän on nähtävä yksi asia selvästi: Iranin hallinto on totalitaarinen hallinto, ja sen on väistyttävä.
<SPEAKER ID="222" NAME="Józef Pinior" AFFILIATION="PSE">
(PL) Arvoisa puhemies, kansainvälinen oikeus on yksiselitteinen. Kuolemanrangaistusta ei saa määrätä ihmisille, jotka olivat alle 18-vuotiaita rikoksen tehdessään. Iran rikkoo tätä kansainvälistä lainsäädäntöä.
<P>
Haluan painottaa, että valtiona Iran on kansainvälisten yleissopimusten sopimuspuoli. Se on allekirjoittanut tämänkaltaisia hankkeita. Tämän vuoden heinäkuussa 24 ihmisoikeusjärjestöä kaikkialta maailmasta vetosi Iraniin, jotta se lopettaisi kuolemanrangaistuksen käytön alaikäisten kohdalla ja lopettaisi kuolemanrangaistuksen käytön alueellaan kokonaan. Tähän mennessä Iranissa on teloitettu tänä vuonna kuusi alaikäistä, tapauksia on toisin sanoen ollut yhteensä 26 vuodesta 2005 lähtien.
<P>
Arvoisat puhemies ja komission jäsen, parlamentti on käynyt jo useita keskusteluja julmasta tavasta, jolla lakia pannaan täytäntöön Iranissa. Emme voi sallia tällä hetkellä Ashrafin leirissä olevien ihmisten luovuttamista Iranille, sillä tässä maassa ei noudateta oikeusvaltion periaatteita.
<SPEAKER ID="223" NAME="Janusz Onyszkiewicz" AFFILIATION="ALDE">
(PL) Arvoisa puhemies, Iranin ihmisoikeustilanne ei parane. Eilen hirtettiin kaksi ihmistä, Arakissa ja Boujerdissa, ja monet muut odottavat tuomioidensa täytäntöönpanoa. Ashrafin leirissä pidetään tällä hetkellä useita tuhansia ajatollahin hallinnon vastustajia. He ovat People's Mujahidin of Iran -liikkeen jäseniä, ja heitä uhkaa karkotus Irakista. Monille heistä tämä merkitsisi varmaa kuolemaa. Yhdysvaltain joukot ovat taanneet leirin asukkien turvallisuuden Geneven neljännen yleissopimuksen nojalla. Suunniteltu muutos näiden joukkojen asemassa tarkoittaa, että kuten päätöslauselmaesityksessä todetaan, leirissä olevia iranilaispakolaisia varten on löydettävä pitkän aikavälin ratkaisu mahdollisimman pian. Nyt kun minulla on puheenvuoro, haluan muistuttaa parlamenttia jälleen kerran tarpeesta panna tuomioistuinten tuomiot asianmukaisesti täytäntöön ja poistaa mujahedinit terroristijärjestöjen listalta.
<SPEAKER ID="224" NAME="Marek Aleksander Czarnecki" AFFILIATION="ALDE">
(PL) Arvoisa puhemies, julkisten teloitusten määrä Iranissa kasvaa. Amnesty Internationalin mukaan joka vuosi näin tapetaan noin 200 ihmistä tuhatlukuisten yleisöjen edessä. Iranissa kuolemanrangaistusta sovelletaan muun muassa jumalanpilkan, uskonnosta luopumisen, aviorikoksen ja prostituution kohdalla. Moraalittomuudesta ja uskonnosta luopumisesta langetettavat erittäin kovat rangaistukset ovat johtaneet oikeutettuihin protesteihin ihmisoikeuksien puolustajilta Iranin ulkopuolella ja uudistusmielisiltä poliitikoilta maan sisällä.
<P>
Länsi ei voi vain passiivisesti tarkkailla tällaisia makaabereja toimia. Euroopan parlamentin on yksiselitteisesti tuomittava Iranin hallinnon toimet. Samalla parlamentin on tuettava People's Mujahidin of Iran -järjestön edustaman opposition rauhanomaisia ja uudistusmielisiä pyrkimyksiä. Edellä mainitun, Maryam Radjavin johtaman järjestön demokraattisen muodonmuutoksen looginen seuraus pitäisi olla sen poistaminen Euroopan unionin terroristijärjestöjen listalta.
<SPEAKER ID="225" NAME="Dumitru Oprea" AFFILIATION="PPE-DE">
(RO) Jos asioita katsotaan psykologisesta näkökulmasta, on todistettu, että kovilla rangaistuksilla ei ole koskaan ollut korjaavaa vaikutusta. Sen sijaan ne synnyttävät vihaa, väkivaltaa ja toiveen kostosta kanssaihmisiä ja viranomaisia kohtaan. En toimi sen puolesta, että syyllisiä ei rangaistaisi, vaan sen, ettei siinä käytettäisi kuolemanrangaistusta.
<P>
Älkäämme unohtako, että ihmisiä voidaan parantaa uudelleenkoulutuksen ja sosiaalisten sopeuttamisohjelmien avulla. Älkäämme unohtako, että Iranissa kuolemanrangaistusta sovelletaan alle 18-vuotiaisiin nuoriin, vaikka kansainvälinen oikeus, jonka iranilaiset ovat tunnustaneet allekirjoituksellaan, ei salli tällaisia julmuuksia. Vähän aikaa sitten saimme tietää kauheasta tilanteesta, jossa ryhmää nuoria Isfahanista rangaistiin tanssimisesta liian lähellä, muutaman sentin päässä toisistaan, mikä oli kiellettyä.
<P>
Opettajana haluan muistuttaa, että myönteisiä tuloksia kasvatuksessa ei voida saavuttaa pelon, rajoitusten tai fyysisten rangaistusten avulla.
<SPEAKER ID="226" NAME="Aloyzas Sakalas" AFFILIATION="PSE">
(EN) Arvoisa puhemies, haluaisin kiinnittää kollegoiden huomion siihen, että Iranissa teloitetaan satoja ihmisiä joka vuosi. Tämä on tulosta epäonnistuneesta politiikasta, jota unionimme on harjoittanut Iranin kanssa viime vuosina.
<P>
Meidän pitäisi tietää, että vain vahva sisäinen oppositio Iranissa pystyy muuttamaan tilannetta. Kysymykseni tänään on seuraava: miksi EU pitää edelleen Iranin oppositioliikettä mustalla listalla, siitä huolimatta, että Yhdistyneen kuningaskunnan tuomioistuimet määräsivät sen poistamisesta kyseiseltä listalta? Eikö neuvoston ole aika nykyisen puheenjohtajakauden aikana lunastaa oikeusvaltion periaatteiden noudattamista koskeva velvoitteensa ja poistaa oppositioliikkeet lopullisesti mustalta listalta? Uskon, että Benita Ferrero-Waldner voisi ryhtyä tarvittaviin toimenpiteisiin.
<SPEAKER ID="227" NAME="Ewa Tomaszewska" AFFILIATION="UEN">
(PL) Arvoisa puhemies, kymmenvuotiaan lapsen tuomitseminen kuolemaan on yksinkertaisesti epäinhimillistä. Nostureiden käyttäminen hirsipuuna on rikos ja teknologian väärinkäyttöä. Lisäksi julkiset teloitukset kannustavat väestöä aggressiiviseen käytökseen. Olemme keskustelleet Iranin tilanteesta jo useaan otteeseen. Iran rikkoo kyynisesti kansainvälisiä sitoumuksia, jotka se on allekirjoittanut. Päätöslauselmamme osoittautuvat tehottomiksi. Toivon, että Euroopan komissio harkitsee mahdollisuutta asettaa pakotteita Iranin hallitsijoiden omaa kansaansa vastaan tekemien rikosten takia.
<SPEAKER ID="228" NAME="Zbigniew Zaleski" AFFILIATION="PPE-DE">
(PL) Arvoisa puhemies, Iranin totalitaarista hallintoa voidaan parhaiten kuvailla sanomalla, että se on tehnyt laista äärimmäisen päätelmän ja turvautunut terrorin psykologiaan. Laki toimii ihmisten tietäessä, mistä voidaan rangaista, mutta suhteellisuudentaju on säilytettävä. Tästä on olemassa historiallinen esimerkki. Neuvostoliitossa ei ollut lainkaan lakia, vain yhden kaikkitietävän yksilön ja hänen laitoksensa, nimittäin KGB:n, tahto. Iranin tilanne on järjetön, koska kuolemanrangaistus voidaan langettaa mistä tahansa. Iranissa ei ole tuomioistuimia, ei logiikkaa eikä kunnollisia oikeudenkäyntejä. Siksi kannatan vaatimusta olla palauttamatta Iraniin poliittisia pakolaisia, kuten aiemmin mainittuja Irakissa oleskelevia, etenkään alaikäisiä, koska heidät yksinkertaisesti teurastettaisiin ilman oikeudenkäyntiä.
<SPEAKER ID="229" NAME="Benita Ferrero-Waldner">
komission jäsen. - (EN) Arvoisa puhemies, mielestäni kuolemanrangaistus on varmasti yksi ihmisoikeusrikkomusten surullisimmista kysymyksistä - varsinkin nuorten kohdalla toimeenpantava kuolemanrangaistus. Uskon meidän kaikkien jakavan saman syvän, vakavan ja kiireellisen tarpeen tehdä jotakin. Kesäkuussa keskusteltiin samasta aiheesta, ja silti kesäkuun ja tämän hetken välillä tilanne ei valitettavasti ole parantunut vaan heikentynyt. Huolemme laajuus ja vakavuus näkyy myös Euroopan unionin kesäkuun keskustelun jälkeen julkaisemien kannanottojen kasvavassa määrässä - niitä on tähän mennessä ollut kahdeksan.
<P>
Mainitsitte useita tapauksia, ja minäkin haluan mainita joitakin. Viime viikolla esimerkiksi, päivää sen jälkeen, kun EU tuomitsi alaikäisen Reza Hejazin hirttämisen, toteutettiin taas yksi alaikäisen teloitus. Elokuun 26. päivänä Behnam Zare tapettiin Shirazin vankilassa. Näin tapahtui huolimatta erityisistä armahduspyynnöistä, jotka eivät olleet peräisin vain Euroopan unionista vaan kaikkialta maailmasta, muun muassa YK:n ihmisoikeusvaltuutetulta. Behnam Zaren teloitus nosti alaikäisten teloitusten määrän - kuten olette sanoneet - tämän vuoden alusta lähtien erittäin korkealle, kuuteen. Saatujen tietojen mukaan Iranissa on yli sata alaikäistä kuolemaantuomittua. Valitettavasti kuolonuhrien määrä nousee jatkuvasti. Juuri tällä hetkellä taas yhden alaikäisen, Bahman Soleimanianin, teloittaminen lähestyy. Iranin oikeuslaitoksen johtajan antamaa alaikäisten teloitusten lopettamismääräystä rikkovat räikeästi ja toistuvasti hänen omat tuomarinsa.
<P>
Ashrafin leirin kysymyksessä Geneven yleissopimusten pitäisi tietenkin päteä kuten kaikkien muidenkin kohdalla. Jos Ashrafin leirin asukkaat pakotetaan palaamaan Iraniin, on ehdottomasti esitettävä vastalauseita Iranin hallituksen suuntaan. Olemme useaan kertaan yrittäneet joko ilmaista kantamme avoimesti tai kokeilla tahdikasta diplomatiaa. Minä itse olen joka kerta, kun joko ulkoministeri tai parlamentin puhemies on tullut tapaamaan minua muiden asioiden - ydinvoimakysymysten - takia, aina tuonut asian merkityksen selkeästi esille. Olemme onnistuneet vain yhdessä asiassa, naisten kivittämisen kohdalla. Olen aina ilmaissut vastustavani sitä, mutta kuten voitte kuvitella, vastustan myös ehdottomasti sitä, mitä nuorille ihmisille tapahtuu, ja tietenkin kuolemanrangaistusta yleensä. Iranin viranomaisten korvat ovat kuitenkin enimmäkseen kuuroja vaatimuksillemme. Siksi meillä ei aina ole muuta keinoa kuin turvautua niin kutsuttuun megafonidiplomatiaan, jota Teheran väittää kammoavansa ja torjuvansa.
<P>
Iranin on tunnustettava omat velvollisuutensa. Sen käytös voi vain pahentaa sen jo tahriintunutta kansainvälistä mainetta. Ilman konkreettista parannusta ihmisoikeustilanteessa emme voi edistyä asianmukaisesti yhteisessä tavoitteessamme eli Euroopan unionin ja Iranin islamilaisen tasavallan välisen suhteen kehittämisessä, vaikka ydinasekysymys ratkaistaisiinkin.
<P>
Toivon Euroopan parlamentin ja EU:n kaikkien kumppaneiden olevan samaa mieltä tästä linjasta ja toimivan sen mukaan. Tänään vetoan vielä kerran Iranin islamilaisen tasavallan viranomaisiin, jotta ne noudattaisivat täysimääräisesti niitä kansainvälisiä yleissopimuksia, joissa Iran on sopimuspuolena. Vetoan Iraniin, jotta se säästäisi kaikkien edelleen kuolemanselleissä kituvien alaikäisten hengen. Koko ihmisoikeustilanne on todella erittäin hankala. Kuten tiedätte, kävimme ihmisoikeusvuoropuhelua, mutta valitettavasti se ei toiminut. Yritimme työstää julkista diplomatiaa, ja teemme tiivistä yhteistyötä EU:n jäsenvaltioiden kanssa harjoittaaksemme hyvin koordinoitua julkista diplomatiaa. Olemme osoittaneet kolme miljoonaa euroa farsinkieliseen TV-uutispalveluun. Yritämme myös työskennellä Iranin kansalaisyhteiskunnan kanssa, mutta tiellemme asetetaan monia esteitä.
<SPEAKER ID="230" NAME="Puhemies">
(PT) Keskustelu on päättynyt.
<P>
Äänestys toimitetaan keskustelun päätteeksi.
<P>
Kirjalliset kannanotot (142 artikla)
<SPEAKER ID="231" NAME="Glyn Ford  " AFFILIATION="PSE">
kirjallinen. - (EN) Tämä parlamentti kannattaa kuolemanrangaistuksen täydellistä poistamista kaikkialla maailmassa. Valitettavasti tie on pitkä. Siksi meidän on yritettävä edistyä niin hyvin kuin voimme. Olemme tyytyväisiä kivittämisen lopettamiseen naisten teloittamisen muotona Iranissa. Kehotamme Iranin parlamenttia (Majlis) tarkistamaan pikaisesti lainsäädäntöä, jotta varmistetaan, ettei ketään teloiteta alle 18-vuotiaana tehdystä rikoksesta.
<P>
Meidän on myös tuomittava ihmisoikeuksia puolustavien ja kuolemanrangaistusta vastustavien Iranin kansalaisten vangitseminen ja vainoaminen. Tämänhetkisissä oloissa kehotamme Irakin ja Yhdysvaltain viranomaisia pidättymään iranilaispakolaisten ja turvapaikanhakijoiden väkisin palauttamisesta Iraniin ja työskentelemään tyydyttävän pitkän aikavälin ratkaisun löytämiseksi Ashrafin leirissä tällä hetkellä epävarmuuden tilassa olevia ihmisiä varten.
