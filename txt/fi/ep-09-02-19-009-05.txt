<CHAPTER ID="009-05">
5. Muiden kuin viralliseen kehitysapuun sisältyvien toimien rahoittaminen asetuksen (EY) N:o 1905/2006 soveltamisalaan kuuluvissa maissa (
<P>
- Ennen äänestystä:
<SPEAKER ID="108" NAME="Thijs Berman">
esittelijä. - - (EN) Arvoisa puhemies, haluan palauttaa mietinnön valiokuntakäsittelyyn työjärjestyksen 168 artiklan 2 kohdan mukaisesti. Sekä demokraattisilla vaaleilla valitun Euroopan parlamentin että Euroopan komission mielestä on välttämätöntä rahoittaa joitakin vaatimattomampia yhteistyön muotoja EU:n ja kehitysmaiden välillä - toimia, jotka eivät ole varsinaista köyhyyden vähentämistä, kuten yliopistojen välisiä vaihto-ohjelmia.
<P>
Kehitysyhteistyömäärärahoja ei ole tarkoitettu tällaiseen yhteistyöhön, mutta osa jäsenistä vaatii käyttämään oikeusperustaa, jonka nojalla näitä toimia rahoitettaisiin kehitysyhteistyömäärärahoista, vaikka juuri tätä pyritään välttämään mietinnössä.
<P>
Asiasta ei päästy sovintoon. Jos tarkistus 1 hyväksytään, mietinnöstä tulee epäjohdonmukainen ja maailman köyhimpien ihmisten etujen vastainen. Olen näin ollen sitä mieltä, että mietintö on palautettava kehitysyhteistyövaliokunnan käsiteltäväksi, jotta saataisiin sovittua sellaisesta oikeusperustasta, jota parlamentin selvä enemmistö puoltaa.
<SPEAKER ID="109" NAME="Michael Gahler" AFFILIATION="PPE-DE">
(DE) Arvoisa puhemies, tulkinnassa on tosiaan eroja. Kehitysyhteistyövaliokunnan oikeudellinen tulkinta on päinvastainen kuin ulkoasiainvaliokunnan sekä oikeudellisten ja sisämarkkina-asioiden valiokunnan tulkinta, ja se on päinvastainen kuin parlamentin oikeudellisen yksikön tekemä oikeudellinen tulkinta, Euroopan yhteisöjen tuomioistuimen oikeuskäytäntö ja neuvoston ja komission näkemys. Näin ollen enemmistö meistä vaatii, että oikeusperustana käytetään tarkistuksessa esitettyä oikeusperustaa.
<P>
Pyydän näin ollen, että valiokuntakäsittelyyn palauttamista koskeva pyyntö perutaan. Mietinnön sisällöstä ei ole mielipide-eroja. Sisällöstä ollaan yhtä mieltä, erimielisiä ollaan vain oikeudellisesta tulkinnasta, eikä valiokuntakäsittelyyn palauttaminen muuta näitä mielipide-eroja.
<SPEAKER ID="110" NAME="Ana Maria Gomes" AFFILIATION="PSE">
(EN) Arvoisa puhemies, kannatan esittelijää. Eilisen keskustelun jälkeen ja komission puheenvuoron perusteella olen täysin samaa mieltä siitä, että asiasta on keskusteltava lisää ja että muita kuin puhtaasti viralliseen kehitysapuun kuuluvia toimia varten on löydettävä asianmukainen oikeusperusta. Tällaiset toimet ovat erittäin tärkeitä kehitysmaiden kanssa tehtävässä kehitysyhteistyössä, mutta ne eivät kuulu teollisuusmaiden kanssa tehtävään yhteistyöhön liittyvien muiden välineiden eivätkä nykyisen kehitysyhteistyön rahoitusvälineen piiriin.
<P>
Lisäksi on erittäin tärkeää jäädyttää kehitysyhteistyön rahoitusvälineen varat, jotka on tarkoitettu yhteistyön rahoittamiseen julkisen kehitysavun ehtojen mukaisesti. Puollan siis kollegamme Thijs Bermanin pyyntöä saada lisää harkinta-aikaa.
