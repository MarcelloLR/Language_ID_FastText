<CHAPTER ID="007">
Tervetulotoivotukset
<SPEAKER ID="103" NAME="Puhemies">
(IT) Äänestykset keskeytetään pieneksi hetkeksi sen ajaksi, kun otamme vastaan libanonilaisten kansanedustajien valtuuskunnan, joka seuraa työskentelyämme ja jonka tietenkin toivotamme lämpimästi tervetulleeksi.
<P>
Libanonin parlamentin valtuuskunta, jota johtaa Boutros Harb, vierailee Euroopan parlamentissa parlamenttien välisten kokousten puitteissa. Haluan korostaa, miten tärkeänä pidämme tätä vierailua niiden vaikeiden vuosien jälkeen, joita Libanon on kokenut 15 vuotta kestäneen sisällissodan ja sitä seuranneen miehityksen vuoksi. Lisäksi se on vasta hiljattain käynyt läpi sodan, joka jatkui kiivaana kesän 2006 aikana ja joka lamaannutti sen valtiolliset instituutiot. Olemme erityisen iloisia saadessamme vastaanottaa valtuuskunnan aikana, jona poliittinen tilanne paitsi Libanonissa myös koko alueella on huomattavasti parantunut, erityisesti Dohan sopimuksen ja tasavallan presidentin valinnan myötä.
<P>
Toivomme, että kun uudesta vaalilaista äänestetään lähipäivien aikana, ensi vuodeksi suunnitellut parlamenttivaalit toimitetaan mahdollisimman asianmukaisesti ja että ne antavat uuden sysäyksen Libanonin demokratialle, jolle Euroopan parlamentti antaa täyden tukensa. Niinpä toivotan Euroopan parlamentin puolesta valtuuskunnan jäsenet tervetulleeksi, ja toivon, että keskustelut, joihin he Euroopan parlamentissa osallistuvat, ovat hyvin hedelmällisiä. Kiitän valtuuskuntaa vielä kerran.
