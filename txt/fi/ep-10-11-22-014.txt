<CHAPTER ID="014">
Yhteinen arvonlisäverojärjestelmä ja yleisen verokannan vähimmäistason noudattamista koskeva velvoite soveltamisajan osalta (keskustelu) 
<SPEAKER ID="075" NAME="Puhemies">
(DE) Esityslistalla on seuraavana David Casan talous- ja raha-asioiden valiokunnan puolesta laatima mietintö ehdotuksesta neuvoston direktiiviksi yhteisestä arvonlisäverojärjestelmästä annetun direktiivin 2006/112/EY muuttamisesta yleisen verokannan vähimmäistason noudattamista koskevan velvoitteen soveltamisajan osalta - C7-0173/2010 -.
<SPEAKER ID="076" NAME="David Casa" LANGUAGE="MT">
Arvoisa puhemies, kiinnitän aluksi parlamentin huomion siihen, että talous- ja raha-asioiden valiokunnassa toimitetaan parhaillaan tärkeää äänestystä, ja sen vuoksi pyydän anteeksi monien jäsenten puolesta, jotka eivät ole täällä läsnä, koska valiokunnan kokous on myöhässä aikataulusta ja äänestysprosessi on juuri alkanut.
<P>
Kuten puhemies aivan oikein totesi, laatimani mietintö on erittäin tärkeä, sillä se koskee alv-järjestelmää, jota pyrimme muuttamaan. Kuten kaikki tietävät, neuvottelut pysyvän alv-järjestelmän muuttamisesta ovat jatkuneet jo jonkin aikaa, mutta niissä ei ole edistytty merkittävästi. Vuodesta 1993 käytössä ollutta siirtymäkauden järjestelmää jatketaan jatkuvasti, ja me kaikki tiedämme, ettei tämä ole kestävä tilanne ja että meidän on löydettävä pysyvämpi ratkaisu.
<P>
Nykyinen siirtymäjärjestelmä ei tuota toivottuja tuloksia sisämarkkinoiden osalta. Järjestelmä heikentää yritysten taloudellisuutta ja rajoittaa myös niiden rajatylittävän toiminnan tehokkuutta. On myös huolestuttavaa, että tämä järjestelmä synnyttää uusia monimutkaisia petosmuotoja, kuten niin kutsuttuja karusellipetoksia, joista keskustelimme äskettäin parlamentissa. Niillä on vakavia kielteisiä vaikutuksia jäsenvaltioiden tuloihin. Edessämme oleva ratkaisu ei ole helppo, ja oikea ratkaisu voidaan hyväksyä vasta perusteellisen keskustelun ja pitkien kuulemiskierrosten jälkeen.
<P>
Olemme kaikki tietoisia komission hiljattain antamasta lupauksesta laatia lähitulevaisuudessa vihreä kirja keskustelun herättämiseksi tästä aiheesta. Mietinnössä, josta olen vastuussa, kehotetaan komissiota varmistamaan, että prosessi on tehokas ja että teemme kaiken voitavamme, jotta uudella järjestelmällä ensinnäkin parannetaan sisämarkkinoiden tehokkuutta, toiseksi vähennetään yrityssektorin rasitteita ja kolmanneksi torjutaan petoksia mahdollisimman tehokkaasti.
<P>
Tässä mietinnössä, jonka talous- ja raha-asioiden valiokunta on jo hyväksynyt, myös kehotetaan komissiota varmistamaan, että konkreettisia ehdotuksia julkaistaan vuoteen 2013 mennessä. Haluan korostaa tätä seikkaa: en ehdota, että komission olisi vuoteen 2013 mennessä saatava aikaan hyväksytty ja toimintakykyinen järjestelmä. Sanon, että ehdotukset on tehtävä vuoteen 2013 mennessä.
<P>
Haluaisin kuitenkin, ja uskon, että monet parlamentin jäsenet ovat samaa mieltä, että tämä uusi järjestelmä olisi toiminnassa ennen tämän vaalikauden päättymistä, jotta nykyistä siirtymäjärjestelmää ei tarvitse jatkaa uudelleen. Vaikka hyväksymme uuden järjestelmän jatkamisen, edellytämme viipymättä konkreettisia toimia näiden uusien ehdotusten pohtimiseksi.
<P>
Kiitän kollegoitani, erityisesti varjoesittelijöitä, tästä mietinnöstä, ja ennustan, että tästä aiheesta käydään kiihkeitä keskusteluja, joilla saadaan aikaan nopea ratkaisu.
<SPEAKER ID="078" NAME="Algirdas Šemeta" LANGUAGE="EN">
Arvoisa puhemies, kiitän Euroopan parlamenttia ja erityisesti David Casaa hänen rakentavasta ja nopeasti laaditusta mietinnöstään komission ehdotuksesta jatkaa yleisen arvonlisäverokannan vähimmäistasoa koskevien sääntöjen voimassaoloa viidellä vuodella. Ehdotus on yksinkertainen eikä herätä väittelyä.
<P>
Euroopan parlamentin nopea kanta komission ehdotukseen antaa neuvostolle mahdollisuuden hyväksyä ehdotus ennen vuoden loppua - juuri ajoissa ennen nykyisen järjestelmän päättymistä. Ehdotuksesta onkin jo keskusteltu neuvoston työryhmässä. Siellä ei tullut esiin esteitä sen nopealle hyväksymiselle.
<P>
Kuten David Casa totesi, komission ehdotuksella annetaan yrityksille tarvittava oikeusvarmuus ja mahdollistetaan yleisen arvonlisäverokannan asianmukaisen tason tarkempi arviointi EU:n tasolla.
<P>
Komissio käynnistää hyvin pian laajan keskustelun arvonlisäveron tulevaisuudesta arvioidakseen EU:n alv-järjestelmän puutteita, kuten sen mutkikkuutta, sen yrityksille asettamia raskaita hallinnollisia rasitteita sekä petoksia ja puuttuakseen niihin.
<P>
Ennen tämän vuoden loppua ehdotan muille komission jäsenille vihreää kirjaa nykyisen järjestelmän arvioinnista ja suositeltavista tulevista etenemistavoista. Odotan kiinnostuneena reaktioita sellaisiin kysymyksiin kuin miten saadaan aikaan yksinkertaisempi, vahvempi ja uudenaikaisempi alv-järjestelmä ja miten vähennetään veron keräämisestä ja järjestelmän noudattamisesta yrityksille ja erityisesti pk-yrityksille koituvia kustannuksia ja samalla rajoitetaan petoksia ja tarjotaan jäsenvaltioille joustavuutta. Saatujen tulosten perusteella komissio määrittää alv-alan tulevan politiikkansa etenemistapaa koskevassa tiedonannossa vuoden 2011 lopulla.
<P>
Jätetyt tarkistukset osoittavat selvästi parlamentin olevan kiinnostunut osallistumaan tähän keskusteluun tulevasta alv-strategiasta. Olen tyytyväinen tähän mielenkiinnon osoitukseen ja toivon, että voin käydä hedelmällisen keskustelun kanssanne tästä tärkeästä aiheesta tuonnempana. Katson kuitenkin, että nämä tarkistukset eivät kuulu tänään käsiteltävän ehdotuksen soveltamisalaan, joka rajoittuu yleisen verokannan vähimmäistason soveltamisajan jatkamiseen. Lisäksi eräät tarkistuksista tekevät ennakolta tyhjäksi keskustelun, joka meidän on tarkoitus käydä vihreän kirjan perusteella. Tämä koskee erityisesti tarkistusta, jossa vaaditaan komissiota tekemään ehdotus lopullisista alv-säännöistä vuoteen 2013 mennessä.
<P>
Komissio ei voi tässä vaiheessa sitoutua tekemään arvonlisäverokantaa koskevaa ehdotusta jonain tiettynä ajankohtana. Se ei voi ennustaa kuulemisen tuloksia, sillä siinä käsitellään muutakin kuin arvonlisäverokantoja. Toivon, että kuuleminen antaa selvemmän kuvan arvonlisäveron tulevaisuuden prioriteeteista. Tulevia lainsäädäntöehdotuksia koskeva komission suunnittelu riippuu näin ollen pitkälti tämän kuulemisen tuloksista.
<SPEAKER ID="079" NAME="Sari Essayah" LANGUAGE="FI">
Arvoisa puhemies, komission esitys keskittyy nykyjärjestelmän voimassaoloajan jatkamiseen vuoden 2015 loppuun saakka sekä pyrkimykseen rajoittaa verokantojen vaihteluväliä kymmeneen prosenttiyksikköön. Tämä on erittäin tärkeää, sillä muutoin kilpailu saattaisi vääristyä tietyillä toimialoilla jäsenvaltioiden välillä.
<P>
Keskeistä tässä parlamentin mietinnössä on se, että komission tulee hyvissä ajoin aloittaa laaja konsultaatio uuden arvonlisäverojärjestelmän luomiseksi. Mielestäni ne tarkistukset, joita parlamentin jäsenet ovat tehneet - toisin kuin komission jäsen katsoo - ovat äärimmäisen tärkeitä, koska halutaan jo tässä vaiheessa viitoittaa suuntaa, johon toivotaan tämän uuden arvonlisäverojärjestelmän johtavan. Meidän on nimittäin tulevaisuudessa pystyttävä keventämään arvonlisäverotukseen liittyvää hallinnollista taakkaa ja tehtävä raportointi erityisesti pk-yrityksille mahdollisimman helpoksi, kuitenkin niin, että samalla voidaan tehokkaasti torjua arvonlisäveropetoksia.
<P>
Julkiset taloudet ovat tällä hetkellä kuralla monissa Euroopan maissa, ja yhtenä ratkaisuna on nähty se, että arvonlisäverokantoja lähdetään nostamaan. Mutta se ei auta niissä maissa, joissa yleinen maan tapa on arvonlisäverojen kiertäminen. Haluaisinkin viitata täällä jo aiemmin hyväksyttyyn David Casan mietintöön, jossa keskityttiin erityisesti petosalttiiden tavaroiden ja palveluiden arvonlisäveropetosten torjuntakeinoihin. Toivoisin, että tällä saralla komissio todellakin tulevaisuudessa tekee uusia avauksia.
<SPEAKER ID="080" NAME="George Sabin Cutaş" LANGUAGE="RO">
Arvoisa puhemies, kuten neuvoston direktiiviehdotuksessa todetaan, arvonlisäverokannan vähimmäistaso on auttanut pitämään järjestelmän toiminnan hyväksyttävällä tasolla.
<P>
Meidän olisi mielestäni harkittava yhteistä sääntelykehystä, johon sisältyisivät finanssikriisin kärjistämästä budjettiepätasapainosta saaduista kokemuksista tehdyt päätelmät. Tarvitaan uusi eurooppalainen alv-strategia, jossa keskitytään byrokratian sekä yrityksiä ja erityisesti pieniä ja keskisuuria yrityksiä haittaavien veroesteiden karsimiseen. Meidän on myös otettava huomioon tarve estää ja torjua petoksia. Katson kuitenkin, että kunnes tämä strategia on saatu valmiiksi, päätöksellä jatkaa arvonlisäverokannan vähimmäistasoa koskevan siirtymäkauden säännöksen voimassaoloa joulukuun 31. päivään 2015 pyritään rauhoittamaan elinkeinoelämää, estämään rakenteellista epätasapainoa Euroopan unionissa ja kannustamaan verolainsäädännön yhdenmukaistamista.
<P>
Odotettaessa komission vihreää kirjaa alv-järjestelmän tarkistuksesta korostan eräiden taantumasta kärsivien hallitusten taipumusta korottaa arvonlisäverokantaa 24-25 prosenttiin, kuten Romaniassa ja Unkarissa on tehty. Sitoumusta pitää arvonlisäverokannan enimmäistaso enintään 10 prosenttia 15 prosentin raja-arvon yläpuolella on toistaiseksi noudatettu. Katson kuitenkin, että tarvitsemme tässä suhteessa ehdottoman kiellon, jotta estetään 25 prosentin kynnyksen ylittyminen. Emme saa unohtaa, että näiden tilastojen takana kyse on tavallisista kansalaisista, joiden elintasoa säästötoimet ja liian raskas verotus heikentävät jatkuvasti enemmän.
<P>
Lopuksi totean, että liiallinen verotus ei ole lääke talouden heikkouteen. Se vain pitkittää kärsimyksiä.
<SPEAKER ID="081" NAME="Olle Schmidt" LANGUAGE="SV">
Arvoisa puhemies, arvoisa komission jäsen, haluan esittää esittelijälle suuret kiitokset tästä mietinnöstä. Periaatteessa katson, että kulutuksen ohjaamista arvonlisäverokantojen avulla olisi vältettävä. Niin kauan kuin poikkeukset ja alennetut arvonlisäverokannat eivät selvästi haittaa vapaita markkinoita, olemme tähän asti kuitenkin päättäneet hyväksyä EU:n jäsenvaltioiden väliset erot. Kuten tiedätte, professori Monti toteaa kuitenkin yhtenäismarkkinoita käsittelevässä raportissaan, että nykyiset erot voivat myös haitata yhtenäismarkkinoita. Tästä syystä on tärkeää, että vaadimme arvonlisäverokantojen lopullista järjestelmää ja että alv-direktiivin tarkistuksen tulisi perustua sisämarkkinoita koskevaan strategiaan eikä yksittäisten valtioiden erillisetuihin.
<P>
Kuten komission jäsen sanoi, on myös tärkeää, että keskitymme hallinnollisten rasitteiden vähentämiseen, veroesteiden poistamiseen ja liiketoimintaympäristön parantamiseen etenkin pienten ja keskisuurten yritysten kannalta sekä varmistamme samalla, että luomme järjestelmän, joka estää tehokkaasti petoksia.
<P>
Verot ovat luonnollisesti hyvin jäsenvaltiokohtainen asia, jossa valtioiden itsemääräämisoikeus on tärkeää. Samalla on tärkeää muistaa, että hyvin toimivat sisämarkkinat edellyttävät luultavasti nykyistä enemmän ja tiiviimpää yhteistyötä myös verotusta koskevissa asioissa. Tästä syystä toivon, että komissiolla - ja komission jäsenellä - on rohkeutta puuttua näihin kysymyksiin tulevissa ehdotuksissa ja että näiden ehdotusten lähtökohdaksi todella otetaan toimivat sisämarkkinat jäsenvaltioiden vastustuksesta huolimatta. Vaikeat kysymykset vaikeina aikoina edellyttävät perusteellista analyysia.
<SPEAKER ID="082" NAME="Jaroslav Paška" AFFILIATION="EFD">
(SK) Arvoisa puhemies, esitetyssä ehdotuksessa komissio ehdottaa arvonlisäverokannan 15 prosentin vähimmäistason soveltamisen jatkamista viidellä vuodella vuoteen 2015 asti. Vaikka ymmärrän komission perustelun, jonka mukaan se haluaa tällä direktiivillä antaa yrityksille oikeusvarmuutta, katson, että alv:n analyysi edellyttää hyvin paljon työtä. Syy tähän on mielestäni se, että monet yritykset ja monet verotulojen menetykset rajatylittävässä kaupassa osoittavat, että Euroopan unionin alv-järjestelmä on hyvin huonosti organisoitu.
<P>
Ongelmana ei ole vain itse veroaste; ongelmana ovat kansallisilla markkinoilla ja kansainvälisessä kaupassa sovellettavat säännöt, jotka mahdollistavat näiden huijausten usein täysin laillisen suorittamisen. Tästä syystä haluan puheenvuorollani kehottaa tarkistamaan koko alv-järjestelmän, sillä se olisi mielestäni sekä talouksiemme että yritystemme etujen mukaista. Pidän vuoden 2013 määräaikaa varsin realistisena, ja meidän olisi edettävä tämän ongelman suhteen selvittämällä säännöt eikä selvittämällä veroasteita.
<SPEAKER ID="083" NAME="Andrew Henry William Brons" AFFILIATION="NI">
(EN) Arvoisa puhemies, verot ovat parhaimmillaankin välttämätön paha, ja niiden olisi aina heijastettava menotarpeita. Veroasteen asettaminen ennen menotarpeiden määrittelyä on varma tapa viedä kansalaisten rahat ja vasta sitten päättää, mihin ne käytetään. Se on varma keino lisätä tuhlausta.
<P>
Arvonlisäverokantojen yhdenmukaistaminen yhteiselle matalammalle tasolle, jota komissio ehdotti vuonna 1993, veisi vielä enemmän valtaa jäsenvaltioiden käsistä. Veronkanto on yksi suvereenin valtion tunnuspiirteistä. Näin otettaisiin taas yksi askel kohti Euroopan unionin muodostamaa suvereenia valtiota, jonka pelkkiä voimattomia liitteitä jäsenvaltiot olisivat. Petosten torjunta ja pk-yritysten rasitteiden keventäminen ovat pelkkiä tekosyitä. Alv:n yhdenmukaistamisella pyritään keskittämiseen ja EU:n vallan vahvistamiseen.
<SPEAKER ID="084" NAME="Elena Băsescu" AFFILIATION="PPE">
(RO) Arvoisa puhemies, uuden alv-strategian tavoitteena on oltava hallinnollisten rasitteiden vähentäminen, veroesteiden poistaminen ja liiketoimintaympäristön parantaminen etenkin pk-yritysten kannalta. Sisämarkkinoiden kehityksen suhteen on huomattavasti epätasapainoa. Tästä syystä eurooppalaiset yritykset ovat joutuneet muita heikompaan asemaan. Lisäksi jäsenvaltioiden nykyisin suunnittelemassa ja täytäntöön panemassa alv-järjestelmässä on heikkouksia, joita huijarit hyödyntävät.
<P>
Pyydän komissiota esittämään analyysiensa tulokset. Sen on myös järjestettävä kuulemisia uudesta alv-strategiasta kaikkien sidosryhmien kanssa. Tässä yhteydessä on käsiteltävä yhteisiä näkökohtia, kuten alennettuja arvonlisäverokantoja, järjestelmästä tehtäviä vapautuksia, mahdollisuutta asettaa enimmäisveroaste sekä varsinkin EU:n sisäisten luovutusten verotuspaikkaa.
<SPEAKER ID="085" NAME="Algirdas Šemeta" LANGUAGE="EN">
Arvoisa puhemies, haluan kiittää teitä huomioistanne sekä keskustelussa esittämistänne näkemyksistä. Olen tyytyväinen nähdessäni, että Euroopan parlamentilla ja komissiolla on yhtenevä näkemys tarpeesta arvioida uudelleen nykyistä alv-järjestelmää.
<P>
Kuten avauspuheenvuorossani totesin, suhtaudun myönteisesti alv:n tulevaisuutta koskevien tarkistusten henkeen. Komissio katsoo silti, että tämä tekninen ehdotus koskee vain yleisen arvonlisäverokannan vähimmäistason ajallista jatkamista.
<P>
Uutta alv-strategiaa koskevien kuulemisten tulos mainitaan vain perusteluksi sille, miksi pysyvän yleisen veroasteen asettaminen on ennenaikaista. Tästä syystä tässä vaiheessa ja tässä yhteydessä ei ole tarvetta viitata uuden alv-strategian tavoitteisiin ja puitteisiin.
<P>
Toistan myös, että komissio ei voi nyt sitoutua tekemään veroasteita koskevaa lainsäädäntöehdotusta jonain tiettynä ajankohtana. Meidän on ensin käytävä arvonlisäveron tulevaisuudesta keskustelu, josta komissio saa selvän käsityksen prioriteeteista. Tämän kuulemisen tulos ohjaa tulevaa lainsäädäntöehdotusta koskevaa komission suunnittelua.
<P>
Olemme saamassa vihreää kirjaa koskevan työmme päätökseen, ja lähiviikkoina esitämme todelliset kysymykset keskusteltaviksi kaikille asianosaisille: suurelle yleisölle, Euroopan parlamentin jäsenille, sidosryhmille ja jäsenvaltioille. Esiin tuotavat kysymykset liittyvät selvästi tämänpäiväisessä keskustelussa esiin tuotuihin kysymyksiin.
<P>
Odotan kiinnostuneena lähikuukausina käytäviä hedelmällisiä keskusteluja, joiden avulla komissio voi laatia tulevaisuudessa paljon paremman alv-strategian.
<SPEAKER ID="086" NAME="David Casa" LANGUAGE="MT">
Arvoisa puhemies, kyllä, olen tosiaan iloinen siitä, että komission jäsen on ymmärtänyt meidän vaativan vihreän kirjan laatimista viipymättä, jotta saadaan aikaan syvällisempää keskustelua komission ehdotuksista. Kuten kollegani ovat maininneet, meidän on nopeasti puhdistettava järjestelmä kaikenlaisista petoksista ja autettava yrityssektoria mahdollisimman paljon poistamaan nykyisen järjestelmän luomat esteet. Haluamme myös tehokkaammat sisämarkkinat.
<P>
Emme tänään keskustelleet siitä, mitä ratkaisuja tarvitaan. Pyydämme komissiota esittämään viipymättä ehdotuksia kunnollisten keskustelujen virittämiseksi uudesta järjestelmästä, jotta voimme parantaa nykyistä järjestelmää mahdollisimman pian. Ymmärrän, että tämän mietinnön tarkoituksena on itse asiassa jatkaa järjestelmän voimassaoloa. Kiinnitän kuitenkin komission huomiota siihen, että haluamme sen esittävän meille ehdotuksia mahdollisimman pian, sillä näin me voimme vuorostamme esittää omia ajatuksiamme ja viime kädessä taata kaikkien kannalta oikeudenmukaisemman järjestelmän.
<SPEAKER ID="087" NAME="Puhemies">
(ES) Keskustelu on päättynyt.
<P>
Äänestys toimitetaan huomenna klo 11.30.
<P>
Kirjalliset lausumat (työjärjestyksen 149 artikla)
<SPEAKER ID="998" NAME="Franz Obermayr" LANGUAGE="DE">
Useimmille EU:n jäsenvaltioille ja kolmansille maille, joiden markkinat ovat yhteydessä kansainvälisiin markkinoihin, arvonlisävero (tai liikevaihtovero) on yksi valtion tärkeimmistä rahoituslähteistä. Liikevaihtovero on näin ollen vähintään yhtä tärkeä kuin välittömät verot. Yleisen verokannan 15 prosentin vähimmäistason säilyttäminen seuraavien viiden vuoden ajan auttaa kilpailua sisämarkkinoilla ja antaa yritykselle oikeusvarmuutta. Mitä tulee alennettuihin arvonlisäverokantoihin EU:ssa, komission on tiettyjen palvelujen, kuten korjaustöiden ja kampaamo- tai kauneudenhoitopalvelujen alennettujen arvonlisäverokantojen yhteydessä myös huolehdittava siitä, että kilpailun vääristymät vältetään. Tällaisilla verohelpotuksilla on kielteinen vaikutus esimerkiksi Itävallan pienyrityksiin, jotka eivät ehkä pysty kilpailemaan slovakialaisten tai unkarilaisten palveluntarjoajien kanssa. Ratkaisu tähän on seuraava: KYLLÄ pk-yritysten kohdennetulle tukemiselle myös liikevaihtoveron avulla, MUTTA välttäen jäsenvaltioiden välisen kilpailun vääristymiä.
