<CHAPTER ID="021">
Hyljetuotteiden kauppa (keskustelu) 
<SPEAKER ID="162" NAME="Puhemies">
(IT) Esityslistalla on seuraavana jäsen Wallisin laatima sisämarkkina- ja kuluttajasuojavaliokunnan mietintö ehdotuksesta Euroopan parlamentin ja neuvoston asetukseksi hyljetuotteiden kaupasta - C6-0295/2008 -.
<SPEAKER ID="163" NAME="Diana Wallis">
esittelijä. - (EN) Arvoisa puhemies, olemme saaneet aikaan kompromissin ja huomenna voimme mahdollisesti päästä sopimukseen ensimmäisessä käsittelyssä. Haluan sanoa omalta osaltani Euroopan parlamentin esittelijänä, että tämän asian käsittely on ollut hyvin vaikeaa ja että meillä on takanamme kivinen taival.
<P>
Olemme kuitenkin päässeet pisteeseen, jossa toivoakseni kunnioitamme tätä asiaa koskevan kirjallisen julkilausuman allekirjoittaneiden parlamentin jäsenten toiveita sekä niiden EU:n kansalaisten toiveita, jotka ovat kertoneet meille, etteivät he pidä kaupallisesta hylkeenmetsästyksestä eivätkä halua olla missään tekemisissä hyljetuotteiden kaupan kanssa. Olemme kunnioittaneet tätä toivetta. Olemme puuttuneet pelkästään siihen, mihin voimme puuttua EU:n sisämarkkinoiden rajoissa: tavaroiden liikkumiseen kaupallisesta metsästyksestä saatujen tuotteiden markkinoilla. Jos tämä säädös hyväksytään huomenna, sen pitäisi vakuuttaa kuluttajamme siitä, ettei EU:n markkinoilla myydä mitään kaupallisesta metsästyksestä saatuja tuotteita.
<P>
Poikkeuksia tietenkin on. Hylkeet ovat hyvin kauniita merieläimiä - itse asiassa olen huomannut tämän menettelyn aikana, että niillä on suurta PR-arvoa - mutta joidenkin mielestä ne ovat merten rottia. Erityisesti monet kalastajat ajattelevat niistä tällä tavoin. Aikuinen hylje syö nimittäin joka päivä valtavan määrän kalaa, ja siksi joillakin alueilla on jatkettava hylkeiden metsästystä kalastuksen kestävyyden turvaamiseksi.
<P>
Emme ole kuitenkaan säännelleet metsästystä. Minkä tahansa jäsenvaltion kansalaiset voivat halutessaan jatkaa metsästämistä. Sen sijaan he eivät voi hyödyntää saalistaan kaupallisesti. Mikäli saalista voidaan kuitenkin hyödyntää, toivon erityisesti, että hylkeiden niitä osia, joita lääketiede voi hyödyntää, olisi sallittua käyttää.
<P>
Kaikkein vaikein asiaan liittyvä näkökohta on ollut hylkeenmetsästyksen asema arktisen alueen perinteisissä yhteisöissä - arktisen alueen alkuperäiskansojen keskuudessa. Sanomme, että näihin yhteisöihin sovelletaan poikkeusta. Kysymys kuitenkin kuuluu, millä tavalla näiden kansojen liittäminen kiellettyyn tuotteeseen vaikuttaa niiden elämäntapaan ja talouteen. Arktinen alue ei ole mikään teemapuisto eikä museo: kyse on elävästä yhteisöstä, jolla on oma nykyaikainen taloutensa, jossa keskeisessä asemassa on meren anti. Toivon, että nämä yhteisöt voivat jatkaa elämäänsä tavalla, jolla ne ovat eläneet aina tähänkin asti. Minulla on kuitenkin epäilykseni asiasta, ja tiedän, että samat epäilykset vaikuttivat Arktisen neuvoston viime viikolla tekemään päätökseen kieltäytyä antamasta EU:lle pysyvän tarkkailijan asemaa.
<P>
Tämä asia on ollut minulle todella ongelmallinen. Olen joutunut painimaan ristiriitaisten vapauksien kanssa, olen kunnioittanut valiokunnan äänestystulosta ja olen yrittänyt kunnioittaa äänestäjieni näkemyksiä. Kerron teille kuitenkin tänään sen, että luonani kävi Nunavut-yhteisön valtuuskunta. Keskustelumme päättyessä olimme kaikki kyynelissä. Toivon, että poikkeus toimii. Äänestän huomenna tämän paketin puolesta, mutta toivon, että se myös osoittautuu oikeaksi ratkaisuksi.
<SPEAKER ID="164" NAME="Stavros Dimas">
komission jäsen. - (EL) Arvoisa puhemies, haluan ensinnäkin kiittää esittelijää, jäsen Wallista, ja lausuntojen valmistelijoita, jäsen Martinia, jäsen Brepoelsia ja jäsen Mathieuta, heidän tekemästään erinomaisesta työstä. Haluan erityisesti kiittää sisämarkkina- ja kuluttajansuojavaliokunnan puheenjohtajaa, jäsen McCarthya, hänen myönteisestä panoksestaan tähän ehdotukseen.
<P>
Se, että sopimukseen päästiin ensimmäisessä käsittelyssä, on osoitus yhteisön toimielinten poliittisesta tahdosta käsitellä ripeästi kahta suurinta hyljetuotteiden kauppaan liittyvää ongelmaa, nimittäin sisämarkkinoiden pirstoutumista ja tarvetta turvata eläinten hyvinvointi. Tämä sopimus sisältää kolme ratkaisevan tärkeää seikkaa. Niistä ensimmäinen liittyy sisämarkkinoiden yhtenäistämiseen - se on kielto myydä hyljetuotteita EU:n markkinoilla. Kielto koskee sekä täällä valmistettuja että tänne tuotuja tuotteita. Kuten varmastikin tiedätte, hylkeitä metsästetään sekä yhteisön sisällä että sen ulkopuolella. Niistä saadaan muun muassa lihaa, öljyä ja rasvaa, ja niiden elimistä, turkista ja nahasta valmistetaan tuotteita. Näitä tuotteita myydään monilla markkinoilla, myös yhteisössä. Kuluttajien on vaikeaa - ellei mahdotonta - erottaa tiettyjä tuotteita, kuten Omega 3 -kapseleita, parkittua nahkaa tai hyljeturkiksia, samankaltaisista tuotteista, joita ei ole valmistettu hylkeistä. Hylkeenmetsästys ja tapa, jolla sitä harjoitetaan, ovat saaneet yleisön ja monet hallitukset, jotka kiinnittävät eläinten hyvinvointiin erityistä huomiota, esittämään vakavia vastalauseita ja ilmaisemaan huolensa asian suhteen. Tämä huoli johtuu tavasta, jolla hylkeitä metsästetään, niiden surmaamismenetelmistä ja näiden menetelmien aiheuttamasta tuskasta. Yleisö on ilmaissut närkästyksensä selvästi osallistumalla asiasta käytyyn julkiseen keskusteluun. Kansalaiset ovat tuoneet kantansa vaikuttavasti ilmi myös valtavassa määrässä kirjeitä ja vetoomuksia, joita olen saanut viimeisten kahden vuoden aikana. Kansalaiset voivat olla nyt varmoja, ettei markkinoilla myydä enää hyljetuotteita.
<P>
Toinen tärkeä ehdotukseen sisältyvä seikka on se, että inuiitteihin ja muihin alkuperäisyhteisöihin sovelletaan loogisesti poikkeusta. Tarkoituksenamme ei ole kajota näiden perinteisesti hylkeenmetsästyksestä riippuvaisten yhteisöjen taloudellisesti ja sosiaalisesti tärkeään perintöön. On huomattava, että tällainen metsästys on historiallinen osa niiden kulttuuria ja kulttuuri-identiteettiä ja että se on tulonlähde, joka auttaa niitä selviytymään.
<P>
Kolmas seikka on pienimuotoiseen metsästykseen sovellettava poikkeus. Satunnaista hylkeenmetsästystä harjoittavat kalastajat saavat tuoda markkinoille hyljetuotteita, mutta ainoastaan meriluonnonvarojen kestävän hoidon turvaamiseksi. Hyljetuotteiden kaupalla ei saa tavoitella voittoa, vaan sen tarkoituksena on ainoastaan kattaa metsästykseen liittyvät kulut. Tämän asetuksen perusperiaatteen mukaisesti tällaiseen toimintaan ei saa liittyä kaupallisia piirteitä. Komissio hyväksyy komiteamenettelyssä ja parlamentin tarkastelun jälkeen tarkat täytäntöönpanotoimenpiteet, joissa selvennetään, miten näitä kahta poikkeusta sovelletaan.
<P>
Toivon, että parlamentti kannattaa neuvoston ja komission tavoin yleisesti tätä kompromissipakettia. Tässä tekstissä säädetään sisämarkkinoiden yhtenäistämisestä ja vastataan samalla EU:n kansalaisten huoleen eläinten hyvinvoinnista hylkeenmetsästyksen yhteydessä. Euroopan komissio on valmis hyväksymään koko kompromissipaketin, jotta tästä asetuksesta päästäisiin sopimukseen ensimmäisessä käsittelyssä.
<SPEAKER ID="165" NAME="Frieda Brepoels" LANGUAGE="NL">
Arvoisa puhemies, arvoisa komission jäsen, saatte huomata, että olen erittäin iloinen siitä, että voimme äänestää tästä asiakirjasta viime minuuteilla, koska monet kansalaiset, samoin kuin parlamentti, ovat vaatineet toimenpiteitä kaupallisen hylkeenmetsästyksen torjumiseksi monien vuosien ajan.
<P>
Oikeaa lähestymistapaa ei ollut helppoa löytää, koska EU:lla itsellään ei ole valtaa kieltää tällaista metsästystä. Siksi olen kiitollinen komissiolle siitä, että se esitti parlamentille ehdotuksen, vaikka parlamentti katsoikin, että ehdotusta oli tiukennettava.
<P>
Ympäristön, kansanterveyden ja elintarvikkeiden turvallisuuden valiokunnan lausunnon valmistelijana olen hyvin kiitollinen eri poliittisiin ryhmiin kuuluville kollegoilleni siitä, että he kannattivat välittömästi ehdotustani hyljetuotteiden kaupan totaalikiellosta, josta poikettaisiin vain inuiittiyhteisöjen perinteisen metsästyksen tapauksessa. Tehdessään tämän päätöksen valiokunta torjui komission ehdotuksen, jossa esitettiin useita poikkeuksia, ja merkintäjärjestelmän, jota olisi uskoaksemme mahdotonta valvoa.
<P>
Haluan myös kiittää puheenjohtajavaltio Tšekkiä siitä, että se on jatkanut työskentelyä sopimuksen saavuttamiseksi. Voin kuvitella, että asiasta käydyt neuvottelut jäsenvaltioiden kanssa eivät olleet aina lastenleikkiä. Kollegoideni tavoin haluan kiittää eri kansalaisjärjestöjä, jotka toimivat rakentavassa roolissa painostusryhminä koko prosessin ajan ja jotka nyt myös tukevat kompromissia avoimesti. Kompromissien tekeminen edellyttää tietenkin aina antamista ja ottamista, mutta uskon silti tämän tekstin täyttävän kaikkien osapuolten vaatimukset.
<P>
Lopuksi haluan korostaa omien kansalaistemme vuoksi, että kompromissi vaikuttaa varmasti kaupalliseen metsästykseen Kanadan kaltaisissa maissa. Hyljeturkisten kysyntä on jo supistunut tänä vuonna ja niiden hinta on puolittunut viime vuodesta, mikä ennakoi kaupan mahdollista kieltoa. Siksi voimaan tultuaan kielto epäilemättä merkitsee voimakasta takaiskua hylkeiden kaupalliselle metsästykselle ja hyljetuotteiden kansainväliselle kaupalle.
<P>
Olen siksi iloinen lopputuloksesta ja toivon muilta jäseniltä voimakasta tukea huomisessa äänestyksessä.
<SPEAKER ID="166" NAME="Véronique Mathieu" LANGUAGE="FR">
Arvoisa puhemies, en ole samaa mieltä kuin kollegani enkä samaa mieltä kuin komission jäsen Dimas, sillä muistan neuvoston lakimiehen lausunnon. Muistan myös parlamentin lakimiehen lausunnon. He kertoivat meille valitun oikeusperustan olevan huono. Tämä jäi mieleeni.
<P>
Arvoisa komission jäsen Dimas, älkää unohtako, että olette kieltämässä hylkeiden metsästyksestä saatavat tuotteet korvaamatta niitä millään. Se ei ole laillista. Teidän pitäisi ymmärtää, että kanadalaiset ovat tästä tietoisia ja että he aikovat käyttää muutoksenhakuoikeuttaan Maailman kauppajärjestössä. He eivät aio sallia sitä, että heiltä viedään nämä tuotteet, ettekä te voi estää heitä. Katson itse, että he ovat tässä suhteessa aivan oikeassa. Huonosta kompromissista - mielestäni tämä kompromissi on varsin huono - jonka puolesta osa kollegoistani äänestää huomenna, kuitenkin ilman minua, sillä minä äänestän sitä vastaan, äänestetään päivää ennen EU:n ja Kanadan välistä huippukokousta. Euroopan unioni julistaa käytännössä sodan kanadalaisille ystävillemme. Toivon, että kollegani ymmärtävät tarkalleen, mitä he ovat tekemässä.
<P>
Minun on myös todettava kollegoilleni ja komission jäsen Dimasille, että he toteuttavat hienon vaalikampanjan hylkeiden ja kanadalaisten kustannuksella, sillä emme ole ratkaisseet hylkeiden metsästystä koskevaa ongelmaa millään tavalla. Me vain siirrämme ongelmaa. Arvoisa komission jäsen Dimas, sanoitte itse, ettette ole kieltämässä hylkeiden metsästystä. Siirrätte ongelman mahdollisesti Kiinaan tai muihin maihin, jotka voivat ottaa näitä tuotteita vastaan. Ette ole ratkaissut mitään.
<P>
Siksi katson, että tämä kompromissi on huono. Mielestäni ongelma on lakaistu maton alle, mitään ei ole ratkaistu eikä meillä ole mitään, mistä olla ylpeitä. Meillä ei ole myöskään mitään syytä tuntea ylpeyttä havaitessamme turkisten hinnan laskevan inuiittien keskuudessa. Vaikka tekstistä ei ole vielä äänestetty eikä kompromissia ole hyväksytty, näiden ihmisten talous kärsii jo pahasti meidän vuoksemme. Minulle tämä ei anna aihetta omahyväisyyteen.
<SPEAKER ID="167" NAME="Malcolm Harbour">
PPE-DE-ryhmän puolesta. - (EN) Arvoisa puhemies, ryhmäni koordinaattorina sisämarkkina- ja kuluttajasuojavaliokunnassa allekirjoitin kompromissitekstin ja uskon tehneeni oikein. Tämä asia on kuitenkin ollut hyvin hankala, kuten jäsen Wallis sanoi, koska tasapainon saavuttaminen eri näkemysten välillä on ollut vaikeaa.
<P>
Olette jo kuulleet ryhmäni kahta jäsentä, joilla on asiasta eriävät näkemykset, ja uskon, että ryhmämme äänestää huomenna tätä tekstiä vastaan, ellei joitakin kollegoideni esittämiä tarkistuksia hyväksytä äänestyksessä. Silti monet äänestävät myös tekstin puolesta. Näin teen myös minä, sillä otettuani tämän kannan pidän sitä moraalisena velvollisuutenani.
<P>
Haluan ottaa esiin muutaman ratkaisevan seikan. Ensinnäkin tämä teksti on kehotus toimia. Se, mitä tähän mennessä on todettu, viittaa siihen, että tämä on prosessin alku, ei sen loppu. Ongelmanamme on epäinhimillinen tapa, jolla hylkeitä surmataan, ja ammattilaismetsästäjien kyvyttömyys muuttaa asia. Myös Kanadan hallituksen on pohdittava tätä. Tekstiin on sisällytetty monia uudelleentarkastelulausekkeita, joilla varmistetaan, että tämä toimii. Toistelen kuitenkin jäsen Wallisin sanoja todetessani, että poikkeukset olivat ratkaisevan tärkeitä kompromissin aikaan saamiseksi.
<P>
Poikkeukset ovat tasapainoisia, koska ensinnäkin ne heijastavat sitä, miten tärkeää on tukea yhteisöjen harjoittamaa perinteistä metsästystä. Jäsen Wallis oli oikeassa sanoessaan, että tämän on toimittava - ja se tarkoittaa, että kyseisistä yhteisöistä tulevat tuotteet on saatettava myyntiin ja esitettävä asianmukaisella tavalla. Toiseksi kompromissit ovat tasapainoisia siksi, että kestävät meriluonnonvarat ovat tärkeä asia ja se, miten tätä asiaa käsitellään, on tärkeää.
<P>
Meillä on edessämme kompromissi. Uskon, että EU:n kansalaiset haluavat meidän äänestävän sen puolesta, mutta Euroopan parlamentin on myös pidettävä vastedes tätä asiaa tarkasti silmällä.
<SPEAKER ID="168" NAME="Arlene McCarthy">
PSE-ryhmän puolesta. - (EN) Arvoisa puhemies, mielestäni unohdamme, että juuri Euroopan parlamentti käynnisti kampanjan hyljetuotteiden raakaa kauppaa koskevan EU:n laajuisen kiellon aikaansaamiseksi. Vuonna 2006 jäsenten valtava enemmistö - 425 jäsentä - allekirjoitti kirjallisen julkilausuman, jossa vaadittiin tällaista kieltoa, sillä eläinlääketieteen asiantuntijoiden tutkimukset osoittivat selvästi, että hylkeet tuntevat tapettaessa hirvittävää tuskaa ja että usein ne nyljetään niiden ollessa vielä tajuissaan. Kansalaiset eivät enää suvaitse tätä kauppaa, ja meillä on heidän edustajinaan valta panna sille piste. Lisäksi huominen äänestyksemme on ratkaiseva askel kohti maailmanlaajuista kampanjaa kaupan kieltämiseksi.
<P>
Yhdysvalloissa kielto on ollut voimassa jo monta vuotta. Meksiko on kieltänyt kaupan. Euroopassa meillä on jo kansallisia kieltoja Belgiassa, Alankomaissa, Luxemburgissa ja Italiassa. Saksa ja Yhdistynyt kuningaskunta pohtivat tapoja kieltää kauppa. Kielto on astunut voimaan nyt myös Venäjällä. Hongkongissa suunnitellaan kieltoa. Tämä on poliittinen kysymys, jota on aika käsitellä nyt. Kaupan vastaisen 40 vuotta kestäneen kampanjan jälkeen EU:lla on tilaisuus ottaa kielto käyttöön kaikissa 27 jäsenvaltiossa.
<P>
Sisämarkkina- ja kuluttajansuojavaliokunnalle tämä ei ole ensimmäinen kerta, kun olemme ottaneet kansalaisten huolenaiheet huomioon julman elinkeinon lopettamiseksi. Parlamentilla on valta tehdä kansalaisten haluama muutos, ja sisämarkkina- ja kuluttajansuojavaliokunta päätti vaatia voimakasta kieltoa. Samalla se päätti kuitenkin varmistaa, että kiellosta poikettaisiin inuiittien harjoittaman perinteisen metsästyksen tapauksessa. Valiokunta hylkäsi komission kahtalaisen ehdotuksen osittaisesta kiellosta ja merkinnöistä. Se hylkäsi myös jäsen Wallisin ehdotuksen pelkästä merkintämahdollisuudesta. Miksi? Siksi, että kansalaiset olisivat tuominneet tämän välinpitämättömän eleen, joka olisi sallinut julman teurastuksen jatkamisen. EU:n jäsenvaltioiden kansalaiset ovat osoittaneet lukuisissa kyselyissä haluavansa panna kaupalle pisteen. Yhdistyneessä kuningaskunnassa 75 prosenttia vastanneista halusi lopettaa sen, Itävallassa samoin vastasi 80 prosenttia ja Ranskassa ja Alankomaissa yli 90 prosenttia. Edes niissä maissa, joissa harjoitetaan hieman perinteistä hylkeenmetsästystä, kauppa ei saa kansan tukea: Ruotsissa 70 prosenttia kansasta vastustaa sitä. Kanadalaisten selvä enemmistö ei kannata maassaan harjoitettua metsästystä.
<P>
Lisäksi 86 prosenttia kyselyyn vastanneista kanadalaisista katsoi, että EU:n pitäisi voida kieltää vapaasti tällaiset tuotteet. Minulla on tässä Kanadan senaatin jäsenen kirje puhemies Pötteringille. Siinä sanotaan näin: "Äänestyksenne hyljetuotteiden kaupan kieltämisestä on avuksi kanadalaisten suurelle enemmistölle, joka seurasi viime kuussa ihaillen, kun Venäjän federaatio lopetti hylkeiden verisen teurastuksen, sen pyrkimyksissä pakottaa poliitikkonsa pohtimaan pelkän poliittisen asianmukaisuuden lisäksi myös sitä, mikä on oikein, ja panemaan pisteen tälle epäinhimilliselle metsästykselle lopullisesti. Metsästystä vastustavan kanadalaisten enemmistön puolesta kiitän teitä siitä, että näytätte asiassa esimerkkiä. Arvostamme sitä suuresti."
<P>
Kanadalaiset metsästäjät ovat teurastaneet tänä vuonna 50 000 hyljettä, kun taas viime vuonna vastaava luku oli 220 000. Tämä tarkoittaa sitä, että meillä kansalaisilla on nyt tilaisuus kieltää tämä julma elinkeino. Tiedän tämän ilahduttavan EU:n kansalaisia. Toivon, että parlamentti äänestää huomenna hyljetuotteiden kieltämistä koskevan sisämarkkina- ja kuluttajansuojavaliokunnan ehdotuksen puolesta.
<SPEAKER ID="169" NAME="Toine Manders">
ALDE-ryhmän puolesta. - (NL) Arvoisa puhemies, Euroopan liberaalidemokraattien liiton ryhmän koordinaattorina sisämarkkina- ja kuluttajansuojavaliokunnassa olen allekirjoittanut kompromissin. Meidänkin ryhmässämme on näkemyseroja, niin kuin jäsen Harbour kertoi myös omassaan olevan, mutta se vain osoittaa, miten arkaluonteisesta asiasta on kyse.
<P>
Demokratiassa vaaleilla valittujen edustajien on kuunneltava kansaa, ja ne päivät, jolloin eläimiä oli teurastettava julmasti kaupallisten tuotteiden saamiseksi, ovat ohi. Meidän tarkoituksenamme ei todellakaan ole säännellä sitä, miten metsästystä on harjoitettava - emme halua sekaantua riistanhoitoon. Sen sijaan me haluamme lopettaa epäinhimillisesti teurastettujen eläinten kaupan.
<P>
Katson tämän kompromissin lähettävän tällaisen viestin. Mielestäni on hyvä, että perinteiset yhteisöt on otettu poikkeuksessa huomioon ja että matkamuistoiksi tuotteita ostaneet kuluttajat tai turistit säästetään noitavainolta. Tämä ei olisi hyvä toimintatapa, eikä se sopisi yhteen nykyaikaisen vapauden EU:n kanssa.
<P>
Koska me haluamme, että kaikissa tuotteissa esitetään tuotetiedot, voisi olla hyvä ajatus yksinkertaisesti merkitä, että tuotteet sisältävät hyljettä, jotta kuluttajat voisivat tehdä valintansa, koska nykyisellään he eivät useinkaan ole asiasta tietoisia. Asiasta on tiedotettava paremmin, koska kuluttajien pitäisi voida tehdä tietoon perustuvia valintoja.
<P>
Voisi myös olla hyvä ajatus tukea alkuperäisyhteisöjä toimenpitein, jotka tarjoavat niille mahdollisuuden kehittää vaihtoehtoista taloutta. Arvoisa puhemies, kiitos. Toivon, että parlamentin huomattava enemmistö hyväksyy huomenna tämän kompromissin.
<SPEAKER ID="170" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, hylkeiden julma teurastus on osa salametsästystä, ja valitettavasti törmäämme tähän ilmiöön varsin usein. Salametsästäjät tappavat merten ja metsien eläimiä ja monia kalalajeja eivätkä noudata mitään periaatteita, vaan tuhoavat kantoja ja aiheuttavat niille kärsimystä. Euroopan unionin jäsenvaltioissa ja Kanadassa on olemassa asianmukaista lainsäädäntöä, ja niissä toimii myös asianmukaisia yksikköjä, joiden tehtävänä on varmistaa, että lainsäädäntöä noudatetaan.
<P>
Yksi hyödyllinen tapa tukea näitä yksiköitä olisi se, että kansalaiset auttaisivat niitä paljastamaan ja löytämään salametsästäjiä. Valtion pitäisi varmistaa, että eläimillä on mahdollisuus voida fyysisesti ja emotionaalisesti hyvin ja elää sopusoinnussa luonnon kanssa ja että laittomasti hankitut villieläinten, kuten hylkeiden nahat ja liha eivät pääse markkinoille ja että niiden kaupasta rangaistaan ankarasti. Euroopan parlamentin ja neuvoston asetusluonnoksessa sovitetaan yhteen kaikkien osapuolten edut hylkeennahkakaupan alalla.
<SPEAKER ID="171" NAME="Heide Rühle">
Verts/ALE-ryhmän puolesta. - (DE) Arvoisa puhemies, minäkin haluan tuoda ryhmäni puolesta esiin pitäväni sopimusta myönteisenä. Äänestämme sen puolesta huomenna. Vastaamme niiden monien kansalaisten toiveisiin, jotka ovat pyytäneet lukemattomissa kirjeissä ja sähköposteissa meitä ryhtymään toimiin tällä alalla. Noudatamme tietenkin myös parlamentin kirjallista julkilausumaa, jossa pyydettiin selvästi kieltoa.
<P>
Olen jokseenkin yllättynyt siitä, mitä aikaisemmin puhunut maatalouden ja maaseudun kehittämisen valiokunnan jäsen sanoi. Minusta olisi mielenkiintoista kuulla, puhuiko hän todella valiokunnan puolesta vai ainoastaan omasta puolestaan. Joka tapauksessa haluan todeta selvästi, että tälle on ehdottomasti olemassa oikeusperusta. Esimerkiksi koirien ja kissojen turkisten kauppaa koskeva kielto tuli voimaan tämän vuoden alussa. Tästä syystä on varsin selvää, että sille, mitä olemme tekemässä, on oikeusperusta. Lisäksi sisämarkkinat ovat jo selvästi vääristyneet, koska ainakin viidessä jäsenvaltiossa on jo otettu käyttöön kielto ja muutamassa muussa jäsenvaltiossa sellainen on suunnitteilla. Siispä Euroopan unionin on ryhdyttävä toimiin tämän sisämarkkinoiden vääristymän vuoksi.
<P>
Toimillemme on perusteita: niille on oikeudellisia perusteita ja sisämarkkinoihin liittyviä perusteita. Haluan tuoda tämän vielä kerran hyvin selvästi esiin. Lisäksi poikkeuksista haluan todeta selvästi sen, että inuiittien markkinat romahtivat muutama vuosi sitten. Inuiitit kertoivat tämän meille kuulemisen yhteydessä. Kutsuimme heidät puhumaan valiokunnalle, ja he kertoivat nimenomaan, että markkinat olivat jo romahtaneet, ennen kuin me ryhdyimme toimiin. Jos inuiitit haluavat jatkaa näiden tuotteiden myymistä, he voivat tehdä niin vain, jos on täysin selvää, ettei heidän tuotteillaan ole mitään tekemistä hylkeiden tavanomaisen metsästystavan kanssa. Inuiitit saavat mahdollisuuden myydä tuotteitaan vain, jos tämä selvä ero tehdään.
<SPEAKER ID="172" NAME="Kartika Tamara Liotard">
GUE/NGL-ryhmän puolesta. - (NL) Arvoisa puhemies, kannatan hylkeiden turkisten tuonnin totaalikieltoa. Upeassa luonnossa järjestetään joka vuosi verinen ja karmea tuskan ja kärsimyksen näytös, jossa jopa 12 päivän ikäisiä kuutteja nuijitaan tai ammutaan hengiltä. Tämä teurastus hyödyttää markkinoita ja suurta bisnestä, ilman että eläinten hyvinvointia pidetään millään tavalla tärkeänä. Tämä on mielestäni aivan hirveää.
<P>
Emme voi haluta tuoda tällaisia kauheuksia Euroopan unioniin - ainakaan monet EU:n kansalaiset eivät halua, vaan kannattavat hylkeiden turkisten tuonnin totaalikieltoa. Olemme tehneet Alankomaissa kovasti työtä tällaisen kiellon eteen ja olemme onnistuneet siinä. Komission ehdotuksen hyväksyminen alkuperäisessä muodossaan horjuttaisi Alankomaissa saavutettuja tuloksia.
<P>
Olen kuitenkin päätellyt parlamentin mietinnön pohjalta, että se on viimein valmis hyväksymään hyljeturkisten totaalikiellon. Kannatan tällaista kieltoa ja kehotan kaikkia Euroopan parlamentin jäseniä sekä komissiota seuraamaan esimerkkiä.
<SPEAKER ID="173" NAME="Hélène Goudin" LANGUAGE="SV">
Arvoisa puhemies, vaikka säädösehdotus, josta keskustelemme, koskee hyljetuotteiden kauppaa, keskustelumme on pyörinyt sen sijaan hylkeenmetsästyksessä ja tämän jälkeen pääasiassa EU:n ulkopuolella. Hylkeiden teurastaminen EU:n ulkopuolisissa maissa otetuissa kuvissa esitetyllä tavalla on hirveää, emmekä saa antaa sen jatkua.
<P>
Meidän on kuitenkin erotettava metsästys ja teurastus toisistaan. Ruotsissa metsästetään hylkeitä, mutta kyse on valvotusta, suojelutarkoituksissa harjoitettavasta metsästyksestä. Ruotsissa ei käytetä nuijia vaan aseita. Koko prosessiin sovelletaan tiukkoja sääntöjä, ja se, ettei eläintä saisi hyödyntää sen jälkeen, kun se on ammuttu, olisi varsin huono tapa hoitaa luonnonvaroja. Ehdotettu kompromissi on alkuperäistä esitystä parempi. Olen kuitenkin huolissani siitä, miten säädöksen joitakin osia saatetaan tulkita, ja siitä, vaikuttaako se haitallisesti Ruotsiin ja naapureihimme pohjoismaissa. Toivotaan, että olen väärässä.
<SPEAKER ID="174" NAME="Jan Cremers" AFFILIATION="PSE">
(NL) Arvoisa puhemies, arvoisa komission jäsen, hyvät parlamentin jäsenet, haluan aivan aluksi kiittää esittelijää kovasta työstä, jota hän on tehnyt tämän asian parissa. Euroopan parlamentti vaati vuonna 2006 EU:n laajuista hyljetuotteiden kieltoa, jonka jäsen McCarthy mainitsi, ja olen nyt iloinen siitä, että neuvoston kanssa on saatu aikaan kompromissi, joka tekee oikeutta parlamentin toiveille.
<P>
Noin 900 000 hyljettä kuolee joka vuosi hirvittävällä tavalla kaupallisessa hylkeenmetsästyksessä. Tämä on paitsi karmeaa myös täysin järjetöntä. Euroopan parlamentin sosialistiryhmälle oli alusta asti selvää, ettei komission ehdotus mennyt riittävän pitkälle. Ehdotuksessa esitettyjä, luonteeltaan sallivia poikkeuksia olisi ollut mahdotonta seurata, koska metsästystä harjoitetaan kymmenenä päivänä joka vuosi. Valvontakapasiteetti on riittämätöntä, ja usein hallitukset, joita asia koskee, ovat vastahakoisia toimimaan.
<P>
Ryhmämme katsoi, että poikkeuksia oli hyvin tärkeää kaventaa neuvotteluissa, ja olen tyytyväinen lopputulokseen - kaupan kieltoon, jossa tämä tavoite on pitkälti toteutunut. Euroopan parlamentin sosiaalidemokraattinen ryhmä piti myös tärkeänä sitä, että alkuperäiskansojen perinteisiin elinkeinoihin sekaannuttaisiin mahdollisimman vähän. Kompromissiin sisältyvä inuiitteja ja muita alkuperäiskansoja koskeva poikkeus vastaa ryhmämme toiveita.
<P>
Vaikka emme voikaan pakottaa EU:n ulkopuolisia maita lopettamaan hylkeiden metsästystä, toivomme, että hyljetuotteiden kaupan kannattavuus heikkenee selvästi ja että itse metsästys vähenee - ja toivon mukaan loppuu vähitellen kokonaan. Tästä syystä olen tyytyväinen saavutettuun tulokseen.
<SPEAKER ID="175" NAME="Peter Šťastný" AFFILIATION="PPE-DE">
(EN) Arvoisa puhemies, en voi hyväksyä tätä lopullista ehdotusta hylkeenmetsästyksestä, koska siinä sekaannutaan törkeällä tavalla muiden maiden asioihin. Nämä maat toimivat kuitenkin sääntöjen mukaan ja pyrkivät ainoastaan hoitamaan luonnonvarojaan ja tarjoamaan kansalaisilleen työtä.
<P>
Ehdotuksella tuhotaan syrjäisillä alueilla asuvien ihmisten elämiä ja yhteisöjä. Sillä tuhotaan liiketoimintamahdollisuuksia Atlantin molemmilla puolin ja vahingoitetaan vakavasti hyviä suhteita tärkeisiin kauppakumppaneihin ja kansainvälisiin strategisiin kumppaneihin. Lisäksi ehdotus rikkoo WTO:n sääntöjä.
<P>
Parlamentin jäseninä meillä on velvollisuus suojella kansalaisia ja luoda työllistymismahdollisuuksia tarjoava ympäristö. Jos hyväksymme tämän kiellon, epäonnistumme kummassakin tehtävässä. Liian suuria hyljekantoja suojeleva kielto on hulluutta ja rikkoo arvojamme. Kehotankin kaikkia Euroopan parlamentin jäseniä estämään tämän katastrofin ja äänestämään ehdotusta vastaan.
<SPEAKER ID="176" NAME="Carl Schlyter" AFFILIATION="Verts/ALE">
(SV) Arvoisa puhemies, olen hyvin iloinen siitä, että olemme päässeet viimein tähän pisteeseen. Monet sanoivat alussa, että tämä olisi mahdotonta, ettemme onnistuisi. Silti onnistuimme. Tuemme nyt Kanadan kansalaisia, jotka eivät halua enää joutua häpeämään kotimaansa toimintatapoja jäälautoilla.
<P>
Olemme yrittäneet säännellä ja valvoa hylkeenmetsästystä 30 vuoden ajan. Asiassa ei ole onnistuttu sen paremmin Norjassa kuin Kanadassakaan. Sääntöjä ei noudateta jäällä. Meidän on aika luopua siitä luulosta, että näitä teollisen mittakaavan kaupallisia teurastuksia voitaisiin toteuttaa inhimillisellä tavalla.
<P>
Tämänpäiväinen päätös on kansalaisjärjestöjen sekä kieltoa pyytäneiden EU:n kansalaisten enemmistön ansiota. Se merkitsee sitä, että maalaisjärki, inhimillisyys ja demokratia ovat voittaneet, ja ennen kaikkea se merkitsee hylkeiden voittoa, sillä ne saavat kasvaa ilman, että niitä nuijitaan tai teurastetaan vain ihmisten turhamaisuuden vuoksi. Haluan kiittää kaikkia kollegoitani, jotka ovat mahdollistaneet tämän.
<SPEAKER ID="177" NAME="Christian Rovsing" AFFILIATION="PPE-DE">
(DA) Arvoisa puhemies, haluan todeta, että tämä on mielestäni kohtuutonta, ja puhun nyt vain Grönlannin puolesta, joka on osa Tanskan kuningaskuntaa. Kaukana pohjoisessa on muutamia hyvin pieniä, syrjäisiä kyliä, joissa asuu vain 10-20 ihmistä. He elävät hylkeiden metsästyksestä. Jos viemme heiltä heidän elinkeinonsa, riistämme heiltä mahdollisuuden selviytyä taloudellisesti. Emme onnistu myöskään tarjoamaan heille vaihtoehtoista työtä. Seuraavaan kylään on satoja kilometrejä, ja meidän pitäisi olla kiitollisia siitä, että nämä ihmiset ovat siellä: heidän ansiostaan voimme pitää Grönlannin osana Tanskan kuningaskuntaa.
<P>
Grönlantilaiset ampuvat hylkeitä. Kenellä on jotakin sitä vastaan? Ei kenelläkään! Elleivät he voi ampua hylkeitä riittävästi, heille ei jää kalaa pyydettäväksi. Siispä se, mitä teemme täällä, merkitsee katastrofia Grönlannille. Emme ole keskustelleet asiasta riittävän perusteellisesti emmekä ole kiinnittäneet tarpeeksi huomiota ihmisraukkoihin, joiden elinkeinon olemme viemässä tarjoamatta vastineeksi mitään. Tällainen tapa kohdella ihmisiä on meidän arvomme alapuolella.
<SPEAKER ID="178" NAME="Caroline Lucas" AFFILIATION="Verts/ALE">
(EN) Arvoisa puhemies, laadimme lähes kolme vuotta sitten kirjallisen julkilausuman, jossa vaadittiin tätä kieltoa. Tämän julkilausuman toisena tekijänä haluan kiittää kaikkia niitä, jotka ovat tehneet työtä viedäkseen tätä ehdotusluonnosta eteenpäin. Euroopan parlamentin jäsenistä 425 allekirjoitti julkilausumamme. Tämä kertoo siitä, miten voimakkaita tunteita asia herättää paitsi parlamentin jäsenten myös äänestäjiemme keskuudessa.
<P>
Kaupallisessa hylkeenmetsästyksessä tapetaan tällä hetkellä vuodessa lähes miljoona hyljettä eri puolilla maailmaa. Äänestäessämme huomenna tästä paketista autamme panemaan pisteen yhdelle häpeällisimmistä eläinrääkkäyksen muodoista.
<P>
Olen hyvin iloinen siitä, että kompromissit, kuten ehdotus merkintäjärjestelmästä, torjuttiin ponnekkaasti. Näin voimme vastata kunnolla miljoonien EU:n kansalaisten pyyntöihin.
<P>
Äänestäessänne mietinnön puolesta äänestätte julmuuksien lopettamisen puolesta. Myönteinen äänestystulos merkitsee myös voittoa niille kaikille, jotka ovat kieltäytyneet hyväksymästä kieltävää vastausta. Muistan hyvin monet komission virkamiesten kanssa pidetyt kokoukset, joissa meille sanottiin, että kiellon asettaminen olisi yksinkertaisesti mahdotonta. No, tämä vain osoittaa, että kun onnistumme herättämään riittävästi poliittista tahtoa - ja kiitän kansalaisjärjestöjä, jotka ovat auttaneet meitä tässä - mahdottomasta tulee mahdollista, ja olen tästä iloinen.
<SPEAKER ID="179" NAME="Avril Doyle" AFFILIATION="PPE-DE">
(EN) Arvoisa puhemies, tämä on ollut vaikea ja usein tunteikas keskustelu, jossa sydän on mennyt usein järjen edelle. Tunnen suurta sympatiaa niitä yhteisöjä kohtaan, joiden puolesta kollegani jäsen Rovsing juuri puhui, mutta äänestän silti huomenna kompromissin puolesta. Tarvitsen kuitenkin komission jäseneltä lupauksen. Ehkäpä voisin esittää puhemiehen välityksellä komission jäsenelle suoran kysymyksen.
<P>
Arvoisa komission jäsen, jos kompromissi hyväksytään huomenna, voitteko luvata, että hylkeiden kudoksia on edelleen mahdollista käyttää lääketieteellisessä tutkimuksessa ja bioproteettisiin tarkoituksiin, niin kuin käytäntönä on joissakin osissa maailmaa? Esimerkiksi sydänsairauksista kärsivien potilaiden eloonjäämisen ja elämänlaadun alalla on saatu aikaan suurta edistystä käyttämällä grönlanninhylkeiden aortta-, keuhko- ja perikardiaalikudosta. Oletuksena tietenkin on, että hylkeiden metsästys on kestävää ja ettei hylkeitä surmata julmalla tavalla. Haluaisin kompromissin yhteydessä lupauksen siitä, että lääketieteellisiä tutkimuksia ja hylkeistä saatujen tuotteiden bioproteettista käyttöä voidaan jatkaa.
<SPEAKER ID="180" NAME="Marios Matsakis" AFFILIATION="ALDE">
(EN) Arvoisa puhemies, minäkin aion äänestää kompromissin puolesta, mutten ole lainkaan varma, teemmekö oikein. Tässä asiassa ei nimittäin ole kyse siitä, saako hylkeitä tappaa vai ei tai ovatko hylkeet vaarassa kuolla sukupuuttoon vai eivät, vaan nämä asiat ovat selviä.
<P>
Kyse on siitä, tapetaanko hylkeitä inhimillisesti vai ei. Jokapäiväisessä elämässämme tapamme kuitenkin ilolla satoja tuhansia eläimiä joko ravinnoksi tai muuhun käyttöön. Suhtaudumme myönteisesti siihen, että kalat kuolevat kärsittyään ensin tunteja koukuissa ja verkoissa, emmekä valita tästä. Miksi sitten valitamme hylkeistä?
<P>
Siksi, että ne ovat kauniita eläimiä ja että niiden veren vuotamista valkoiselle jäälle on epämiellyttävää katsoa. Ihmettelen siis vain, äänestämmekö ja päätämmekö tästä asiasta sydämellämme emmekä järjellämme.
<SPEAKER ID="181" NAME="Stavros Dimas">
komission jäsen. - (EN) Arvoisa puhemies, haluan kiittää kaikkia tämäniltaiseen keskusteluun osallistuneita puhujia heidän puheenvuoroistaan. Olen varsin iloinen siitä, että meidän on mahdollista päästä tänään ensimmäisessä käsittelyssä sopimukseen tästä hyvin arkaluonteisesta asiasta.
<P>
Sen jälkeen, kun Euroopan parlamentti otti tämän asian esiin noin kaksi vuotta sitten, komissio on tehnyt laajaa valmistelutyötä saadakseen tilanteesta kunnon käsityksen ja kertoakseen siitä yleisölle. Velvollisuutenamme on ottaa EU:n kansalaisten huolenaiheet kunnolla huomioon, ja sisämarkkinoita on tarpeen yhtenäistää. Tällä säädöksellä oli puututtava näihin kahteen asiaan.
<P>
Kun asetus tulee voimaan, kansalaiset voivat olla varmoja siitä, ettei Euroopan unionin markkinoilla myydä enää kaupallisesta metsästyksestä saatuja hyljetuotteita.
<P>
Inuiitteja koskevalla poikkeuksella varmistetaan, ettei asetus vaikuta haitallisesti inuiittien ja muiden perinteistä hylkeenmetsästystä harjoittavien alkuperäisyhteisöjen etuihin.
<P>
Jäsen Doylen esittämään kysymykseen vastaan, että asiaa käsitellään täytäntöönpanotoimenpiteiden yhteydessä.
<P>
Lopuksi haluan kertoa uskovani, että hyväksymällä tämän asetuksen autamme lisäämään ihmisten tietoisuutta asiasta ja säilyttämään eläinten hyvinvoinnin korkean tason Euroopan unionissa.
<P>
Siksi haluan korostaa uudelleen, kuinka tärkeää on päästä ensimmäisessä käsittelyssä sopimukseen asiasta, joka on EU:n kansalaisille hyvin tärkeä. Kehotankin teitä äänestämään koko kompromissipaketin puolesta ilman tarkistuksia, jotta varmistamme sopimuksen syntymisen ensimmäisessä käsittelyssä.
<P>
Kiitän vielä kerran esittelijää, jäsen Wallista, ja jäsen Brepoelsia sekä kaikkia niitä, jotka ovat tehneet työtä kompromissisopimuksen eteen.
<SPEAKER ID="182" NAME="Diana Wallis">
esittelijä. - (EN) Arvoisa puhemies, mielestäni tämäniltainen keskustelu kuvastaa hyvin sitä, miten vaikea tämä kysymys on, ja siten myös sitä, miten hienoa on, että olemme onnistuneet saamaan aikaan jonkinlaisen kompromissin. Aivan kuten kaikkien kompromissien kohdalla yksi tai toinen saattaa hieman pettyä siihen tai tähän.
<P>
Halusinkin ehkä korostaa sitä, minkä olemme yrittäneet tuoda esiin koko neuvottelujen ajan: sitä, että olemme käsitelleet asiaa kannalta, jolta sen käsittely on sisämarkkinoilla mahdollista, eli kaupan kannalta. Emme voi puuttua täältä käsin yhteisön ulkopuolisissa maissa tapahtuvaan metsästykseen. Tämä on ollut vaikeaa, ja monilla meistä on yhä kysyttävää asetuksen täytäntöönpanosta. Arvoisa komission jäsen, kiitän teitä antamastanne alkuperäisyhteisöjen kohtelua koskevasta vakuutuksesta. Tämä on tärkeää monille ja asia, jota meidän on seurattava huolella.
<P>
Uskon, että monet meistä ovat yhä huolissaan asetuksen laillisuudesta. Siitä, onko ehdotus WTO:n sääntöjen tai omien sisämarkkinasääntöjemme mukainen, on puhuttu paljon. Riittänee, kun totean nyt, että haluan vain kiittää kaikkien kolmen toimielimen lakimiehiä, jotka ovat tehneet töitä saadakseen meidät tähän pisteeseen, jossa olemme nyt. Pelkäänpä, että heillä on tulevaisuudessa edessään lisää työtä, mutta kuten olen sanonut, se on sen päivän murhe.
<P>
Tässä sitä siis ollaan: saamme nähdä, mitä huominen äänestys tuo mukanaan. Katson, että tämä kompromissi ansaitsee tukemme ja että se on alkuperäisen kirjallisen julkilausuman ja EU:n kansalaisten näkemysten mukainen. Toivon, etteivät kansalaiset he pety, jos he katsovat sen rikkovan jollakin tapaa muiden oikeuksia muualla. Tämä on vaivannut minua koko ajan eniten. Arvoisa komission jäsen, toivonkin, että teette parhaanne varmistaaksenne, että näitä pieniä ja haavoittuvia yhteisöjä suojellaan.
<SPEAKER ID="183" NAME="Puhemies">
(IT) Keskustelu on päättynyt.
<P>
Äänestys toimitetaan tiistaina 5. toukokuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="999" NAME="Filip Kaczmarek  " LANGUAGE="PL">
Hyvät parlamentin jäsenet, kannatan jäsen Wallisin mietintöä. Kannatan asetusehdotusta, josta on päästy sopimukseen jäsenvaltioiden kanssa ja jonka pohjalta hyljetuotteiden kauppa voidaan kieltää. Mielestäni poikkeuksia pitäisi sallia vasta hylkeiden surmaamismenetelmiä koskevien ehtojen täytyttyä. Meidän ei pitäisi kieltää inuiittiyhteisöjen perinteisesti harjoittamaa metsästystä.
<P>
Asetuksen ansiosta hyljetuotteiden kauppaa harjoitetaan yhtäläisin ehdoin eri puolilla EU:ta. Monet EU:n kansalaiset, joille kysymys eläinten hyvinvoinnista on tärkeä, ovat kannattaneet asetusta. Tiedämme kaikki, että hylkeitä tapetaan usein tavalla, joka aiheuttaa näille eläimille - jotka ovat nisäkkäitä ja tuntevat kipua - hirvittävää tuskaa ja kärsimystä. Nyt meillä on mahdollisuus panna piste tälle kärsimykselle. Tehdään siis niin. Kiellon myötä hylkeiden lihasta, rasvasta ja nahasta tehdyt tuotteet, kuten laukut, kengät, hatut ja hansikkaat, katoavat yhteismarkkinoilta. Myöskään hylkeistä valmistettujen farmaseuttisten tuotteiden, kuten ravintolisien, markkinointia ei sallita. Kiitos.
<SPEAKER ID="998" NAME="Lasse Lehtinen  " AFFILIATION="PSE">
kirjallinen. - (FI) On ymmärrettävää, että ennen vaaleja EU yrittää tehdä kansalaisilleen hyvän tahdon eleitä, mutta tällä kertaa komissio liikkuu heikoilla jäillä. Kun Eurooppa yrittää kieltää tai rajoittaa muiden demokraattisten maiden perinteitä, hyvä tahto saattaa myöhemmin iskeä omaan nilkkaan. Odotan sitä päivää, kun USA:ssa tai Australiassa herätään Espanjan härkätaisteluihin tai Suomen hirvenmetsästykseen.
<P>
Omassa kotimaassani Suomessa kalastajat pyytävät vuosittain muutama sataa hyljettä, sillä hyljekanta on kasvanut räjähdyksenomaisesti ja uhkaa pian Itämeren kalakantoja. Neuvoston kanssa saavutetun kompromissin myötä kalastajat saavat jatkaa entiseen tapaansa, kunhan eivät jää voitolle. Periaatteessa en kannata lakeja, joiden noudattamista ei voida valvoa, mutta kompromissi on sentään parannus valiokunnan äänestystulokseen.
