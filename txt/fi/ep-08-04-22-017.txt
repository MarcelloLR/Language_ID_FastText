<CHAPTER ID="017">
Kymmenennen Euroopan kehitysrahaston ohjelmatyö ja täytäntöönpano (keskustelu)
<SPEAKER ID="494" NAME="Puhemies">
(EL) Esityslistalla on seuraavana Marie-Arlette Carlottin kehitysyhteistyövaliokunnan puolesta laatima mietintö kymmenennen Euroopan kehitysrahaston ohjelmatyöstä ja täytäntöönpanosta.
<SPEAKER ID="495" NAME="Marie-Arlette Carlotti">
esittelijä. - (FR) Arvoisa puhemies, kehitysapu on ollut viime päivinä otsikoissa, tosin valitettavasti aivan vääristä syistä.
<P>
EU:n antaman avun määrä väheni vuonna 2007 ensimmäistä kertaa sitten vuoden 2000. Tällä lähetämme tyrmistyttävän poliittisen viestin etelän kansoille ja ihmiselle aikana, jolloin heistä heikoimmassa asemassa olevat kärsivät elintarvikekriisistä.
<P>
Parlamentti tukee komissiota, se tukee teitä, arvoisa komission jäsen, EU:n Eurooppa-neuvoston Brysselin kokouksessa antaman sitoumuksen vahvistamisessa ja tiukan aikataulun vaatimisessa. Meillä on kansainvälisen solidaarisuuden osalta kaksitahoinen velvollisuus: ensiksi sanamme pitäminen ja toiseksi sen takaaminen, että apumme edistää kouraantuntuvasti ja tehokkaasti köyhyyden torjuntaa. Tämä on panoksena kymmenennen EKR:n ja miltei 22,7 miljardin euron täytäntöönpanossa kuutena seuraavana vuotena. Uskon, että EU:lla on tässä tärkeä ase köyhyyteen puuttumisessa ja oikeudenmukaisemman maailman rakentamisessa.
<P>
Tämän takia olemme erittäin huolissamme ratifiointimenettelyn viivästyksistä. Myönnettäköön, että komissio on sitoutunut rahoituksen jatkamiseen ainakin väliaikaisesti, mutta tilanne voi hyvin äkkiä muuttua kestämättömäksi heikoimmassa asemassa olevissa Afrikan maissa.
<P>
Tärkein painopistealamme kymmenennessä EKR:ssä on demokraattinen valvonta. Euroopan parlamentin demokraattinen valvonta, ennen kaikkea EKR:n ottamisella talousarvioon - ja tällä kertaa toivon, että pysymme vuoden 2010 rahoitusnäkymien tarkistusta koskevassa aikataulussa - ja kansallisten parlamenttien demokraattinen valvonta parannetun valmiuksien vahvistamista koskevan ohjelman avulla.
<P>
Haluaisimme myös, että koulutus ja terveydenhuolto olisivat ensisijaisia toiminta-aloja ja että niille osoitettaisiin 20 prosenttia EKR:n varoista. Suunnitelmissa on kuitenkin osoittaa näille aloille vain 6,1 prosenttia avusta, ja tämäkin luku on pienentynyt yhdeksänteen EKR:ään verrattuna. Komissio toteaa, että se aikoo saavuttaa 20 prosentin budjettituen avulla, ja me pidämme tätä lupauksena.
<P>
Mietinnössä korostetaan myös puutteita sukupuoliulottuvuudessa, joka ei tällä hetkellä ole itsenäinen toiminta-ala. Meidän on avattava uudelleen tämä keskustelu yhteistyössä AKT-kumppaneidemme, niiden parlamenttien ja kansalaisyhteiskunnan kanssa väliarvioinnin aikana vuonna 2010.
<P>
Olen itse aina ollut sitä mieltä, että budjettituki on hyvä väline edellyttäen, että siinä kunnioitetaan demokratiaa, hyvää hallintoa ja avunantajien välistä yhteistyötä. Koska meidän mielestämme budjettituella on edistettävä vuosituhannen kehitystavoitteita, kannustamme komissiota jatkamaan tällä tiellä vuosituhannen kehitystavoitteita koskevissa sopimuksissaan.
<P>
Kymmenennessä EKR:ssä ehdotetun uuden kannustinerän osalta sanomme tietysti kyllä ”hyvän hallinnon palkitsemiselle” mutta ei hallintoprofiilille, jossa näkyvät pääasiassa pohjoisen edut. Haluaisin puhua terrorismin torjunnasta, siirtolaisuudesta ja niin edelleen.
<P>
Aiomme olla tarkkaavaisia myös talouskumppanuussopimusten rahoitusta koskevassa kysymyksessä. Myös tässä EU ja jäsenvaltiot ovat antaneet sitoumuksen: täydentävät kaksi miljardia euroa kauppaa tukevalle avulle vuoteen 2010 mennessä. Näyttää kuitenkin, että nämä kaksi miljardia euroa ovat huvenneet ja että komissio suunnittelee jo rahoittavansa talouskumppanuussopimuksia yhdennetyistä alueohjelmista. Sen on selvennettävä tätä koskevia aikeitaan, koska EKR:n varoja ei meidän mielestämme pitäisi käyttää palkkiona talouskumppanuussopimuksen allekirjoittamisesta.
<P>
Mietinnössä on monia muita kohtia, vaikka minulla ei olekaan aikaa käsitellä niitä. Mainitsen vain kaksi niistä ennen kuin lopetan. Ensiksi Afrikan rauhanrahasto. On itsestään selvää, että meidän on tuettava Afrikan unionin pyrkimyksiä maanosan rauhaan ja konfliktien estämiseen, mutta minun mielestäni tämä rahasto kuuluu YUTP:hen, ja sitä on siksi rahoitettava YUTP:n varoista.
<P>
Yhteisrahoittamisen osalta mietinnössä suositellaan alustavaa ja kouraantuntuvaa soveltamista, eli EKR:stä ja naapuruuden välineestä yhteisrahoitetun ”yleisafrikkalaisen kehitysrahaston” perustamista.
<P>
Tässä on mietintöni sisältä pääpiirteittäin, kävi miten kävi.
<P>
Arvoisa komission jäsen Michel, te sanoitte äskettäin, että me olemme ensimmäinen sukupolvi, joka voi katsoa äärimmäistä köyhyyttä suoraan silmiin ja sanoa vakuuttavasti, että meillä on tarpeeksi rahaa, lääkkeitä ja tiedettä köyhyyden lopettamiseksi. Kysymys kuuluukin, onko meillä tahtoa? No, tässä kohdassa, arvoisa komission jäsen Michel, parlamentti tukee teitä.
<SPEAKER ID="496" NAME="Louis Michel">
komission jäsen. - (FR) Arvoisat puhemies ja esittelijä, hyvät naiset ja herrat, ensiksi haluaisin kiittää ja onnitella teitä tästä erinomaisesta mietinnöstä, joka antaa minulle tilaisuuden ilmaista mielipiteeni meitä kaikkia kiinnostavista kohdista.
<P>
Haluaisin myös sanoa, että olen iloinen samankaltaisuuksista toimielintemme näkökulmissa, kuten tästä mietinnöstä käy ilmi. On selvää, että toimintamme kaikkia koskeva tavoite on ennen kaikkea köyhyyden torjuminen vuosituhannen kehitystavoitteiden puitteissa.
<P>
Tässä mielessä pian käynnistettävä kymmenes Euroopan kehitysrahasto on Euroopan unionin ensimmäinen todellinen mahdollisuus tehdä avun tehokkuutta koskevasta eurooppalaisesta yksimielisyydestä ja toimintaohjelmasta totta. Ensin määrä. Talousarvio on kasvanut merkittävästi yhdeksännen EKR:n 17,9 miljardista eurosta kymmenennen EKR:n 22,6 miljardiin euroon.
<P>
Olen myös iloinen voidessani kertoa teille, että ensimmäistä kertaa EKR:n historiassa ja EU:n yhteistyön alusta lähtien komissio on voinut varata kaikki edellisistä EKR:istä 31. tammikuuta 2007 asti jääneet varat ilman, että yhtäkään euroa on menetetty, jäsenvaltioiden yhdeksänteen EKR:ään säätämän raukeamislausekkeen ansiosta, kuten mietinnössä pyydetään.
<P>
Sillä välin miltei kaikki kymmenennen EKR:n maakohtaiset strategiat on saatettu päätökseen. Tähän mennessä EKR:n komitealle on toimitettu 58 strategia-asiakirjaa, 14:ä odotetaan kesäkuuhun mennessä ja niiden täytäntöönpanosuunnitelmat ovat jo käynnissä.
<P>
Kun AKT-maat ovat ratifioineet kymmenennen EKR:n, se voitaisiin ottaa käyttöön välittömästi ja ilman menneisyyden painolastia, ja sen täytäntöönpanojaksoa voitaisiin mukauttaa edelliseen budjettijaksoon. Tämä on vasta ensimmäinen vaihe, ja minä aion teidän laillanne jatkaa ponnisteluja, jotta EKR otettaisiin täysimääräisesti talousarvioon.
<P>
Teidän tukenne on olennaisen tärkeää, jotta voimme siirtää AKT-maiden kanssa tekemämme yhteistyön lopullisesti pois hallitustenvälisestä toiminnasta ja liittää sen täysimääräisesti yhteisön talousarvioon ja yhteispäätösmenettelyihin.
<P>
EKR:n talousarvioon ottamisella täytetään myös teidän vaatimuksenne EKR:n täysimääräisestä demokraattisesta valvonnasta, mitä kannatan täysin.
<P>
Olemme jo sopineet periaatteesta, että strategia-asiakirjat on toimitettava automaattisesti yhteiselle parlamentaariselle edustajakokoukselle. Tämä ei selvästikään riitä: olen jo ohjeistanut valtuuskuntiamme lähettämään maakohtaiset strategia-asiakirjat kansallisten parlamenttien jäsenille ja olen myös henkilökohtaisesti sitoutunut lisäämään kumppanivaltioissamme tietoisuutta siitä, että he voivat ottaa kansalliset parlamenttinsa mukaan yhteisön yhteistyön valvontaan. Ensimmäinen kokous Ghanan hallituksen kanssa näyttäisi toteutuvan, vaikka, kuten tiedätte, viime hetken muutokset aikatauluuni - toisin sanoen Zimbabwessa järjestetty SADEC:n huippukokous, josta juuri palasin - pakottivat minut lykkäämään sitä.
<P>
Olen vakuuttunut siitä, että kansallisten talousarvioiden ohjelmoinnista kymmenettä EKR:ää varten AKT-maiden laatimien maakohtaisten strategioiden tärkein vahvuus on siinä, että niissä hallinnosta on tehty keskinäisten suhteidemme keskipiste. Tämän takia me päätimme kymmenennen EKR:n varoja jaettaessa ottaa käyttöön miltei kolmen miljardin suuruisen hallintoon liittyvän kannustinerän. Tämä ei ole, kuten joku virheellisesti sanoi, ehdollistamisen toinen muoto, vaan kumppaniemme laatimien hallintosuunnitelmien asiaankuuluvuuden, toteutettavuuden ja tavoitteiden perusteella osoitettu palkkio.
<P>
Riippumattomuuden ja avoimuuden vuoksi hallintosuunnitelmat on liitetty strategia-asiakirjoihin, ja ne ovat siten kaikkien saatavilla. Määrärahojen jakamista, tehokkuutta ja tuloksiin keskittymistä koskevat vaatimukset ovat myös saaneet minut kehottamaan käyttämään enemmän budjettitukea kuin tavanomaisissa hankkeissa.
<P>
AKT-maille antamastamme avusta 45 prosenttia jaetaan kansallisista talousarvioista sekä erityisalojen budjettitukena että yleisenä budjettitukena. Haluaisin käyttää tämän tilaisuuden ja selventää mietinnön joitakin kohtia, jotka näyttävät johtuvan väärinymmärryksestä.
<P>
Mietinnössä arvostellaan terveydenhuolto- ja koulutussektorien rahoituksen puutetta. Tiedän, tässä on kyse pitkäaikaisesta riidasta Euroopan parlamentin ja komission välillä. Voin vain toistaa, että köyhyyden poistamista ja vuosituhannen kehitystavoitteiden saavuttamista ei voida toteuttaa pelkästään terveydenhuolto- ja koulutussektorien suoralla tuella. On selvää, että huomattava osa jaetusta yleisestä tai alakohtaisesta budjettituesta käytetään esimerkiksi opettajien palkkojen maksuun, klinikoiden rakentamiseen ja sosiaalipalvelujen tarjoamiseen. Olen vakuuttunut siitä, että vähintään 20 prosenttia, tai kokonaisuudessaan kuusi prosenttia on määritelty ja osoitettu suoraan. Loppu tulee ilmeisesti suorasta tai alakohtaisesta avusta, vaikka lupaankin yrittää selvittää määrät ja todistaa tämän.
<P>
Meillä ei muuten tietysti ole oikeutta valita sektoreita kumppaneitamme varten, se niiden on tehtävä itse. Valintoja tehdään myös kahdenvälisen avun perusteella. Monet maat esimerkiksi valitsevat terveydenhuollon tai koulutuksen, mutta se on hyvä kysymys, joten yritän havainnollistaa sitä ja kertoa teille tulokset.
<P>
Lopuksi, te olette oikeassa sukupuoliulottuvuudesta. Tunnustan ensimmäisenä naisten aseman kehityksessä ja sen, että tätä asemaa on edistettävä. Taas kerran, tehokkuuden takia parlamentin, neuvoston ja komission on pitänyt kuitenkin tunnustaa eurooppalaista konsensusta hyväksyttäessä, että kun otetaan huomioon sukupuolikysymysten seuraukset, ne vaikuttavat moniin aloihin, ja siksi ne on yhdistettävä kaikkiin asiaankuuluviin tukiohjelmiin, mielellään kyseisen sektorin rajatuissa puitteissa.
<P>
Teillä on minun täysi tukeni näkemyksellenne EKR:n rahoituksesta Afrikan rauhanrahastolle. Kukaan ei voi kieltää kehityksen ja turvallisuuden ilmiselviä yhteyksiä. Rauhanturvatoiminnan rahoittamista ei kuitenkaan pitäisi luokitella kehitykseksi eikä sitä pitäisi vähentää kehitysvaroista.
<P>
Näin ollen te olette periaatteessa oikeassa. Valitettavasti te tiedätte, miten tällä alalla toimitaan. Minun mielestäni on ehdottoman tärkeää korostaa, kuten te teette, kansallisia parlamentteja, järjestää ja institutionalisoida yhteistyötä hallitusten kanssa ja kasvattaa kansalaisyhteiskunnan asemaa ja vahvistaa sen valmiuksia ja edustavuutta, jotta se voi edistää merkittävästi kehitystä ja demokraattista avoimuutta.
<P>
Kiitos tästä mietinnöstä. Lupaan, että käytän sitä hyviin tarkoituksiin, ja saan siitä varmasti innoitusta.
<SPEAKER ID="497" NAME="Romana Jordan Cizelj">
PPE-DE-ryhmän puolesta. - (SL) Köyhyyden kitkeminen vuosituhannen kehitystavoitteiden puitteissa on valtava ja vaativa tehtävä. Se koskee sosiaalialan tehtävien lisäksi myös monia muita aiheita, joiden avulla ihmiskunta voi kehittyä kestävästi. Kymmenennen Euroopan kehitysrahaston tehokas hyödyntäminen voi edistää huomattavasti tämän tavoitteen toteuttamista.
<P>
Olen samaa mieltä esittelijän kanssa siitä, että koulutus ja terveydenhuolto ovat kaksi perusalaa, joilla köyhimpien väestönosien elämänlaatua parannetaan. Meidän on lisättävä riittävästi näille kahdelle alalle Euroopan unionin kehitysavussa, myös kymmenennessä Euroopan kehitysrahastossa, osoitettujen varojen määrää.
<P>
Ilmastonmuutoksen kaltaisten maailmanlaajuisten haasteiden aikana tämä ei kuitenkaan riitä. Kasvihuonekaasupäästöt kasvavat tällä hetkellä samaa tahtia taloudellisen kasvun ja BKT:n kasvun kanssa. Tämän takia väestön hyvinvointi vähenee joillakin alueilla huolimatta taloudellisesta edistyksestä muilla alueilla. Kun suunnittelemme kehitysyhteistyöpolitiikkaamme, meidän on määriteltävä hyvinvointi kestävän kehityksen puitteissa. Siksi on tärkeää, että kymmenennessä Euroopan kehitysrahastossa taloudelliset, sosiaaliset ja ympäristöön liittyvät osat ovat tasapainossa.
<P>
Toinen ala, jonka haluaisin mainita, on sukupuolten tasa-arvo. Naisilla on yhteiskunnassa eri tehtäviä, perheen perustoimeentulon varmistamisesta tiedon ja elintapojen siirtämiseen heidän lapsilleen. Naisilla ei kuitenkaan usein ole erioikeuksia, ei mahdollisuutta riippumattomuuteen ja omien päätösten tekemiseen eikä yhdenvertaista pääsyä palveluihin. Siksi uskon, että yhdenvertaisten mahdollisuuksien takaaminen on yksi kaiken kehitysyhteistyöpolitiikan perustavanlaatuisista monialaisista - toistan, monialaisista - perustoista.
<P>
Lopuksi haluaisin sanoa, että politiikka voi onnistua vain, jos sillä on väestön asianmukainen tuki, joka saadaan demokraattisilla ja rehellisillä vaaleilla. Tulevaisuudessa parlamenteilla, ei pelkästään Euroopan parlamentilla vaan myös jäsenvaltioiden parlamenteilla, pitäisi olla huomattavasti merkittävämpi asema kehitysyhteistyöpolitiikan laatimisessa, valvonnassa ja täytäntöönpanossa.
<SPEAKER ID="498" NAME="Alain Hutchinson">
PSE-ryhmän puolesta. - (FR) Arvoisat puhemies ja komission jäsen, arvoisa Marie-Arlette Carlotti, haluaisin ensiksi onnitella teitä erinomaisesta työstä, jota on tehty laadittaessa tätä asiantuntevasti tehtyä mietintöä.
<P>
Sen lisäksi, että muistutan, että nyt on välittömästi kannustettava kumppaneitamme ratifioimaan kymmenes EKR, haluaisin palata joihinkin kysymyksiin, jotka meille Euroopan sosiaalidemokraateille ovat olennaisen tärkeitä etelän väestöjen kohtaamiin nykyisiin haasteisiin vastaamiseksi; haasteisiin, jotka surullisesti korostuvat tämänhetkisen elintarvikekriisin takia.
<P>
Ensiksi meidän on ymmärrettävä paremmin maataloutta, joka on riittämättömästi edustettuna Euroopan kehitysrahastossa. Muistutan, että yhdeksännessä EKR:ssä vain yhdeksän 78 maasta ja kymmenennessä EKR:ssä vain kahdeksan prosenttia osoitetusta määrästä kattoi maatalouteen ja maaseudun kehitykseen liittyvät aloitteet.
<P>
Komission ilmoittama lisäys, joka on osa sen tukea eteläisten maiden maatalouden kehitykselle, pantiin myös täytäntöön myöhään.
<P>
Meidän on ehdottomasti valvottava oman politiikkamme ja jäsenvaltioiden politiikan johdonmukaisuutta kymmenennessä EKR:ssä tarkoitettujen painopistealojen kanssa, pääasiassa yhteisen maatalouspolitiikan osalta, koska kehitysyhteistyöpolitiikassa ei ole järkeä, jos annamme edelleen toisella kädellä ja otamme takaisin toisella.
<P>
Toinen meille tärkeä kysymys on tietysti sukupuoliulottuvuus, erityisesti siksi, että olemme tietoisia naisten keskeisestä asemasta kehityksessä useimmissa näistä maista.
<P>
Lopuksi, kuten tämän aamun vastuuvapauden myöntämistä koskevassa keskustelussa mainittiin, tarvitaan EKR:n ottamista talousarvioon. Tähän mennessä siihen ei ole sovellettu parlamentaarista valvontaa, vaikka sen talousarvio on 22,6 miljardia euroa - kuten te, arvoisa komission jäsen, meille muistutitte - ja vaikka se on melkein kaikki kehitysyhteistyövaramme. Osoitan tämän kehotuksen enemmän neuvostolle kuin komissiolle, jonka kanssa olemme jo päässeet asiasta yksimielisyyteen.
<P>
Olen pahoillani, mutta minun on korostettava sitä, mitä kollegani Marie-Arlette Carlotti sanoi tarkkaavaisuudesta, jota tarvitaan, jotta kymmenettä EKR:ää ei käytetä talouskumppanuussopimusten rahoittamiseen tai parantamiseen. Tämä ei tietystikään olisi vastuullista.
<SPEAKER ID="499" NAME="DanutBudreikaitė" LANGUAGE="LT">
Arvoisa puhemies, hyvät naiset ja herrat, Euroopan kehitysrahasto juhlii 50-vuotista taivaltaan. Tänä aikana siitä on tullut AKT-maiden kanssa tehtävän kehitysyhteistyön merkittävä väline, jolla edistetään niiden taloudellista ja sosiaalista kehitystä. Kymmenennestä EKR:stä käytyjen neuvottelujen aikana EU:n jäsenvaltiot ovat päässeet yksimielisyyteen rahaston merkityksestä ja siitä, että AKT-maiden kehitystä on kannustettava edelleen ja että kymmenennen EKR:n varoja on lisättävä kymmenellä miljardilla yhdeksänteen EKR:ään verrattuna. Sen avulla köyhyyden torjunta olisi tehokkaampaa ja me voisimme jatkaa vuosituhannen kehitystavoitteiden täytäntöönpanoa.
<P>
Haluaisin korostaa, että vuodesta 2008 alkaen EU:n uudet jäsenvaltiot ovat osallistuneet kymmenennen EKR:n talousarvioon. Niitä on vaadittu maksamaan lähes 820 miljoonaa euroa. Kymmenennen EKR:n täytäntöönpano ei kuitenkaan ole vielä alkanut, pääasiassa siksi, että puolet AKT-maista ei ole ratifioinut tarkistettua Cotonoun sopimusta. Haluaisin siksi kannustaa AKT-maita ratifioimaan tarkistetun Cotonoun sopimuksen mahdollisimman pian.
<P>
Ennen nykyisen rahoitusaloitteen ratifiointia keskusteltiin EKR:n sisällyttämisestä EU:n talousarvioon, minkä päätarkoituksena oli tehostaa täytäntöönpanoa. Odotamme edelleen päätöstä tästä asiasta. Haluaisin myös kehottaa EU:ta osoittamaan suuremman osan EKR:n varoista terveydenhuoltopalveluihin ja koulutukseen. Vuodesta 2001 lähtien on EU:n talousarviosta osoitettu 20 prosenttia avusta perusterveydenhuoltoon ja koulutukseen, ja tätä pitäisi soveltaa myös EKR:ään. EKR:n innovaatioiden osalta haluaisin korostaa hyvän hallinnon kannustamista. Vaikka ei ole täysin selvää, miten se nykyisellään voitaisiin tehdä, tuen kuitenkin markkinoiden vapauttamisen, terrorismin torjunnan, joukkotuhoaseita koskevien sitoumusten ja siirtolaisten takaisinoton kaltaisten täydentävien vaatimusten sisällyttämistä. Näiden vaatimusten täytäntöönpano edistäisi AKT-maiden vakauden parantamista.
<SPEAKER ID="500" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, kymmenennen Euroopan kehitysrahaston ohjelmointi ja täytäntöönpano kaudella 2008-2013 on erittäin merkittävä humaaniselta ja poliittiselta kannalta. Näiden ohjelmien tavoitteena on köyhyyden poistaminen ja yhteiskunnallisen vakauden tuominen kumppanimaihin ja -alueille kestävän kehityksen puitteissa etenkin Afrikassa. Tämän Euroopan parlamentin, jäsenvaltioiden ja muiden avunantajien antaman, miljardien eurojen suuruiseksi arvioidun avun tehokkuus riippuu tavoitteiden asianmukaisesta määrittelystä, virallisten esteiden yksinkertaistamisesta, toiminnan yhdenmukaistamisesta ja jatkuvasta valvonnasta, mistä Euroopan unionin toimielimet osittain vastaavat.
<P>
Taloudellinen apu pitäisi yhdistää kumppanuussopimuksiin, ja sillä pitäisi taata vaaditun infrastruktuurin kehitys ja työpaikkojen luomisen mahdollistaminen kaivannais- ja prosessointialalla ja maataloudessa. Tuotteita pitäisi myydä Euroopan unionin markkinoilla niiden raaka-aineiden ja tiettyjen tuotteiden pysyvän pulan takia. Määrärahoihin pitäisi liittää logistinen tuki niiden tehokkaan käytön varmistamiseksi.
<SPEAKER ID="501" NAME="Mikel Irujo Amezaga">
Verts/ALE-ryhmän puolesta. - (ES) Arvoisat puhemies ja komission jäsen, aluksi haluaisin onnitella Marie-Arlette Carlottia tästä erinomaisesta mietinnöstä ja sanoa, että kun keskustelemme toimintaohjelman täytäntöönpanosta, meidän on tarkasteltava jokaista maata erikseen, niiden vastuulla olevia todellisia kustannuksia ja niiden hallinnointia.
<P>
Ei pitäisi unohtaa, että EKR ei kuulu komission yleiseen rahoitustukeen ja että siksi emme voi vaatia selkeää avoimuutta ja erityisiä kohteita, joihin tämä raha aiotaan käyttää.
<P>
Viidelle vuodelle 23 miljardia euroa ja 78 maata ei ole tarpeeksi kaikkeen. Siksi sen mukaan, mitä vuoden 2005 Pariisin julistuksessa on sovittu, kahdenvälisiä sopimuksia on aina sovellettava hankkeisiin, suunnitelmia ja strategioita on noudatettava, ja minä korostan ”kahdenvälisiä sopimuksia”.
<P>
Lopuksi, vaikka tiedämme, että AKT-maille osoitettu yleinen rahoitustuki suunnataan pääasiassa köyhyyden poistamiseen, ei olisi tarpeetonta myöskään varmistaa, että EKR:n lopullinen tavoite on sama.
<SPEAKER ID="502" NAME="Filip Kaczmarek" AFFILIATION="PPE-DE">
(PL) Arvoisa puhemies, kymmenennen Euroopan kehitysrahaston täytäntöönpano kaudella 2008-2013 tapahtuu aikana, jolloin EU:n ja maailman kehitysohjelmaa kohtaavat poikkeuksellisen tärkeät haasteet. Näistä ainakin viisi voidaan määritellä: vastikään hyväksytyn EU:n ja Afrikan yhteisen strategian täytäntöönpano, vuodelle 2015 - kuten me kaikki muistamme - suunniteltujen vuosituhannen kehitystavoitteiden täytäntöönpano, uusien talouskumppanuussopimusten täytäntöönpano ja vuodeksi 2009 suunniteltu rahoitusnäkymien väliarviointi. Meillä on siksi joitakin erityisen vakavia haasteita kymmenennen EKR:n ohjelmoinnin, sen uusien ratkaisujen ja täytäntöönpanon osalta.
<P>
Minun mielestäni esittelijä, Marie-Arlette Carlotti, on tehnyt erinomaista työtä tässä tehtävässä. Hän on asianmukaisesti nostanut esille tärkeimmät tavoitteet ja vaikeat kysymykset, jotka ovat haaste Euroopan kehitysrahaston täytäntöönpanossa, ja tehnyt niistä yhteenvedon. Haluaisin kiinnittää huomiota kahteen asiaan, jotka minun mielestäni ovat kaikkein tärkeimpiä.
<P>
Kymmenennessä Euroopan kehitysrahastossa määrätään maailman köyhimpien maiden kanssa tehtävään yhteistyöhön tarkoitettujen miltei 23 miljardin euron jakamisesta. Asianmukaisesti käytettynä EKR:llä voidaan edistää merkittävästi vuosituhannen kehitystavoitteiden menestyksekästä saavuttamista. Tämän takia eurooppalaisen näkökulmamme ehdottomana painopistealana pitäisi olla vuosituhannen kehitystavoitteista ensimmäinen - äärimmäisen köyhyyden ja nälän poistaminen. Meidän on siksi varmistettava, että täytäntöönpanoasetuksessa todella keskitytään tämän tavoitteen täytäntöönpanoon ja annetaan sille etusija ennen muita yhteiskunnallisia tavoitteita. Muut tavoitteet ovat tärkeitä, mutta meidän on valvottava jatkuvasti tarkasti, että äärimmäisen köyhyyden poistaminen on ensisijaista.
<P>
Toiseksi, EKR pitäisi sisällyttää EU:n talousarvioon EU:n kehitysyhteistyön yhteenkuuluvuuden, avoimuuden ja tehokkuuden lisäämiseksi. EKR:n sisällyttämisestä talousarvioon pitäisi keskustella rahoitusnäkymien tarkistuksen aikana. Olen tietoinen siitä, että jotkin jäsenvaltiot pelkäävät tätä ratkaisua, mutta kehitysyhteistyövaliokunnan ja luultavasti koko Euroopan parlamentin näkökulmasta ei ole epäilystäkään siitä, että tämä hyödyttää EU:n kehitysyhteistyöpolitiikkaa.
<SPEAKER ID="503" NAME="Zita Pleštinská" AFFILIATION="PPE-DE">
(SK) Hyvät naiset ja herrat, yleisafrikkalaisen parlamentin puhemiehen Gertrude Mongellan tapaaminen Euroopan parlamentissa vaikutti minuun erittäin vahvasti.
<P>
Euroopan parlamentissa järjestetyn kokouksen aikana Gertrude Mongella sanoi seuraavasti: Euroopalla on merkittävä asema Afrikassa. Euroopan läsnäololla Afrikassa on pitkä historia, sekä myönteinen että kielteinen. Euroopalla on tekniikkaa, Euroopalla on resursseja, Eurooppa kehittää omaa tieteellistä tietämystään. Euroopalla voi olla merkittävä asema. Lisäksi, Euroopalla ei ole varaa olla olemassa ilman Afrikkaa.
<P>
Uskon, että kymmenes Euroopan kehitysrahasto (2008-2013) on tärkeä väline EU:n ja sen jäsenvaltioiden kehitysavun tarjoamista koskevien poliittisten velvoitteiden täyttämisessä. Tämän takia kehotan niitä EU:n jäsenvaltioita ja AKT-maita, jotka eivät ole vielä ratifioineet sisäistä sopimusta ja tarkistettua Cotonoun sopimusta, tekemään niin siinä toivossa, että rahoitus saadaan käyttöön mahdollisimman pian.
<SPEAKER ID="504" NAME="Louis Michel">
komission jäsen. - (FR) Arvoisa puhemies, puhun lyhyesti, koska en ensin tajunnut, että vastasin periaatteessa jo moniin kysymyksiin aloituspuheenvuorossani.
<P>
Haluaisin palata kohtaan, jota Marie-Arlette Carlotti arvosteli, tietysti hyvin oikeudenmukaisesti. Kyse on siitä, että aikana, jolloin meillä on enemmän kehitykseen liittyviä haasteita kuin koskaan aiemmin, se on sanottava, jäsenvaltiomme ovat vähentämässä kehitysapuaan. Me olemme tosiasiassa menettämässä 1 700 000 000 euroa - tämä on ensimmäinen kerta, kun kehitysapu vähenee. Tämä on valtava määrä. Kuvitelkaa, miten se olisi voitu käyttää sairaaloihin, lääkäreihin ja opettajiin kehittyvissä maissa. Siksi, arvoisa Marie-Arlette Carlotti, Eurooppa-neuvosto ehdottaa, että kaikkien jäsenvaltioiden pitäisi ainakin vahvistaa vuonna 2005 antamansa sitoumuksen, jos muistatte, ja sopia laativansa siirtymäkauden suunnitelman, jossa esitetään, miten ne aikovat saavuttaa vuosille 2010 ja 2015 asetetut tavoitteet. Uskon, että silloin niitä velvoittavat julkisesti annetut sitoumukset.
<P>
Toinen asia, arvoisa Alain Hutchinson, on se, että te olette oikeassa prosenttiosuuksista. Haluaisin vain sanoa, että maataloutta ja maaseudun kehitystä varten yhdeksännessä EKR:ssä osoitettiin 650 miljoonaa euroa ja kymmenennessä EKR:ssä miljardi 250 miljoonaa euroa. Olette oikeassa, kyse on pikemminkin absoluuttisesta kuin prosentuaalisesta kasvusta. Toiseksi, neljä valtiota valitsi alun perin maatalouden, nyt niitä on 25. Tämä ei kuitenkaan ole tarpeeksi, se ei ole tarpeeksi kunnianhimoista, ja meidän on käytettävä vaikutusvaltaamme todella paljon saadaksemme jotkin maat pääsemään yhteisymmärrykseen tästä lähestymistavasta.
<P>
Talouskumppanuussopimuksista me keskustelemme aina tavatessamme. Nyt on kuitenkin hyvin myöhäistä, ja se on vähentänyt intoani aiheeseen. Tästä huolimatta haluaisin yksinkertaisesti vahvistaa jotakin, josta te kaikki pidätte. Olen aina sanonut, että niitä maita, jotka eivät allekirjoita talouskumppanuussopimusta, ei tietenkään rangaista taloudellisesti, ja että selvästikin nämä kaksi asiaa eivät liity toisiinsa. Me emme millään muotoa käytä talousarviota tai sen täytäntöönpanoa painostuksena tai kiristyksen muotona saadaksemme ne allekirjoittamaan talouskumppanuussopimuksen. Olemme aina sanoneet näin, eikä se muutu.
<P>
Luulen, että se oli Danuté Budreikaité, joka otti ratifioinnin esille. Nyt kaikki EU:n jäsenvaltiot ovat ratifioineet. Viiden kumppanivaltion on vielä ratifioitava. Toivon, että se tehdään kuun loppuun mennessä, jotta kaikki voi alkaa kesäkuussa.
<P>
Haluaisin toistaa uskoni siihen, että Euroopan kehitysrahaston talousarvioon ottamisen avulla meistä tulisi epäilemättä tehokkaampia, meillä voisi olla demokraattinen valvonta, me voisimme osallistua kehitysyhteistyöpolitiikkaan ja vastata siitä, kuten muustakin politiikasta. Minun mielestäni tämä lisäisi toiminta-alaa, vastaanottavaisuutta, legitimiteettiä ja uskottavuutta. Toivon, että voimme saada tätä vastustavat jäsenvaltiot järkiinsä.
<SPEAKER ID="505" NAME="Marie-Arlette Carlotti">
esittelijä. - (FR) Kiitos kaikille tästä keskustelusta ja siitä, että jäitte tänne näin myöhään. Kiitos, arvoisa komission jäsen. Haluaisin sanoa, että virallisessa kehitysavussa parlamentti tukee teitä. Luin lehdistä huomioitanne, tiedän, että tiettyjen asioiden sanominen vaatii rohkeutta.
<P>
Haluaisin kuitenkin palata kahteen kohtaan. Ensiksi kannustinerä. Kuten tiedätte, tästä välineestä on paljon epätietoisuutta. Päätöksentekomenettely ei ole kovin selvä. Valvontaa ei ole eikä ole myöskään tiedotusta Euroopan parlamentille, parlamentaariselle edustajakokoukselle tai kansallisille parlamenteille, ja kuten sanoin aiemmin, hallintoprofiileissa on tiettyjä meille ongelmia aiheuttavia vaatimuksia. En aio toistaa itseäni, mutta minun mielestäni tämä sekavuus voidaan poistaa vain komission ulkopuolisella ulkoisella valvonnalla eli Euroopan parlamentin, kansallisten parlamenttien ja parlamentaarisen edustajakokouksen valvonnalla siitä, miten ja millä ehdoilla kannustinerä maksetaan. Katson myös, että tämän valvonnan pitäisi olla yksiselitteinen osa EKR:n täytäntöönpanoa.
<P>
Alueellisesta integraatiosta ja talouskumppanuussopimuksista olen henkilökohtaisesti sitä mieltä, että talouskumppanuussopimusten rahoituksen on täydennettävä EKR:n rahoitusta. Kuulin, mitä sanoitte tästä. Tarvitsemme kuitenkin selvennystä varojen jakamisesta ja yhdennetyistä alueohjelmista alueiden ja AKT-maiden välillä. Uskomme teitä, kun sanotte, että uutta ehdollistamista ei niissä ole, mutta me tarvitsemme tällaista vakuutusta ja tarkennusta. Joka tapauksessa, kiitos paljon, että jäitte tänne näin myöhään.
<P>
(Suosionosoituksia)
<SPEAKER ID="506" NAME="Puhemies">
(EL) Keskustelu on päättynyt.
<P>
Äänestys toimitetaan keskiviikkona kello 11.30.
<P>
Kirjalliset kannanotot (142 artikla)
<SPEAKER ID="508" NAME="Tokia Saïfi  " AFFILIATION="PPE-DE">
kirjallinen. - (FR) Kymmenes EKR tarjoaa pitkän aikavälin puitteet EU:n ja AKT-maiden yhteistyölle ja kehitykselle. Siinä osoitetaan 22,7 miljardia euroa kaudelle 2008-2013, ja ne on osoitettu auttamaan joitakin maailman köyhimpiä ja heikoimmassa asemassa olevia maita. Jotta tämä rahasto, joka on Euroopan kehitysyhteistyöpolitiikan taloudellinen väline, olisi tehokas, meidän on edettävä jäsenvaltioiden epätasaista osallistumista pidemmälle ja sisällytettävä se yhteisön talousarvioon. EU:n avun ottaminen talousarvioon tarjoaisi itse asiassa tiettyjä etuja, koska AKT-maiden avustamiseen sovellettaisiin samoja ohjelmointia ja hallinnointia koskevia sääntöjä kuin muihin EU:n ulkoisen toiminnan välineisiin, ja siten lisättäisiin kehitysyhteistyön avoimuutta, tehokkuutta ja demokraattista valvontaa. Meidän on päästävä ajatuksesta, joka koskee ”historiallisia siteitä” tiettyjen jäsenvaltioiden ja merentakaisten maiden ja alueiden välillä ja tehtävä Afrikasta ja kehityksestä koko EU:n ensisijainen tavoite. Jos EU haluaa näiden ohjelmien ja politiikan olevan tehokkaita, sen on jatkettava ulkoisen apunsa ajanmukaistamista ja sisällytettävä EKR yhteisön talousarvioon vuodesta 2009 lähtien.
