<CHAPTER ID="022">
Kuudennen ympäristöä koskevan yhteisön toimintaohjelman väliarviointi (keskustelu) 
<SPEAKER ID="192" NAME="Puhemies">
(FR) Esityslistalla on seuraavana Riitta Myllerin ympäristön, kansanterveyden ja elintarvikkeiden turvallisuuden valiokunnan puolesta laatima mietintö kuudennen ympäristöä koskevan yhteisön toimintaohjelman väliarvioinnista -.
<SPEAKER ID="193" NAME="Riitta Myller">
esittelijä. - (FI) Arvoisa puhemies, arvoisa komission jäsen Dimas, toteutettavalla EU:n ympäristöpolitiikalla ei olla saavuttamassa kuudennen ympäristöohjelman tavoitteita. Tällaiseen johtopäätökseen tultiin tutkimuksessa, jonka parlamentti teetti pohjaksi komission ohjelmasta tekemälle väliarvioinnille.
<P>
Ympäristöohjelman kulmakiveksi suunnitellut teemastrategiat ja niiden pohjalta annetulla, ja suurelta osin jo hyväksytyllä lainsäädännöllä ei saada ympäristötavoitteita toteutettua. Biologisen monimuotoisuuden vähenemistä ei saatane pysäytettyä eikä meriensuojelulainsäädäntö ennätä vielä vaikuttaa vuoteen 2012 mennessä. Maaperänsuojelu, niin kuin tiedämme, on kohdannut ongelmia paitsi neuvostossa myös täällä parlamentissa. Jätelainsäädäntö on parhaillaan loppusuoralla, eikä hyvältä näytä. Jätteiden määrän vähentämisessä on päästävä riittäviin tavoitteisiin. Ilmanlaatudirektiivissä hyväksytyt tavoitteet eivät myöskään yllä kuudennessa ympäristöohjelmassa hyväksyttyjen tavoitteiden tasolle.
<P>
Ympäristöohjelman tavoitteet ollaan kuitenkin yhdellä alueella saavuttamassa, ja se on ilmastopolitiikka. Näin on erityisesti silloin, kun nyt sovitut toimet pannaan todella täytäntöön. Täytyy muistaa, että ilmastopolitiikan täytäntöönpano auttaa myös ilmanlaatukysymyksissä ja osin myös jätekysymyksissä, eli siltäkin osin se on erittäin tärkeää.
<P>
Mutta mitä sitten voimme vielä tehdä, jotta pääsisimme takaisin sille tielle, jolla kuudennen ympäristöohjelman tavoitteet on saavutettavissa? Ensinnäkin jäsenvaltioiden on tehostettava EU-lainsäädännön kansallista toteuttamista. Komissiolle on annettava riittävät resurssit, jotta se kykenee valvomaan, että kaikki jäsenvaltiot pistävät asiat järjestykseen ja tekevät kotiläksynsä.
<P>
Toisena tärkeänä, suurena ja ehkä kaikkein tärkeimpänä asiana on se, miten onnistumme integroimaan ympäristön kaikkeen Euroopan unionin lainsäädäntöön. Olemme puhuneet tästä vuosikausia, mutta käytännön toimet vielä puuttuvat.
<P>
Meillä on edelleen alueita, joilla tuemme ympäristölle haitallista toimintaa. Ympäristöhaitallisista tuista täytyy nyt päästä eroon, ja parlamentti esittääkin sitä koskevan aikataulun laatimista.
<P>
Ympäristömyötäistä politiikkaa on puolestaan suosittava, muun muassa verotuksellisin keinoin. Ellei Euroopan tasolla lainsäädännöllä pystytä kehittämään ympäristöveroja, on hyödynnettävä keinoja, joita on käytettävissä, esimerkiksi joustavaa yhteistyötä, ja vietävä sen avulla verokysymyksiä eteenpäin. Sitovan lainsäädännön on oltava edelleen keskeisessä asemassa parannettaessa ympäristön tilaa.
<P>
Haluan kiittää kaikkia työhön osallistuneita ryhmiä, ja kerron, että olen tehnyt muutaman muutosehdotuksen vain siinä tarkoituksessa, että tekstiä selvennetään ja tekstin tasapainoa parannetaan.
<SPEAKER ID="194" NAME="Stavros Dimas" LANGUAGE="EL">
Arvoisa puhemies, komission painopisteenä on tuloksien Eurooppa. Ympäristöpolitiikkamme on ollut ja on edelleen erittäin onnistunut EU:n toimintalinja, koska se on antanut kansalaisille selkeää ja konkreettista etua.
<P>
Noin 80 prosenttia jäsenvaltioiden ympäristölainsäädännöstä perustuu vastaavaan EU:n lainsäädäntöön. EU:n lainsäädännöllä on saatu aikaan merkittäviä parannuksia ilman ja veden laadussa sekä Euroopan luonnonvarojen suojelussa ja hoitamisessa. EU:lla on siten ollut johtava kansainvälinen tehtävä ilmastonmuutoksen, luonnon monimuotoisuuden ja kemiallisia tuotteita koskevan lainsäädännön aloilla.
<P>
On kulunut lähes vuosi siitä, kun komissio julkisti tiedonantonsa kuudennen ympäristöä koskevan yhteisön toimintaohjelman väliarvioinnista. Viime vuosi oli erityisen tärkeä, koska ympäristöasiat ovat jatkuvasti EU:n poliittisten painopisteiden luettelon kärjessä. Tämän ajanjakson aikana me olemme täyttäneet poliittiset sitoumuksemme täysimääräisesti. Annan teille tästä kolme esimerkkiä.
<P>
Balin huippukokouksessa viime joulukuussa käynnistettiin menettely uuden maailman ilmastoa koskevan sopimuksen aikaansaamiseksi vuoden 2009 loppuun mennessä. EU:n ”vihreä diplomatia” oli pääasiallinen väline tämän myönteisen tuloksen saavuttamisessa. Komission tammikuussa laatima ilmastoa ja energiaa koskeva ehdotuspaketti oli kunnianhimoinen ja osoitti EU:n jatkuvaa sitoumusta maailmanlaajuisen esikuvan tarjoamiseen.
<P>
Ehdotetulla teollisuuden päästöjä koskevalla uudella direktiivillä vahvistetaan jo olemassa olevia säännöksiä ja yksinkertaistetaan lainsäädäntöä yhdistämällä yhdeksän saastumisen ehkäisemistä ja valvontaa koskevaa direktiiviä yhteen. Lainsäädäntöämme on siten ollut helpompi panna täytäntöön, ja me teemme siitä ympäristön kannalta tehokkaampaa.
<P>
Viime vuonna edistyttiin merkittävästi. Teollisuus hyväksyi laajasti yhden väliarvioinnin keskeisistä viesteistä, eli sen, että Euroopan talouden pitkäaikaisen elinkelpoisuuden on perustuttava järkeviin ympäristöä koskeviin periaatteisiin. EU:n ympäristölainsäädännön korkeilla normeilla kannustetaan ekologista innovaatiota, joka puolestaan edistää teollisuuden tuottavuutta ja luo uusia työpaikkoja. Kunnianhimoiset ympäristötavoitteet toisin sanoen parantavat Euroopan kansalaisten elämänlaatua, ja ne ovat tärkeässä asemassa taloudellisen kehityksen ja työllisyyden tavoitteiden toteuttamisessa.
<P>
Nämä myönteiset edistysaskeleet ovat ristiriidassa tieteellisten todisteiden kanssa siitä, että Eurooppa ei ole vielä siirtynyt kestävän kehityksen vaiheeseen. Itse asiassa me olemme vasta kuudennen ympäristöä koskevan yhteisön toimintaohjelman ajanjakson puolessa välissä, joten on selvästi paljon toimia, joita pitää toteuttaa ympäristölle aiheutuvien nykyisten ja tulevien uhkien torjumiseksi.
<P>
Komissio esittää lähikuukausina uusia ehdotuksia, joista useat sisältyvät parlamentin mietintöön. Näihin aloitteisiin sisältyy kansallisia päästökattoja koskevan direktiivin uudelleentarkastelu sekä kestävän kulutuksen ja tuotannon alan ehdotuspaketti.
<P>
Valmistelemme myös lainsäädäntöaloitetta laittomasta hakkuusta peräisin olevan puutavaran kaupan rajoittamiseksi. Kesän jälkeen valmiina ovat tiedonannot, jotka koskevat EU:n kantaa metsien hävittämisen lopettamiseksi sekä pyrkimyksiä yritysten tuloksien rekisteröimiseksi käyttäen kokonaistulosta laajempia kriteerejä.
<P>
Valmistelemme myös ehdotusta julmalla tavalla pyydettyjen hylkeiden nahalla käytävän kaupan kieltämiseksi.
<P>
Yhteisön lainsäädännön parempi täytäntöönpano on merkittävä painopiste. Se on avain paremman ympäristön luomiseksi. Kuudennen ympäristöä koskevan yhteisön toimintaohjelman tavoitteet voidaan saavuttaa ainoastaan, kun varmistetaan, että yhteisön säännöstö pannaan kokonaisuudessaan asianmukaisesti täytäntöön. Tehokas täytäntöönpano on yhteydessä parempaan lainkäyttöön. Voin nyt ilmaista tyytyväisyyteni, koska edellisen kahden vuoden aikana komissio on voinut pitää paremman lainsäädännön erossa matalammista ympäristöstandardeista. Totuus on, että vanhempi ja yksinkertaisempi lainsäädäntö on yksi parhaimmista tavoista parantaa uusien sääntöjen toteutusta, ja sillä voidaan näin ollen edistää ympäristönsuojelua paremmin
<P>
Arvoisa puhemies, hyvät naiset ja herrat, olen erityisen tyytyväinen, että mietintöönne sisältyy rakentavia päätelmiä tavasta, jolla Eurooppa voi onnistuneesti luoda parempaa ympäristöä ja aitoa kestävää kehitystä. Vakuutan teille, että komissio tutkii näitä päätelmiä huolellisesti analysoidessaan aloja, joilla se havaitsee aukkoja, ja päättäessään lähivuosien painopisteistä.
<P>
Haluaisin kiittää esittelijää Riitta Mylleriä hänen ahkerasta työstään sekä parlamentin jäseniä Sajjad Karimia, Rumiana Jelevaa ja Robert Navarroa kansainvälisen kaupan valiokunnasta, aluekehitysvaliokunnasta sekä maatalouden ja maaseudun kehittämisen valiokunnasta erinomaisten neuvojensa vuoksi.
<P>
On ilmeistä, että tulevista toimista on selvä yksimielisyys. Meidän on vielä saatettava tämä tukipolitiikka konkreettisiksi toimiksi, jotta varmistetaan parempi ympäristö vuodesta 2012 eteenpäin.
<SPEAKER ID="195" NAME="Rumiana Jeleva">
aluekehitysvaliokunnan lausunnon valmistelija. - (BG) Arvoisa puhemies, arvoisa komission jäsen, hyvät kollegat, aluekehitysvaliokunnan lausunnon valmistelijana haluaisin korostaa alueellisten ja paikallisten valtiollisten viranomaisten merkittävää tehtävää ympäristönsuojelun ja kestävän kehityksen varmistamisessa Alueilla ja kunnissa on reagoitava päätöksiin, ja yhteisön ympäristöalan säännökset on pantava käytännössä täytäntöön.
<P>
Vedenjakelu ja vedenpuhdistus, jätehuolto, joukkoliikenne ja kaupunkisuunnittelu ovat vain muutamia esimerkkejä. Jäsenvaltioita ja niiden alueellisia ja paikallisia viranomaisia pitäisi kannustaa rakennerahastojen hyödyntämisessä parhaiten taaten se, että niiden alueellisilla toimintaohjelmilla edistetään ympäristölainsäädännön tehokkaampaa täytäntöönpanoa. On ilmeistä, että joillain alueilla on vaikeuksia täytäntöönpanossa. Koheesiopolitiikan yhteydessä pitäisi kehittää erityistoimia näiden ongelmien ratkaisemiseksi.
<P>
Lopuksi alueellista yhteistyötä pitäisi käyttää tärkeänä välineenä ympäristöpolitiikassa. Jäsenvaltioiden ja EU:n naapurialueiden, kuten Mustanmeren, Itämeren ja Välimeren alueiden valtioiden välinen yhteistyö antaa mahdollisuuksia ehkäistä rajatylittävää saastumista.
<P>
Kiitos.
<SPEAKER ID="196" NAME="Gyula Hegyi">
PSE-ryhmän puolesta. - (HU) Kuudennen ympäristöä koskevan yhteisön toimintaohjelman tavoitteiden osalta olemme monessa asiassa jäljessä. Haluaisin mainita niistä täällä kaksi.
<P>
Ilma on kaupungeissamme saastunut ja epäterveellinen. Yhteisön lainsäädännön puuttuessa kaupunkiympäristöä koskevan teemakohtaisen strategian tavoitteet näyttävät olevan hyvin kaukana monissa kaupungeissa. Komission täytyy siksi ehdottaa lainsäädäntöä, jossa selvästi määritellään puitteet kaupunkiympäristölle ja kaupunkiliikenteelle koko Euroopan unionissa, sillä muuten kansalaisemme kärsivät edelleen kehnosta ilmanlaadusta ja saastumisen muista muodoista.
<P>
Samalla tapaa vesipuitedirektiivin täytäntöönpano on keskeytynyt. Vesivaramme saastuvat edelleen, jos teollisuuden lainsäädäntö ei ole sopusoinnussa maatalouden ja maaseudun kehittämisen politiikan kanssa. Itävaltalaisten nahkatuotteiden valmistajien saasteista aiheutunut vaahto Unkarin Raba-joessa osoittaa, että nykyisellä lainsäädännöllä ei voida estää vesivarojen saastumista.
<P>
Jäsenvaltioiden ja komission on tehtävä kaikkensa varmistaakseen, että vesipuitedirektiiviä ja tulvadirektiiviä noudatetaan kaikkialla. Kiitos.
<SPEAKER ID="197" NAME="Satu Hassi">
Verts/ALE-ryhmän puolesta. - (FI) Arvoisa puhemies, suuri kiitos Riitta Myllerille erinomaisesta työstä mietinnön esittelijänä sekä yhteistyöstä.
<P>
Kuten ympäristövaliokunta toteaa, EU:n ympäristöohjelman toimeenpano on monilta osin myöhässä, mutta kaikkein hätkähdyttävintä on, että vaikka kaikki tähän mennessä asetetut konkreettiset tavoitteet toteutettaisiin täysin, EU ei silti ole kestävän kehityksen tiellä. Esimerkiksi todennäköisesti emme onnistu pysäyttämään luonnon monimuotoisuuden hupenemista vuoteen 2010 mennessä, vaikka olemme tähän sitoutuneet.
<P>
Epämiellyttävä totuus on, että yhteiskuntamme on rakennettu toimimaan kestämättömällä tavalla. Jos kaikki maapallon ihmiset kuluttaisivat kuin eurooppalaiset, tarvittaisiin neljä maapalloa tuottamaan resurssit. Kun Kiinan, Intian ja muiden kehitysmaiden keskiluokka kopioi meidän kulutusmalliamme, planeetta on pulassa. Toivon, että herääminen, joka nyt on käynnissä, ilmastopolitiikan kautta, laajenee kattavammaksi elämäntapamme ja tuotantomallimme uudelleenarvioinniksi.
<SPEAKER ID="198" NAME="Péter Olajos" AFFILIATION="PPE-DE">
(HU) Kiitos, arvoisa puhemies. Aloitan sanomalla, että olen myös eri mieltä siitä, että kuudennen ympäristöä koskevan yhteisön toimintaohjelman täytäntöönpano sujuu suunnitelman mukaisesti. Lisäksi monissa tapauksissa puuttuu konkreettisia määrällisiä ja laadullisia tavoitteita ja aikatauluja, eikä ainoastaan toimintaohjelmassa vaan myös teemakohtaisissa strategioissa.
<P>
Ei ole mitään epäilystä, että kuudennen toimintaohjelman täytäntöönpano on myöhässä: me emme ole vielä onnistuneet vastaaman ohjelman pääasiallisiin ympäristötavoitteisiin, ja lainsäädännön täytäntöönpano jäsenvaltiossa pitkittyy. Haluaisin antaa konkreettisen esimerkin.
<P>
Ensiksi: mihinkään konkreettisiin toimenpiteisiin ei ole ryhdytty huoneilman laatua koskevan lainsäädännön laatimiseksi. Erityinen painopisteala on säännösten laatiminen kouluille ja muille julkisille sisätiloille, joita käyttävät haavoittuvat ryhmät. Olisi käynnistettävä edes pilottihankkeita.
<P>
Toiseksi: Natura 2000 -verkoston ohjelmia koskevien direktiivien täytäntöönpano on myös pitkittynyt. Parhaita käytäntöjä olisi levitettävä, ja olisi otettava käyttöön verotuksellisia toimia saastuttajia vastaan. Olen itse lähestynyt komissiota ehdotuksella, joka koskee Natura 2000 -alueiden saastumista, mutta komissio ei ole ryhtynyt mihinkään toimenpiteisiin.
<P>
Kolmanneksi: vaarallisen ja yhdyskuntajätteen laiton polkumyynti muiden maiden alueille on lisääntynyt nopeasti viime aikoina. Afrikka ja Aasia ovat usein eurooppalaisen jätteen määränpää, ja tämä ei ole hyväksyttävää. Yhtä mahdotonta on hyväksyä sitä, että monet Saksan osavaltioista kuljettavat laittomasti monia tuhansia tonneja jätettä Itä-Eurooppaan ja sitten kieltäytyvät viemästä sitä takaisin. Esimerkkinä on Baijerin tapaus.
<P>
Neljänneksi: miten on käynyt rajatylittävän saastumisen ehkäisemisen hienolle periaatteelle? Yksi jäsenvaltio, Itävalta, on saastuttanut Raba-jokea edellisen seitsemän vuoden aikana, kuten Gyula Hegyi mainitsi aikaisemmin. Paksu vaahto kelluu joen pinnalla. Olen ottanut tämän asian puheeksi jo ainakin kuusi kertaa ja olen tehnyt virallisen valituksen, mutta turhaan: joen pinnalla on edelleen vaahtoa, mutta komissio ei tee asialle mitään.
<P>
Hienot periaatteet ovat merkityksettömiä, jos niitä ei toteuteta. Komissio on Euroopan unioni lain vartija. On korkea aika, että tämä vartija tekee velvollisuutensa, eikä anna periksi jäsenvaltioille, vaan sen sijaan varmistaa, että yhteisesti hyväksymiämme lakeja noudatetaan. Paljon kiitoksia.
<SPEAKER ID="199" NAME="Evangelia Tzampazi" AFFILIATION="PSE">
(EL) Arvoisa puhemies, arvoisa komission jäsen, hyvät naiset ja herrat, haluaisin onnitella esittelijää hänen erinomaisesta työstään. Katson, että siitä välittyvät parlamentin huolenaiheet siitä, miten paljon unioni on toistaiseksi noudattanut kuudennen ympäristöä koskevan yhteisön toimintaohjelman sitoumuksiaan.
<P>
Komission väliarviointi osoittaa, että tarvitaan koordinoituja toimia, jotta lainsäädännön aukot paikataan uusilla lainsäädäntöehdotuksilla. On myös välttämätöntä varata vaadittavat resurssit, jotta yhteisön lainsäädännön kunnollinen täytäntöönpano varmistetaan. Lisäksi ymmärretään, että on luotettava paremmin tuotannon ja kulutuksen kestävään malliin ja että talouskasvussa on otettava enemmän huomioon luonnonvarat.
<P>
On aivan yhtä tärkeää painottaa Euroopan ympäristöpolitiikan kansainvälistä ulottuvuutta. Unionia on rohkaistava jatkamaan kunnianhimoisen ympäristöpolitiikan ja kunnianhimoisten ympäristövaatimuksien edistämistä ja kehittämään teknologian siirtoa ja hyvien käytäntöjen vaihtoa kehitysmaiden kanssa.
<SPEAKER ID="200" NAME="Cristina Gutiérrez-Cortines">
PPE-DE-ryhmän puolesta. - (ES) Arvoisa puhemies, en katso, että käsiteltävänä oleva asiakirja on aivan sellainen, millaisen sen pitäisi olla, koska kyse on asiakirjasta, jossa arvioidaan, mitä komission ehdottamilla ympäristöä ja kaikkea ympäristöpolitiikkaa koskevilla laajoilla suuntaviivoilla on saavutettu. En katso, että kyse on arviointiasiakirjasta. Kyse ei ole yksityiskohtaisesta arviointiasiakirjasta, jolla olisi voitu auttaa meitä tulevaisuuden suunnittelussa ehkä siksi, että komissio ei ole tottunut, että sitä arvostellaan tai arvioidaan. Se ei äänestä asiasta, eikä sillä ole osakkeenomistajia, jotka vaatisivat siltä tuloksia. Katson kuitenkin, vaikka tämä saattaa vaikuttaa ristiriitaiselta, että komissiota voidaan onnitella viime vuosina saavutetuista tuloksista, mutta ei tästä asiakirjasta.
<P>
Uskon, että ympäristöpolitiikka on yhdistetty täysimääräisesti kunnalliseen ja alueelliseen politiikkaan ja että itse teollisuus vastaa Euroopan unionin suuntaviivoihin.
<P>
Kuitenkin asiakirjasta puuttuu arvio siitä, mitä muutoksia pitää tehdä tulevaisuuden varalta, koska on tarkasteltava uudelleen niitä toimia, joissa järjestelmä ei ole toiminut kunnolla. Eurooppa on toteuttanut ympäristöpolitiikkaa yli 25 vuoden ajan, ja sen on tarkasteltava uudelleen joitakin sen menetelmistä, koska tämä ei ole ainoa seikka, minkä vuoksi jotkut politiikat ovat epäonnistuneet.
<P>
En huomaa mitään tarkastelua siitä, miten voimme muuttaa alueiden osallistumista ja verkostojen luomista koskevia käytäntöjämme riippumatta siitä, onko EU niissä keskeisessä asemassa. Nyt on monia valtioita, joilla on jo parempia säännöksiä kuin ne, jotka Eurooppa voi antaa, ja toisia valtioita, joilla ei ole mitään. Tästä on osoituksena maaperädirektiivi. Vastauksena tähän epätasapainoon Euroopan on otettava eri kantoja ja etsittävä uusia työmenetelmiä, koska maailman muuttuessa on loogista, että työmenetelmiämme on muutettava.
<P>
Paljon kiitoksia, onnittelut tuloksista, mutta antakaa sijaa muutokselle tulevaisuudessa.
<SPEAKER ID="201" NAME="Miroslav Mikolášik" AFFILIATION="PPE-DE">
(SK) Mielestäni on hyvin tärkeää, että kuudennen ympäristöä koskevan yhteisön toimintaohjelman väliarviointi on tuonut tärkeän tosiasian päivänvaloon: tämän ohjelman täytäntöönpano on hyvin paljon suunniteltua aikataulua jäljessä.
<P>
Sen seurauksena todennäköisyys, että kaikki tehdään vuoteen 2012 mennessä ja että painopisteeksi asetetut tavoitteet toteutetaan, on melko vähäinen. Olen samaa mieltä siitä, että ohjelmaan pitää edelleen sisällyttää selkeämpiä määrällisiä ja laadullisia tavoitteita. Olen myös samaa mieltä siitä, että teemakohtaisten strategioiden mukaan ottaminen ei ole johtanut tehokkaisiin tuloksiin. Sen vuoksi korostan tarvetta toteuttaa lisätoimia, jotta ympäristölainsäädännön porsaanreiät poistetaan uusilla lainsäädäntöehdotuksilla.
<P>
On myös erittäin tärkeää varmistaa ympäristölainsäädännön tehokas täytäntöönpano. Ilmastonmuutos, luonnon monimuotoisuus, terveys ja luonnonvarojen käyttö ovat edelleen kiireisimpiä haasteitamme tulevaisuudessa.
<SPEAKER ID="202" NAME="Paul Rübig" AFFILIATION="PPE-DE">
(DE) Arvoisa puhemies, arvoisa komission jäsen, hyvät naiset ja herrat, uskon, että meidän pitäisi toteuttaa arviointeja silloin tällöin ja erityisesti julkaista jäsenvaltioiden havainnot rekisterissä, koska yksittäisissä asioissa luonnollisesti ilmenee ristiriitoja vuosien varrella, esimerkiksi vesipuitedirektiivin tapauksessa, jonka osalta näemme paljon vaivaa edistääksemme uusiutuvaa energiaa, mutta toisaalta tuhlaamme käyttämätöntä vettä.
<P>
Ongelmia on myös Natura 2000 -ohjelman kanssa. Meidän pitäisi kuulla asiasta kansalaisiamme ja aika ajoin mukauttaa ohjelmia vastaavasti.
<SPEAKER ID="203" NAME="Stavros Dimas">
komission jäsen. - (EL) Arvoisa puhemies, hyvät naiset ja herrat, ensin on otettava puheeksi mainiot kommentit, jotka tänä iltana esitettiin. Komissio ottaa ne luonnollisesti huomioon ja käyttää niitä näin ollen työssään.
<P>
Komissio päätteli väliarvioinnissaan, että EU oli yleisesti oikeilla jäljillä kuudennen ympäristöä koskevan yhteisön toimintaohjelman toimien toteuttamisessa. Jos me jatkamme edistymistä näiden ratkaisevien vuosien aikana, voimme toteuttaa ehdotukset, jotka sisältyvät ohjelmaan vuoteen 2012 saakka. Ehdotuksien valmistelu ja jopa niiden hyväksyminen ovat vain puolet vaadittavasta työstä. Kuten tänä iltana on esitetty, ilman ympäristöpolitiikan tehokasta toteutusta me emme varmasti saavuta kuudennen ympäristöä koskevan toimintaohjelman ympäristötavoitteita, vaikka EU:n toimielimet laatisivat lainsäädännön kuinka hyvin tahansa.
<P>
Täsmälleen tästä syystä olen täysin samaa mieltä parlamentin kanssa siitä, että suurempia ponnisteluja tarvitaan ja että komission on saatava käyttöön riittävät resurssit, jotta se voi jatkaa täytäntöönpanoa koskevien kysymysten käsittelyä kunnollisesti. Tämän perusteella komissio voi auttaa kansallisia viranomaisia kehittämään valmiuksia, jotka ovat välttämättömät tavoittelemiemme tuloksien saavuttamisessa.
<P>
Komissio myös on samaa mieltä parlamentin kanssa siitä, että on ratkaisevan tärkeää sisällyttää ympäristöasiat muuhun politiikkaan. Kuten mietinnössä tehdään selväksi, kyseinen sisällyttäminen on ratkaisevaa kauppapolitiikassa, koska EU:lla on erittäin merkittäviä taloussuhteita maailman muiden valtioiden kanssa ja koska kaupalla on ilmeistä ympäristövaikutusta. On kuitenkin aivan yhtä tärkeää, että ympäristöasiat sisällytetään maatalous-, alue- ja liikennepolitiikkaan: jos välttämätön rahoitus järjestetään, yhteisön politiikalla on merkittävää vaikutusta Euroopan alueisiin.
<P>
Vaikutustutkimusta koskevalla menettelyllä, jonka komissio on myös ottanut käyttöön, pyritään parantamaan yhteisön politiikan yhtenäisyyttä, ja siihen sisältyy ehdotuksiemme ympäristönäkökohtia koskeva arvio. Komissio haluaisi saada Euroopan parlamentin tuen, jotta kaikista ympäristönäkökohdista voidaan tehdä täydellinen arvio myös silloin, kun harkitaan muiden toimielinten ehdotuksia.
<P>
Lopuksi mietinnössä tähdennetään kansallisten, alueellisten ja paikallisten viranomaisten sekä kansalaisten, kuluttajien ja liikemiesten keskeistä tehtävää EU:n kuudennen ympäristöä koskevan toimintaohjelman ympäristötavoitteiden saavuttamisessa. Vakuutan teille, että komissio tekee kaikkensa kohottaakseen ohjelman profiilia ja turvatakseen eri osapuolten tuen. Olen varma, että parlamentti antaa tukensa näissä toimissa, ja toivon, että Euroopan ympäristön suojelu on yksi äänestäjien pääasiallisista huolenaiheista ensi vuoden vaaleissa.
<SPEAKER ID="204" NAME="Riitta Myller">
esittelijä. - (FI) Arvoisa puhemies, kiitos kaikille keskusteluun osallistujille sekä komission jäsenelle.
<P>
Todellakin parlamentti ja minä mietinnön esittelijänä pyrimme siihen, että komissio saisi uusia välineitä, että ympäristöpolitiikka menisi tielle, joka johtaa siihen, että kuudennen ympäristöohjelman tavoitteet tullaan toteuttamaan. Komissio on omassa väliraportissaan todennut omana käsityksenään, että aivan kuin komission jäsen Dimas totesi, näillä keinoilla, jotka on esitetty kuudennen ympäristöohjelman välitarkistuksessa, tullaan pääsemään tähän, mutta tutkimus, joka on tehty komission tämänhetkisestä politiikasta, osoittaa toista.
<P>
Tällä mietinnöllä, joka toivottavasti huomenna tullaan suurella enemmistöllä hyväksymään, osoitetaan kohdat, joissa on vielä Euroopan tasolla parannettavaa, ja siinä on mainittu hyvin pitkälti samoja keinoja kuin komission jäsen omassa puheenvuorossaan toi esille. Eli meillä on yhteinen käsitys siitä, mitä pitää tehdä, mutta aivan kuin Satu Hassi täällä totesi, eli että ovatko nämä keinot ylipäänsä riittäviä siihen, että saamme Euroopan unionin kestävän kehityksen tielle, meidän varmasti täytyy pohtia yhdessä hyvinkin rehellisesti. Me olemme nyt hyvällä tiellä ilmastopolitiikan suhteen; jos saamme aikaan yhtä kunnianhimoista politiikkaa muilla alueilla, niin varmasti onnistumme.
<P>
Sanoin, että olin tehnyt muutamia muutosehdotuksia selventämään tätä mietintöä. Haluan tässä tuoda esille, että tarkistuksen 14 suomen kieli on erittäin erikoista, eli siinä on käytettävä pohjana englanninkielistä perustekstiä.
<SPEAKER ID="205" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (142 artikla)
<SPEAKER ID="206" NAME="Genowefa Grabowska  " AFFILIATION="PSE">
kirjallinen. - (PL) Ympäristön, kansanterveyden ja elintarvikkeiden turvallisuuden valiokunnan jäsenenä pitäisin myönteisenä, jos hyväksymme kuudennen ympäristöä koskevan toimintaohjelman EY:n perustamissopimuksen 251 artiklan eli yhteispäätösmenettelyn mukaisesti. Ympäristön suojeleminen on poikkeuksellisen tärkeää Euroopan parlamentille, joka loppujen lopuksi edustaa noin 500 miljoonaa eurooppalaista.
<P>
Euroopan parlamentin ottaminen mukaan yhteispäätösmenettelyyn osoittaa selkeästi sillä olevan aseman. On totta, että kuudennen toimintasuunnitelman kymmenen vuoden toimintakausi edellyttää säännöllisiä arvioita erityisesti sen painopisteistä. On totta, että ohjelmaan sisältyvät teemakohtaiset strategiat ovat parantaneet sidosryhmien osallistumista ja kehittäneet ympäristöpolitiikan alaa, mutta samanaikaisesti ne ovat viivyttäneet tai pitkittäneet lakien säätämistä koskevaa prosessia tällä alalla.
<P>
Häpeällinen esimerkki on keskeneräinen ilmanlaatua koskeva direktiivi. Parlamentti on aivan oikein todennut, että merkittävin kehitys on saavutettu toimintaohjelman niillä aloilla, joilla ei laadittu mitään erillisiä teemakohtaisia strategioita (esimerkiksi ilmastonmuutos). Meidän pitäisi silti muistaa, että kuudennessa toimintaohjelmassa meitä kehotetaan tukemaan kestäviä tuotantomenetelmiä ja kulutusmalleja verotuksellisilla keinoilla.
<P>
Vaikka tätä väliarviota on vaikeaa pitää tyydyttävänä, se on silti ainoa mekanismi, jolla EU voi tehokkaasti vaikuttaa sovittujen tavoitteiden saavuttamiseen. Toteutuksen puute vahingoittaisi huonontuvasta ympäristön tilasta aidosti huolehtivien EU:n ja sen jäsenvaltioiden uskottavuutta.
<SPEAKER ID="207" NAME="Daciana Octavia Sârbu  " AFFILIATION="PSE">
kirjallinen. - (RO) Komission tiedonannossa kuudennen ympäristöä koskevan yhteisön toimintaohjelman väliarvioinnista vahvistetaan, että ilmastonmuutos, luonnon monimuotoisuuden väheneminen, terveys ja luonnonvarojen käyttö ovat kiireellisimpiä ympäristöasiain haasteita, ja tästä syystä on tärkeää, että ohjelmasta tulee tärkeä väline EU:n kestävää kehitystä koskevassa strategiassa.
<P>
Ottaen huomioon tässä ohjelmassa tähän asti toteutetut toimenpiteet, on epätodennäköistä, että pääasialliset ympäristötavoitteet saavutetaan vuoteen 2012 mennessä. Esimerkiksi tavoitetta biologisen monimuotoisuuden vähenemisen pysäyttämisestä vuoteen 2010 mennessä ei voida saavuttaa, ja meriympäristön ja maaperän suojelemiseksi ehdotetuilla strategioilla ei saada mitään konkreettisia tuloksia vuoteen 2012 mennessä. Samalla toimet ilmanlaadun parantamiseksi sekä ilman pilaantumista koskevan teemakohtaisen strategian toimet ja ympäristömelun vähentämistä koskevat tavoitteet eivät ole riittäviä ympäristöä koskevan toimintaohjelman tavoitteiden saavuttamiseksi. Komission tiedonannossa ei käsitellä riittävästi ongelmien ratkaisua tai sitä, että jotkut jäsenvaltiot eivät pane täytäntöön luontotyyppidirektiiviä tai Natura 2000 -direktiiviä.
<P>
Sen jälkeen, kun N2000:n sijaintipaikat on määritelty, on muotoiltava, edistettävä ja valvottava ympäristönsuojelua koskevia tavoitteita. Tässä tarkastelussa kehotetaan ottamaan nämä ongelmat huomioon, ja siinä pyydetään komissiota pyrkimään kunnianhimoisiin tuloksiin ympäristönsuojelun alalla.
