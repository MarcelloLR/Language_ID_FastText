<CHAPTER ID="004">
Muistosanat
<SPEAKER ID="063" NAME="Puhemies">
Hyvät parlamentin jäsenet, kuulimme eilisiltana surullisia uutisia. Päivän päätteeksi meille kerrottiin, että Euroopan komission varapuheenjohtaja, Espanjan hallituksen ministeri ja vuoden 1999 vaaleissa kansanpuolueen vaalilistan pääehdokas Loyola de Palacio on kuollut.
<P>
Hän kamppaili elämänsä viime kuukausina sairautta vastaan esimerkillisen urheasti.
<P>
Loyola de Palacio oli komission varapuheenjohtajana vastuussa suhteista Euroopan parlamenttiin ja aiemmin itsekin Euroopan parlamentin jäsen. Hän oli suorapuheinen, periksiantamaton ja voimakastahtoinen neuvottelija ja aina uskollinen omille ja Euroopan unionin arvoille.
<P>
Hän oli uupumaton työntekijä, joka lähestyi lähimmäisiään suoraan ja avoimesti. Hänen jämeryyttään ja suoraa kielenkäyttöään oli helppo arvostaa niin hänen toimistossaan kuin tämän parlamentin käytävilläkin. Tämän pystyn sanomaan, sillä olin usein tekemisissä hänen kanssaan. Olin Espanjan hallituksen ministeri hänen toimiessaan opposition ryhmyrinä. Otimme yhteen ankarasti, mutta vain asiasta, ja ihmisinä tulimme hyvin toimeen keskenämme.
<P>
Hänen poismenonsa on surullinen uutinen kaikille hänet tunteneille. Haluan tähdentää, että tämänpäiväiset tunteeni ovat syvemmät kuin asemani toimielimen edustajana ja poliittiset muodollisuudet edellyttäisivät. Vakuutan, että tunteeni ovat myös henkilökohtaisia. Olen varma, että kaikki me, jotka saimme tuntea hänet, suremme hänen poismenoaan. Komissio varmaankin haluaa jatkaa tästä.
<SPEAKER ID="064" NAME="Jacques Barrot" AFFILIATION="komission varapuheenjohtaja" LANGUAGE="FR">
Arvoisa puhemies, komission puheenjohtajan Barroson, komission ja vieressäni istuvan komission jäsenen Grybauskaitėn puolesta haluan kiittää teitä muistosanoistanne Loyola de Palaciolle ja yhtyä parlamentin suruun hänen poismenonsa johdosta.
<P>
Monien muiden eurooppalaisten tavoin tulin hyvin surulliseksi kuultuani Loyola de Palacion äkillisestä kuolemasta. Arvoisa puhemies, jokainen meistä, jolla oli tilaisuus tuntea hänet, ihaili hänen energisyyttään ja urheuttaan loppuun asti.
<P>
Vakaumuksellisena naisena ja vannoutuneena Euroopan unionin kannattajana Loyola de Palacio jätti jälkensä Euroopan komissioon, jonka vaarapuheenjohtajana hän toimi vuodesta 1999 vuoteen 2004. Hän edisti ennen muuta Euroopan unionin liikenne- ja energia-asioita. Suhteista Euroopan parlamenttiin vastaavana komission jäsenenä hän onnistui luomaan luottamukselliset ja tuottavat yhteistyösuhteet tähän toimielimeen ja kaikkiin sen jäseniin Euroopan unionin hyödyksi.
<P>
Loppuun asti hän teki väsymätöntä työtä Euroopan hyväksi. Hän jatkoi tällä tavoin työtään myös minun kanssani koordinoiden Euroopan laajuisten verkkojen viimeistelyä ja niiden laajentamista Euroopan unionin naapurimaihin.
<P>
Monien teidän tavoin olen menettänyt Loyola de Palacion poismenon myötä ystävän, jolta sai aina hyviä neuvoja ja vankkumatonta tukea. Kiitän parlamenttia yhtymisestä näihin muistosanoihin.
<P>
(Suosionosoituksia)
<SPEAKER ID="065" NAME="Puhemies">
Läheisen henkilön menetyksen myötä omat ongelmamme ja ristiriitamme asettuvat oikeisiin mittoihinsa. Viettäkäämme minuutin hiljaisuus kollegamme muistoksi.
<P>
(Suosionosoituksia)
<P>
(Parlamentti vietti seisaallaan minuutin hiljaisuuden.)
