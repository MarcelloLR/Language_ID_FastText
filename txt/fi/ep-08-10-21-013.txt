<CHAPTER ID="013">
Demokratia, ihmisoikeudet sekä Euroopan unionin ja Vietnamin uusi kumppanuus- ja yhteistyösopimus (keskustelu)
<SPEAKER ID="351" NAME="Puhemies">
(ES) Esityslistalla on seuraavana keskustelu
<P>
Marco Cappaton kansalaisvapauksien sekä oikeus- ja sisäasioiden valiokunnan puolesta neuvostolle laatimasta suullisesta kysymyksestä demokratiasta, ihmisoikeuksista sekä EU:n ja Vietnamin uudesta kumppanuus- ja yhteistyösopimuksesta - B6-0473/2008) ja
<P>
Marco Cappaton kansalaisvapauksien sekä oikeus- ja sisäasioiden valiokunnan puolesta komissiolle laatimasta suullisesta kysymyksestä demokratiasta, ihmisoikeuksista sekä EU:n ja Vietnamin uudesta kumppanuus- ja yhteistyösopimuksesta - B6-0474/2008).
<SPEAKER ID="352" NAME="Marco Cappato">
laatija. - (IT) Arvoisa puhemies, arvoisa komission jäsen, arvoisat neuvoston edustajat, hyvät kollegat, nyt käydään keskusteluja EU:n ja Vietnamin uudesta yhteistyösopimuksesta, ja mielestäni on tärkeää, että parlamentille kerrotaan neuvottelujen sisällöstä, erityisesti ihmisoikeuksien ja demokratian kunnioittamiseen liittyvistä asioista.
<P>
Emme väitä, että yhteistyösopimusten kautta onnistumme sormia napsauttamalla saamaan kuin ihmeen kautta aikaan sen, että demokratiaa ja ihmisoikeuksia aletaan kunnioittaa Vietnamissa tai muualla. Unionin lainsäädäntö edellyttää meidän kuitenkin kieltäytyvän hyväksymästä ihmisoikeuksien ja demokratian vakavia ja järjestelmällisiä rikkomisia. Tiedämme, että meillä ei ole valtavia resursseja, joiden kautta kykenisimme edellyttämään tällaista kunnioitusta. Tiedämme kuitenkin, että yhteistyösopimuksista käytävät uudet neuvottelut voivat tarjota tilaisuuden edistyä edes hiukan kaikkein vakavimpien ja järjestelmällisimpien rikkomistapausten kohdalla.
<P>
Toivon, että päätöslauselmassa, joka hyväksytään huomenna, parlamentti kykenee esittämään komissiolle ja neuvostolle joitakin erityisen vakavia seikkoja, jotka otettiin esiin myös parlamentin ihmisoikeuksien alivaliokunnan kuulemisessa muun muassa Kok Ksorin, Vo Van Ain ja väkivallattoman radikaalipuolueen jäsenten kanssa.
<P>
Ensinnäkin mainittakoon degarivähemmistö, joka koostuu Keski-Vietnamin ylängöillä asuvista kristityistä. Satoja heistä pidätetään edelleen, eikä kansainvälisillä, erityisesti Yhdistyneen Kansakunnan edustamilla, tarkkailijoilla ole vapaata pääsyä Keski-Vietnamin ylängöille. Nyt, kun Vietnam on Yhdistyneen Kansakunnan turvallisuusneuvoston jäsen, tällaista ei enää pitäisi tapahtua: sadat tällä hetkellä pidätettynä olevat poliittiset vangit on vapautettava.
<P>
Tämä on valtava uskonvapautta koskeva ongelma, ja Vietnamin on reagoitava tähän tilanteeseen ennen uuden sopimuksen allekirjoittamista, erityisesti siihen, että yhdistynyttä buddhalaiskirkkoa ei ole tunnustettu. Kirkon johtaja Thich Quang Do on edelleen pidätettynä, ja katolilaisille kuuluva maa on takavarikoitu. Vietnamin on aika kumota lait, jotka kriminalisoivat poikkeavan ja uskonnollisen toiminnan.
<P>
Arvoisa komission jäsen, arvoisa neuvoston puheenjohtaja, pyyntömme on näin ollen erityislaatuinen: voimmeko varmistaa, että nämä ongelmat ja ainakin kaikkein vakavimmat ihmisoikeusrikkomukset ratkaistaan ennen kuin uusi yhteistyösopimus tulee voimaan?
<SPEAKER ID="353" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, arvoisa komission jäsen, hyvät kollegat, hyvä jäsen Cappato, olen iloinen siitä, että olen jälleen keskuudessanne tänään.
<P>
Seuraamme Vietnamin ihmisoikeustilannetta hyvin tiiviisti, ja puheenjohtajavaltiolla oli vasta hiljattain tilaisuus ilmaista huolensa jälleen kerran sen jälkeen, kun erityisesti kahdelle korruptiotapauksista raportoineelle toimittajalle oli julistettu tuomiot. Neuvosto ja komissio pitävät Vietnamin kanssa säännöllisesti yllä vuoropuhelua ihmisoikeusasiasta, jota koskevia keskusteluja järjestetään kahdesti vuodessa. Viimeisessä kokouksessa, joka järjestettiin Hanoissa 10. kesäkuuta 2008, puitiin Vietnamin yleistä ihmisoikeustilannetta ja erityisesti sananvapautta, vähemmistöjen tilannetta ja kuolemanrangaistuksen soveltamista sekä lukuisia yksittäisiä tapauksia.
<P>
Tämän keskustelun lisäksi on otettu käyttöön lukuisia muita valikoivampia toimia yksittäisten tapausten kohdalla, joissa pidätykset tai tuomiot vaikuttavat meistä sellaisilta, että ne heikentävät kansalaisvapauksien sekä kansainvälisten sitoumuksien ja erityisesti Vietnamin allekirjoittaman kansalaisoikeuksia ja poliittisia oikeuksia koskevan kansainvälisen yleissopimuksen noudattamista.
<P>
Tämän lisäksi Euroopan kuolemanrangaistuksen vastaisena päivänä 10. lokakuuta toimme jälleen kerran julki hyvin selkeän kantamme tästä aiheesta Vietnamin viranomaisille. Ne vaikuttivat olevan avoimia sanomaamme kohtaan ja esittivät parhaillaan meneillään olevan rikoslainsäädännön uudistuksen, jonka odotetaan vähentävän kuolemanrangaistukseen johtavien rikosten määrää. Tämä on vähintä, mitä viranomaiset voivat tehdä.
<P>
Hyvät kuulijat, kuten hyvin huomaatte, ihmisoikeuskysymys on tärkeä osa suhteitamme Vietnamin kanssa. Se on arkaluonteinen kysymys. Jäsen Cappato, mainitsitte Keski-Vietnamin kristittyjen tilanteen. Se on asia, jota seuraamme hyvin valppaasti. Kiitän teitä asian mainitsemisesta. Haluaisin korostaa, että Euroopan unioni on ainoa mahti, joka kykenee harjoittamaan tällaista maailmanlaajuista ja määrätietoista politiikka tässä asiassa, ja tämä tekee meistä toisinaan kumppanillemme kritiikin kohteen. Haluaisin kuitenkin tarkentaa tätä asiaa: harjoitamme tätä politiikkaa päättäväisesti.
<P>
Haluan nyt ottaa esiin tulevan kumppanuus- ja yhteistyösopimuksen, josta käydään parhaillaan keskustelua. Uusi keskustelukierros on parhaillaan käynnissä Hanoissa, ja sitä jatketaan 22. lokakuuta asti. Kuten mikä tahansa sopimus, jonka Euroopan unioni tekee kolmannen maan kanssa, tämäkin sisältää hyvin tärkeän ihmisoikeuksia koskevan lausekkeen. Tämä lauseke muodostaa olennaisen osan tulevaa sopimusta, joka voidaan keskeyttää tai jopa peruuttaa, jos jompikumpi osapuolista ei noudata sitä. Tätä asiaa haluan korostaa. Neuvottelujen tässä vaiheessa Vietnam ei ole kyseenalaistanut tällaisen lausekkeen periaatetta. Jälleen kerran tämä on vähintä, mitä se voi tehdä. Tämä on Vietnamilta myönteinen merkki ja sen antama käytännön sitoumus siitä, että se kunnioittaa ihmisoikeuksia. Euroopan unionilla on näin ollen käytössään vahva oikeudellinen väline ihmisoikeuksien kunnioittamisen varmistamiseksi, kun sopimus on ratifioitu.
<P>
Hyvät kuulijat, hyvä jäsen Cappato, olemme kanssanne samaa mieltä siitä, että Vietnamin ihmisoikeustilannetta on parannettava. Katsomme, että toimet, joihin olemme ryhtyneet useiden vuosien ajan, edesauttavat nyt tilanteen parantamista, mutta sen lisäksi tavoitteenamme on allekirjoittaa tuleva kumppanuus- ja yhteistyösopimus, jonka ansiosta tässä, kuten muissakin tapauksissa, voimme turvautua ihmisoikeuslausekkeeseen luodaksemme mahdollisimman hyvät puitteet asian käsittelemiseksi Vietnamin kanssa. Parlamentille tietenkin kerrotaan neuvottelujen etenemisestä, ja haluan muistuttaa teitä siitä, että ne ovat käynnissä.
<SPEAKER ID="354" NAME="Benita Ferrero-Waldner">
komission jäsen. - (ES) Arvoisa puhemies, pyydän anteeksi, että häiritsin menettelyjä kuuntelemalla hetken eräitä jäseniänne.
<SPEAKER ID="355" NAME="Puhemies">
(ES) Arvoisa komission jäsen, teitä ei voi syyttää siitä, että jäsenet kääntävät huomionne johonkin epäolennaiseen asiaan, mikä on selkeä osoitus epäsolidaarisuudesta puheenvuorossa olevaa jäsentä kohtaan. Saatte näin ollen anteeksi, ja nimenomaan jäsenten on otettava huomioon, että jos joku meistä puhuu, heidän ei pitäisi häiritä neuvoston puheenjohtajaa tai ketä tahansa, joka puhuu komission puolesta. Olkaa hyvä, voitte jatkaa.
<SPEAKER ID="356" NAME="Benita Ferrero-Waldner">
komission jäsen. - (FR) Arvoisa puhemies, arvoisat neuvoston edustajat ja hyvät parlamentin jäsenet, hyvä jäsen Cappato, komissio on hyvin iloinen siitä huomiosta, jota parlamentti on osoittanut Euroopan unionin ja Vietnamin kumppanuus- ja yhteistyösopimuksen neuvotteluihin sekä maan ihmisoikeustilanteeseen.
<P>
Tätä keskustelua käydään mitä sopivimpaan aikaan, koska kuten neuvoston puheenjohtaja juuri mainitsi, juuri tänään Hanoissa käydään tätä sopimusta koskevia neuvotteluja. Voin kertoa teille, että ihmisoikeustilanne on ehdottomasti suuri huolenaihe, jonka Euroopan unioni ottaa huomioon suhteissaan Vietnamin kanssa. On totta, että kaikesta huolimatta tämä maa on jonkin verran edistynyt tässä asiassa. Tarkoitan tällä erityisesti viime aikojen pyrkimyksiä kaventaa kuolemanrangaistuksen soveltamisalaa, luoda esimerkiksi sellainen lainsäädäntökehys, jolla määrätään uskonnonvapauden harjoittamisen ehdoista, sekä hallita entistä paremmin sellaisten etnisten vähemmistöjen asiaa, jotka ovat paenneet Kambodzaan ja jotka nyt palaavat Vietnamiin.
<P>
Tästä huolimatta - olette tältä osin oikeassa - on selvää, että viime kuukausien aikana on valitettavasti ollut nähtävissä joitakin huolestuttavia tapahtumia, jotka liittyvät erityisesti uskonnonvapauteen ja sananvapauteen. Nämä tapahtumat korostuvat erityisesti Hanoin katolisen yhteisön häirinnässä ja viime viikolla tuomittujen toimittajien tuomitsemisessa heidän korruptioon liittyvien tutkimustensa vuoksi.
<P>
Kuten totesin Vietnamin pääministeri Khiêmille, kun hän vieraili vähän aikaa sitten Brysselissä 17. syyskuuta, että Vietnamin pitkän aikavälin vakaudelle ja sen kansainväliselle uskottavuudelle olisi erittäin vahingollista, jos maan nykyiset taloudelliset ja yhteiskunnalliset vaikeudet ajaisivat sen vaistomaisesti taantumaan autoritarismiin ja sortoihin.
<P>
Vietnamin on päinvastoin nyt enemmän kuin koskaan luotava sellaiset mekanismit, jotka mahdollistavat maassa syntyvien jännitteiden ja yhteiskunnallisten turhaumien ilmaisun rauhanomaisesti. Tämä on se viesti, jonka puheenjohtaja Barroso aikoo toistaa tällä viikolla, kun hän tapaa pääministeri Dungin ASEM-huippukokouksen ohella Pekingissä. Tämän on tarkoitus olla Euroopan unionin viesti seuraavan Euroopan unionin ja Vietnamin välisen ihmisoikeuskeskustelun aikana, joka järjestetään niin ikään Hanoissa joulukuussa. Euroopan unionin Vietnamille ehdottama kumppanuus- ja yhteistyösopimusluonnos vahvistaa ja lisää sitä merkitystä, jonka liitämme ihmisoikeuskysymyksiin suhteissamme kyseisen maan kanssa.
<P>
Kuten neuvoston puheenjohtaja totesi, nykyinen sopimusluonnos sisältääkin keskeisen ja suspensiivisen ihmisoikeuslausekkeen, se vahvistaa EU:n ja Vietnamin välistä säännöllistä keskustelua ihmisoikeuksista antamalla sopimukselle oikeudellisen aseman, ja lisäksi se sisältää määräyksiä, joilla Vietnamia autetaan laatimaan itselleen ihmisoikeuksia koskeva kansallinen toimintasuunnitelma. Se sisältää koko joukon yksityiskohtaisia määräyksiä työlainsäädännön, hyvän hallintotavan ja oikeusvaltion edistämisen noudattamisesta. Lisäksi se sisältää kansainvälistä rikostuomioistuinta koskevan lausekkeen. Näin ollen sopimus on sellainen oikeudellinen väli ja poliittisten toimien painostuskeino, jota mielestämme tarvitsemme lisätäksemme osallisuuttamme ihmisoikeuksiin ja demokratisointiin liittyvissä asioissa.
<SPEAKER ID="357" NAME="Charles Tannock">
PPE-DE-ryhmän puolesta. - (EN) Arvoisa puhemies, minun on todettava - vieläpä melko surullisin mielin - että suhtaudun edelleen melko epäileväisesti siihen, onko Euroopan unionin ja Vietnamin yhteistyösopimuksen sisältämä ihmisoikeuslauseke todellakin sen paperin arvoinen, jolle se on kirjoitettu.
<P>
Sen sisältämät ylevät aikeet kuvaavat ymmärrettävästi Euroopan yhteisiä arvoja, mutta mielestäni unionin sisäiselle mahtavalle ihmisoikeuksien eturyhmälle kyse on hieman enemmästä kuin silmänlumeesta ja ymmärrettävästä myönnytyksestä. Onhan Kiina nyt EU:n toiseksi suurin kauppakumppani, ja silti Pekingin kommunistinen diktatuuri ei kiinnitä minkäänlaista huomiota siihen, että olemme huolestuneita ihmisoikeustilanteesta. Joskus jopa mietin sitä, kannattaako asiaa enää edes ottaa esiin.
<P>
Kiinassa tapahtuvalla poliittisella tukahduttamisella ja ihmisoikeusrikkomuksilla on tapana kääntää huomiomme pois siitä, mitä tapahtuu sen naapurimaassa Vietnamissa, jossa asiat ovat aivan yhtä kaunistelemattomassa tilassa. Demokratiaa puoltavia toisinajattelijoita ja uskonnollisia vähemmistöjä pidetään vankeina, toimittajia pelotellaan vaikenemaan, ja Euroopassa itsestäänselvyyksinä pitämiämme vapauksia, kuten sensuroimatonta Internetiä, ei yksinkertaisesti ole olemassa.
<P>
Tämän vuoksi ehdotin viime vuonna yhdessä jäsen Cappaton ja muiden jäsenten kanssa, että Thich Quang Dota harkittaisiin Nobelin rauhanpalkinnon saajaksi. Urhea buddhalaismunkki on kärsinyt vuosia ahdistelusta ja vankeudesta pyrkiessään saavuttamaan uskonnollisen vapauden ja ihmisoikeudet.
<P>
Vietnam kiteyttää ongelmatilanteen, jota Euroopan unionin on pohdittava. Miten suuri merkitys ihmisoikeuksilla olisi oltava kolmansien maiden kanssa luomissamme kauppasuhteissa, kun ne kirjataan muodollisesti kauppasopimuksiin ja kumppanuussopimuksiin? Lisäksi on kysyttävä, voivatko entistä vahvemmat taloudelliset siteet toimia myönteisenä voimana poliittisissa uudistuksissa sekä ihmisoikeuksia ja demokratiaa koskevissa uudistuksissa?
<P>
Nämä ovat kiperiä kysymyksiä, joiden parissa Yhdistyneen kuningaskunnan uusi kauppapolitiikan asioista vastaavan komission jäsen paronitar Ashtonin on kamppailtava. Mielestäni yhteiset arvomme eivät ole neuvoteltavissa. Sen vuoksi kehotan komissiota ja neuvostoa olemaan joko rehellisiä ja lopettamaan tällainen teeskentely poistamalla nämä ihmisoikeus- ja demokratialausekkeet tai aidosti ja vilpittömästi vaatimaan kolmansia maita tilille niiden harjoittamasta meidän pyhinä pitämiemme arvojen umpimähkäisestä väärinkäytöstä. Esitän erityisen kunnianosoituksen jäsen Cappatolle ja kaikelle sille hienolle työlle, jota hän on tässä asiassa tehnyt.
<SPEAKER ID="358" NAME="Barbara Weiler" LANGUAGE="DE">
Arvoisa puhemies, hyvät kuulijat, tunnemme Euroopassa syvää ymmärrystä, vahvaa kiinnostusta ja suurta yhteenkuuluvuutta Vietnamin kansaa kohtaan. Ryhmäni muistaa edelleen aivan liian selvästi kaiken sen kärsimyksen ja tuhon, joita sodat ja miehitykset ovat Vietnamissa aiheuttaneet, mistä ovat olleet vastuussa paitsi Yhdysvallat, myös Euroopan maat.
<P>
Vietnam on nyt kehittyvä maa erityisen dynaamisella ja mielenkiintoisella alueella Kaakkois-Aasiassa. ASEANin 10 jäsenmaata eivät ole demokratioita siinä mielessä kuin miellämme termin Euroopassa, mutta asiat muuttuvat koko ajan. Jäsen Tannock, uusi ASEANin peruskirja osoittaa täsmällisesti, että ihmisoikeusrikkomuksista ei voi olla piittaamatta, ja siihen johtaneet neuvottelut todistavat, että ihmisoikeusrikkomukset ovat asialistalla hyvin tärkeällä sijalla.
<P>
Nyt on erityisen hyvä aika, koska neuvottelut on aloitettu uudelleen, ja vuonna 1995 tehdystä yhteistyösopimuksesta käydään uudet neuvottelut. On totta, että Kiinan jälkeen Euroopan unioni on Vietnamin toiseksi suurin kauppakumppani, ja juuri tästä syystä kykenemme etenemään asiassa. Kumppanuussopimukset eivät todellakaan ole merkityksettömiä.
<P>
Euroopan parlamentin sosialistiryhmä vetoaa komissioon, jotta se tekisi työtä ja varmistaisi, että lehdistönvapaus, vähemmistöjen demokratiaa ajavat aktivistit, uskonnonvapaus ja tietenkin YK:n tarkkailijoiden vapaus toimia taataan. Silloin voimme kehittää jopa tiiviimmän ystävyyssuhteen tämmän kauniin maan kanssa.
<SPEAKER ID="359" NAME="Athanasios Pafilis">
GUE/NGL-ryhmän puolesta. - (EL) Arvoisa puhemies, ymmärrämme täysin, että imperialismi ja sen edustajat, Euroopan unioni ja Amerikan Yhdysvallat ja kaikki niitä tukevat hyvin epätodennäköisesti unohtavat Vietnamin, koska se muodosti maailmanlaajuisen symbolin: sen kansa nujersi sekä Ranskan että Amerikan imperialismin ja voitti niiden itsenäisyyden.
<P>
Tänään esitetyt identtiset päätöslauselmat ovat hyväksyttäviä, ja niissä kehotetaan Vietnamia noudattamaan Euroopan unionin aloitteita. Sen, minkä hävisitte aseita käyttämällä, pyritte nyt saavuttamaan taloudellisella kiristyksellä. Tämä on hyväksymienne niin kutsuttua ihmisoikeuksien ja demokratian kunnioittamista koskevien lausekkeiden ydin.
<P>
Olette nostaneet esiin ihmisoikeuskysymyksen, joten pyydän kaikkia teitä, jäsen Cappato mukaan luettuna, vastaamaan meille seuraavaan. Vietnamissa on kymmeniä tuhansia ihmisiä, jotka kärsivät Agent Orangen, Amerikan Yhdysvaltojen käyttämän epäinhimillisen kemiallisen ja biologisen aseen vuoksi. Tuhansilla syntyneillä on ollut synnynnäisiä vikoja, on syövän aiheuttamia kuolemantapauksia ja kokonaisia alueita on tuhoutunut tämän hyvin tunnetun Monsanto-yhtiön valmistaman aseen käytön vuoksi.
<P>
Eikö näillä ihmisillä, jotka edelleen kärsivät ja kuolevat, ole ihmisoikeuksia, joihin lukeutuu kaikkein korkein ihmisoikeuksista, oikeus elää? Miksi ette siis tue Vietnamin hallituksen ja uhrien esittämää vaatimusta korvaukseen ja siihen, että tämän kielletyn biokemiallisen aseen seurauksia selvitetään, vaan sen sijaan tuette oletettuja ihmisoikeuksia sellaisen kirkollisen omaisuuden palauttamiseksi, joka kuuluu kansalle?
<P>
Tämän vuoksi on tekopyhää vedota ihmisoikeuksiin. Vain Vietnamin kansalla on valta ratkaista omat ongelmansa, eikä niillä ihmisillä, joiden loppujen lopuksi olisi pitänyt pyytää näiltä anteeksi sitä, että he ovat murhanneet miljoona ihmistä sodassa, jonka he päästivät valloilleen näitä kohtaan. Se, mitä tarvitaan, on tasapainoinen, keskinäinen, suotuisa taloudellinen yhteistyö, johon ei liity poliittista ja taloudellista kiristystä.
<SPEAKER ID="361" NAME="Jim Allister" AFFILIATION="NI">
(EN) Arvoisa puhemies, huolimatta Vietnamin hallituksen aikaisemmin esittämistä vakuutteluista, että se takaa uskonnonvapauden, ja huolimatta edellisen puhujan hyvistä yrityksistä kaunistella Vietnamin hallintoa, todellisuus on hyvin toisenlainen, erityisesti eristetyille kristittyjen ryhmille. Kirkon omaisuuden takavarikointi on ollut yleistä, mutta samanaikaisesti rekisteröimättömät evankeliset kirkot ovat olleet valtion suorittamien takavarikkojen erityisenä kohteena. Vain muutama kuukausi sitten kyseiseen kirkkoon kuuluva nuori mies, joka kieltäytyi kiistämästä kristinuskostaan, kuoli virallisen kuulustelun aikana syntyneisiin vammoihin. Sadat ovat edelleen uskontonsa vuoksi vankilassa, jossa pahoinpitelyjä esiintyy hillittömästi. Ihailen heidän rohkeuttaan, tuomitsen vainoajat, mutta ennen kaikkea vetoan Euroopan unioniin, jotta se ei asettaisi Vietnamin kanssa luotujen suhteiden parantamista ja kauppaa näiden suurta uskontoa tunnustavien ihmisten perusihmisoikeuksien suojelemisen ja vaatimisen yläpuolelle. Meidän ei pidä kaupan tai lyhyen aikavälin voittojen vuoksi kaunistella Hanoin pöyristyttävää ihmisoikeustilannetta.
<SPEAKER ID="362" NAME="Bernd Posselt" AFFILIATION="PPE-DE">
(DE) Arvoisa puhemies, Vietnam on maa, josta tulee koko ajan yhä avoimempi Euroopan unionia kohtaan, mutta sillä on yksi suuri kompastuskivi, eli ihmisoikeudet ja perusvapaudet. Haluaisin tässä yhteydessä meidän kiinnittävän huomiota erityisesti uskonnonvapauteen, aivan kuten tässä päätöslauselmassa on kiitettävästi tehty. Vietnamin kristittyjä vainotaan, ja Augsburgin piispa, joka on erityisen huolestunut vainotuista kristityistä, on tänään luonamme keskustelemassa tästä asiasta. Lisäksi on todettava, että buddhalaisia ja muita uskonnollisia ryhmiä estetään harjoittamasta uskontoaan ja vainotaan uskontonsa vuoksi.
<P>
Voimme tehdä täysin selväksi, että meidän velvollisuutemme on tehdä työtä sen varmistamiseksi, että Vietnamista tulee yhdenvertainen kumppani, joka avautuu, ja että se alkaa lähestyä meitä. Tämän ei kuitenkaan pidä tapahtua perusihmisoikeuksien kustannuksella, vaan sen on perustuttava oikeudenmukaiseen perusihmisoikeuksiin pohjautuvaan kumppanuuteen.
<SPEAKER ID="363" NAME="Richard Howitt" AFFILIATION="PSE">
(EN) Arvoisa puhemies, tänään käsiteltävänä olevassa päätöslauselmassa ei tyydytä ottamaan esiin huolenaiheita, jotka liittyvät sananvapauteen, eriuskoisiin kohdistuvaan ja uskonnolliseen syrjintään Vietnamissa. Siinä vedotaan Euroopan unioniin, jotta se tekisi tiliä siitä, mitä ihmisoikeuskeskustelun kautta on saatu aikaan ja asettaisi selkeitä kriteerejä, jotta työ EU:n ja Vietnamin välisen kumppanuus- ja yhteistyösopimuksen saavuttamiseksi etenisi.
<P>
Emme koskaan hyväksyisi sellaista, että toimittaja joutuisi vankilaan esitettyään todisteita siitä, että liikenneministeriössä on kavallettu 750 000 Yhdysvaltain dollaria, joista osa on käytetty Englannin liigan jalkapallo-otteluihin kohdistuvaan vedonlyöntiin.
<P>
Emme koskaan hyväksyisi kuolemanrangaistuksen soveltamista 29 eri rikoksen kohdalla, emmekä edes yhden rikoksen kohdalla. Meille on kerrottu, että teloitukset tapahtuvat klo 16 ilman varoitusta, mikä tarkoittaa sitä, että vangit eivät koskaan nuku ennen kello kuutta aamulla peläten sitä, että heidän aikansa on tullut.
<P>
Emme myöskään ikinä hyväksyisi sen kaltaisia katoliseen kirkkoon kohdistuvia uhkauksia ja pelottelua, jollaisia jouduimme seuraamaan rauhanomaisissa suurmielenosoituksissa Hanoissa viime kuussa. Amnesty International tallensi erään naisen liikkeitä, kun hän lähti kirkosta ja sai vastaansa joukon, joka huusi "Tappakaa arkkipiispa" ja "Tappakaa papit".
<P>
Vietnam on kuulunut kansalaisoikeuksia ja poliittisia oikeuksia koskevan kansainvälisen yleissopimuksen piiriin vuodesta 1982. Nykyiset todisteet osoittavat, että 2 ja 18 artiklaa on räikeästi rikottu. Sen lisäksi heinäkuussa Vietnam otti hoidettavakseen Yhdistyneiden Kansakuntien turvallisuusneuvoston puheenjohtajuuden. Vetoamme eurooppalaisiin neuvottelijoihin, jotta nämä tekisivät Vietnamin hallitukselle selväksi, että kaikki pyrkimykset pitää yllä kansainvälistä oikeutta kansainvälisissä instituutioissa on rinnastettava kyseisen oikeuden noudattamiseen omassa maassa.
<SPEAKER ID="364" NAME="Konrad Szymański" AFFILIATION="UEN">
(PL) Vietnamissa sattuneiden ihmisoikeusrikkomusten listalta on mielestäni tarpeen korostaa valtion katolilaisiin osoittamaa väkivaltaa. Hanoin hallitus valvoo yksipuolisesti katolisen kirkon varoja, mikä on ristiriidassa aikaisemmin annettujen lupausten kanssa. Katolilaiset, jotka vastustavat Hanoissa olevien apostoliselle nuntiukselle kuuluvien rakennusten takavarikointia, joutuvat iskuryhmien iskujen kohteeksi. Mielipidevankien määrä kasvaa koko ajan. Hiljattain suoritettiin uusia pidätyksiä redemptorisen luostarin alueella Thai Ha'ssa. Hanoin arkkipiispa Quang Kiêt on kotiarestissa ja valvonnan alaisena ja pelkää henkensä edestä. Vietnam on suhteellisesti arvioituna avautunut talous- ja yhteiskunnallisissa asioissa, mutta siitä on kuitenkin tullut maa, jossa kristittyjä vainotaan yhä enemmän. Euroopan unionin ja Vietnamin välisessä uudessa sopimuksessa on käsiteltävä maan uskonnonvapauskysymystä. Muuten sitä ei pitäisi allekirjoittaa.
<SPEAKER ID="365" NAME="Marco Cappato" AFFILIATION="ALDE">
(IT) Arvoisa puhemies, hyvät kuulijat, haluaisin sanoa jäsen Pafilikselle, että nykyisessä Vietnamin sodassa Vietnamin hallitus sotii omaa kansaansa, Vietnamin kansaa, Khmer Kromin kansaa ja degerikansaa, vastaan.
<P>
Uuteen sopimukseen sisällytetään ihmisoikeuslauseke. Se on hyvä asia, mutta nykyisessä sopimuksessa on jo lauseke, emmekä onnistu varmistamaan sitä, että lauseketta noudatetaan. Näin ollen vaatimuksemme, joka on mielestäni hyvin tärkeä, on se, että ennen kuin uusi sopimus allekirjoitetaan, saamme aikaan myönnytyksiä tärkeissä ihmisoikeusrikkomuksiin liittyvissä kysymyksissä. Haluamme pääsyluvan Keski-Vietnamin vuoristoalueille, poliittiset vangit on vapautettava ja buddhalainen kirkko ja katolilaisten omaisuus on tunnustettava. Jos emme saavuta jotakin ennen sopimuksen allekirjoittamista, tällöin on jälkeenpäin mahdotonta vaatia Euroopan ja kansainvälisen oikeuden noudattamista sen jälkeen, kun sopimus on allekirjoitettu.
<SPEAKER ID="366" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, hyvät kuulijat, hyvä jäsen Cappato, olen sitä mieltä, että meidän ei pitäisi sekoittaa sitä, mitä tarkoittaa olla joutunut imperialismin uhriksi, kun tietää, mitä ihmisoikeuksien kunnioittaminen tarkoittaa nykyään. Itse en vertaisi biokemiallisten aseiden uhreja niiden kanssa, jotka ovat uskonnonvapauteen perustuvien hyökkäysten uhreja. Kaikki tämä muodostaa yhtenäisen ja ehdottoman jakamattoman kokonaisuuden.
<P>
Vastauksena jäsen Tannockille mutta jossakin määrin myös jäsen Cappatolle totean, että meidän ei pidä aliarvioida suspensiivisen lausekkeen arvoa silloin, kun on kyse ihmisarvoista. Meidän on vain otettava huomioon ne vaikeudet, joita muiden sellaisten sopimusten päätökseen saattamisessa ilmenee, joista usein neuvotellaan jopa 20 vuotta muiden valtioryhmien kanssa, ja tarkoitan tällä Persianlahden alueen valtioita. Meidän on myös vain otettava huomioon, mikä merkitys tällä lausekkeella on eräille maille Cotonoun sopimuksen puitteissa. Tämä osoittaa, että Euroopan unioniin suhtaudutaan vakavasti, kun se ilmaisee huolensa edistääkseen ihmisoikeuksia näiden sopimusten kautta.
<P>
Jäsen Cappaton esittämistä lisämyönnytyksistä haluan todeta, että juuri komission käymien neuvottelujen kautta on kyettävä näkemään - komission jäsen korosti tätä asiaa - ovatko Vietnamin viranomaiset saavuttaneet edistystä näissä asioissa. Tällaista edistystä arvioidaan kokonaisuutena. Jälleen kerran katson, että juuri keskustelun kautta näiden maiden ja Euroopan unionin välissä suhteissa onnistutaan saavuttamaan edistystä, ja juuri tällaisten sopimusten ja lausekkeiden kautta unioni kykenee parhaiten edistämään niitä arvoja, joita te ja me, jäsen Cappato ja muut tässä parlamentissa, pidämme selkeästi suuressa arvossa.
<SPEAKER ID="367" NAME="Benita Ferrero-Waldner">
komission jäsen. - (EN) Arvoisa puhemies, mielestäni on varsin selvää, että me kaikki haluamme selvittää ihmisoikeuskysymyksiä milloin ja missä hyvänsä se on mahdollista. Kuten totesin, toimin näin juuri muutama viikko sitten, ja toimin näin, kun menin paikan päälle kaksi vuotta sitten. Muistan, että onnistuin silloin saamaan aikaan muutaman vangin vapauttamisen, joten mahdollisuuksia todella on. Sen lisäksi esitämme heille listoja ja toteamme, että tässä ja tässä asiassa on tehtävä jotakin.
<P>
Sen vuoksi tämä on mielestäni ollut tärkeä keskustelu, koska siinä on kohdistettu uudelleen huomio ajatuksiimme siitä erityisasiasta, joka liittyy uskonnollisiin yhteisöihin ja tässä nimenomaisessa tapauksessa kristittyihin ja katolilaisiin. Meidän on keskityttävä hyvin tiiviisti näihin kysymyksiin, mutta samalla haluaisin myös korostaa, että ymmärrämme sen, että Vietnam elää nyt vaikean taloudellisen ja yhteiskunnallisen tilanteen keskellä, joten jos Vietnam ei ole varovainen, ulkomaat, erityisesti Euroopan maat, eivät tee maahan investointeja. Meillä on myös käytössämme tämä erinomainen väline pelkän vuoropuhelun lisäksi.
<P>
Esimerkkinä mainittakoon, että aiomme ilman muuta pyytää Vietnamin viranomaisilta laupeuden elettä niiden kahden hiljattain vangitun toimittajan hyväksi, jotka on tuomittu Hanoissa käytettyään sananvapauttaan. Tämän asian aiomme ilman muuta tuoda uudelleen esiin.
<P>
Haluaisin vielä päätteeksi lisätä, että seuraavalla kerralla Vietnamin ihmisoikeustilanteesta tehdään määräajoin suoritettava ja yleinen arviointi, jolloin saadaan jälleen uusi erinomainen tilaisuus ottaa nämä kysymykset selkeästi esiin ja tarkastella, mitä siihen mennessä on saatu aikaan.
<SPEAKER ID="368" NAME="Puhemies">
(EN) Keskustelu on päättynyt.
<P>
(EN) Olen vastaanottanut neljä työjärjestyksen 108 artiklan 5 kohdan mukaisesti käsiteltäväksi jätettyä päätöslauselmaesitystä.
<P>
(EN) Keskustelu on päättynyt.
<P>
Äänestys toimitetaan keskiviikkona.
