<CHAPTER ID="004-04">
4. Varainhoitoasetuksen soveltamissääntöjen muuttaminen (äänestys) 
<P>
Ennen äänestystä
<SPEAKER ID="043" NAME="Ingeborg Gräßle " AFFILIATION="PPE-DE">
esittelijä. - (DE) Arvoisa puhemies, hyvät kollegat, olen pyytänyt puheenvuoroa siksi, että minun on pakko saattaa parlamentin tietoon neuvoston ja komission välisten neuvottelujen hälyttävä tilanne. Edessänne on yksi Barroson komission viimeisistä tilaisuuksista saada varauksettoman myönteinen tarkastuslausuma.
<P>
Olemme rohjenneet poimia komission omat ehdotukset sisällytettäviksi tähän mietintöön. Nyt komissio yrittää hylätä sen ehdottamatta mitään sen tilalle. Jollette te tee asialle tänään mitään, estätte menettelyjen yksinkertaistamisen, väärin perustein myönnettyjen varojen takaisinperimisen tehostamisen ja tehokkaamman valvonnan. Samalla varmistatte, että komission varainhoito saa huonon arvosanan huhtikuussa 2009. Silloin meillä on käsiteltävänämme vastuuvapausmenettelyssä vain kaksi kuukautta ennen Euroopan parlamentin vaaleja erityisen virheellinen vuoden 2007 talousarvio - ensimmäinen uuden rahoituskehyksen aikana. Jollei ehdotuksiamme hyväksytä, komissio ja neuvosto ryhtyvät jarruttamaan ja antavat EU:n vastustajille vankan argumentin vuodeksi 2009.
<P>
Valitettavasti neuvosto on ollut törmäyskurssilla erityisesti Saksan puheenjohtajakauden alettua. Sen sijaan, että neuvosto olisi julkistanut yhteisesti tiedot tuista ja niiden vastaanottajista jo päätetyllä tavalla, se on yllättänyt kaikki kieltäytymällä ykskantaan ja selittelemättä sekä tästä että tutkimus- ja kehitystukien julkistamisesta eli suorasta kansainvälisestä hallinnoinnista kerta kaikkiaan. Näin se kylvää epäsopua Euroopan unioniin, sillä ilman yhtenäistämistä jokainen voi tehdä tai olla tekemättä mitä haluaa. Näin meille jää käteen pelkästään Euroopan unionin veronmaksajien menetetty luottamus.
<P>
Neuvosto ryövää tältä komissiolta sen näkyvimmän saavutuksen varainhoidon alalla eli avoimuuden. Ilman konkreettista ilmiasua sillä ei ole mitään arvoa. Vetoan komissioon ja neuvoston puheenjohtajavaltioon, jotta ne kiireesti ottavat kantaakseen vastuunsa tästä lainsäädäntöehdotuksesta ja liittyvät joukkoomme yksinkertaistamaan menettelyjä ja karsimaan virkavaltaisuutta. Ehdotukset ovat edessänne. Hyvät kollegat, pyydän teitä vilpittömästi äänestämään niiden puolesta.
<P>
(Suosionosoituksia)
