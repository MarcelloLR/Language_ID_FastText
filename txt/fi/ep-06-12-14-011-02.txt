<CHAPTER ID="011-02">
2. YK-joukkojen sekaantuminen seksuaalisiin väärinkäytöksiin Liberiassa ja Haitissa
<SPEAKER ID="253" NAME="Puhemies">
Esityslistalla on seuraavana keskustelu YK-joukkojen sekaantumisesta seksuaalisiin väärinkäytöksiin Liberiassa ja Haitissa.
<SPEAKER ID="254" NAME="José Javier Pomés Ruiz " AFFILIATION="PPE-DE">
esittäjä. - (ES) Arvoisa puhemies, miksi keskustelemme YK:sta? Siksi, että Euroopan unioni lahjoittaa suurimman osan varoista, jotka tekevät tämän suurenmoisen järjestön toiminnan mahdolliseksi.
<P>
Minulla on täällä mukanani Nirj Deva, joka puolustaa kiivaasti YK:n tarpeellisuutta maailmassa.
<P>
YK:ssa työskentelee maailmanrauhan säilyttämisen hyväksi satatuhatta henkilöä, ja käytännössä jokainen heistä tekee työnsä erittäin hyvin. On kuitenkin esitetty syytöksiä ja valituksia seksuaaliseen hyväksikäyttöön, lapsiprostituutioon ja pedofiliaan liittyvistä rikoksista. Syytökset ovat koskeneet rikoksia, joita on tapahtunut Kongon tasavallassa, Kosovossa ja nyt Liberiassa ja Haitissa, josta palasin juuri.
<P>
Vuodesta 1994 lähtien sadantuhannen rauhanturvajoukkojen palveluksessa olleen joukossa on tutkittu yli 300 lapsiin tai vähävaraisiin ihmisiin kohdistunutta seksuaalirikostapausta. Tutkituissa 319 tapauksessa 179 sotilasta on todettu syyllisiksi. Meidän on tehtävä kaikkemme sen varmistamiseksi, että YK:n jäsenvaltioiden rauhanturvatehtäviin lähettämä henkilökunta todella toimii rauhanturvaajina eikä syyllisty seksiturismiin, joka kustannetaan pääasiassa EU:n varoista.
<P>
Tämän päätöslauselman tarkoitus on sen vuoksi korostaa YK:n tärkeää asemaa, mutta myös todeta, että jäsenvaltioiden on otettava vastuu siitä, että rauhanturvajoukot ja sotilaat käyttäytyvät sivistyneesti ja kunnioittavat ihmisoikeuksia.
<P>
Meidän on siis vastaisuudessa estettävä kaikki naisten ja lasten raiskaukset ja pedofilia sekä se, että EU:n varoja käytetään YK:n kautta seksuaalirikosten tekemiseen.
<SPEAKER ID="255" NAME="Ilda Figueiredo " AFFILIATION="GUE/NGL">
esittäjä. - (PT) On olemassa vahvaa näyttöä siitä, että YK:n rauhanturvajoukkojen on valitettu syyllistyneen lasten raiskauksiin ja pakottamiseen prostituutioon Haitissa ja Liberiassa. Tätä ennen on ollut samankaltaisia skandaaleja, kuten YK:n henkilökunnan syyllistyminen pedofiliaan Kongon demokraattisessa tasavallassa ja ihmiskauppaan Kosovossa.
<P>
Tuomitsemme nämä todella järkyttävät teot ja haluamme, että ryhdytään toimenpiteisiin tällaisten tekojen toistumisen estämiseksi. Emme hyväksy sitä, että YK:n henkilökunta syyllistyy seksuaaliseen hyväksikäyttöön tai muuhun rikolliseen toimintaan, joka loukkaa ihmisoikeuksia ja on räikeässä ristiriidassa YK:n humanitaaristen tehtävien ja rauhanturvatehtävien kanssa. Kuten allekirjoittamassamme päätöslauselmassa painotetaan, tiedämme, että toimia on jo toteutettu kuulustelujen ja kurinpitomenettelyjen muodossa. Viimeaikaiset tapaukset osoittavat kuitenkin, että joukkojen kotimaiden on myös ryhdyttävä toimiin rikosten toistumisen estämiseksi ja sen varmistamiseksi, että henkilökunnan valtaosan tekemä loistava työ ei joudu huonoon valoon.
<P>
Pyydämme myös YK:ta kehittämään haavoittuvien ihmisryhmien, kuten naisten, lasten ja pakolaisten, suojelua alueilla, joilla toimii YK-joukkoja. Lisäksi kehotamme komissiota ja jäsenvaltioita tukemaan aloitteita, joiden tarkoitus on turvata naisten oikeudet konfliktialueilla tai konfliktin jälkeen, sekä toteuttamaan taloudellisia ja sosiaalisia toimenpiteitä, jotta nämä naiset tulisivat vähemmän alttiiksi seksuaaliselle hyväksikäytölle.
<SPEAKER ID="256" NAME="Marek Aleksander Czarnecki" AFFILIATION="UEN">
esittäjä. - (PL) Arvoisa puhemies, viime vuosisadan vakavimmat huolenaiheet olivat aggressiiviset suurvallat, kuten Hitlerin Saksa ja Neuvostoliitto. Valitettavasti tämänkaltaiset ongelmat eivät loppuneet vuosisadan vaihtumisen myötä. 2000-luvullakin on edelleen väkivaltaa ja toisten ihmisten epäinhimillistä ja alentavaa kohtelua. Tämä on erityisen valitettavaa silloin, kun sellaiset organisaatiot, joiden velvollisuus on auttaa sorrettuja ja vääryyttä kärsineitä kansoja, lähettävät rauhanturvahenkilökuntaa, joka ei tuokaan apua vaan lisää kärsimystä ja nöyryytystä.
<P>
Liberiassa ja Haitissa on juuri nyt tällainen tilanne. Rauhanturvaajat ovat syyllistyneet häpeälliseen naisten ja nuorten tyttöjen seksuaaliseen hyväksikäyttöön sen sijaan, että olisivat huolehtineet turvallisuudesta, rauhasta ja yksilön oikeuksien kunnioittamisesta. On tapahtunut jopa lasten raiskauksia ja pakottamista prostituutioon. Kaikenlainen seksuaalinen hyväksikäyttö ja muu rikollisuus on tuomittava ehdottomasti, koska YK:n henkilökunta rikkoo tällaisella toiminnalla julkeasti YK:n rauhanturvatehtäviä ja humanitaarisia tehtäviä vastaan ja koska ne ovat ihmisoikeusrikkomuksia.
<P>
Nämä ihmiset ovat jo kärsineet riittävästi. He odottivat toiveikkaina vapautusta, mutta mitä he saivatkaan sen sijaan? Sama tarina alkoikin alusta, tosin tällä kertaa pahantekijöiden roolissa olivat ne, joilta he olivat odottaneet apua.
<SPEAKER ID="257" NAME="Miguel Angel Martínez Martínez " AFFILIATION="PSE">
esittäjä. - (ES) Arvoisa puhemies, mahdollisimman suuren tuen antaminen YK:lle on Euroopan unionin ulkopolitiikan strateginen valinta. Parlamentti on vahvistanut tämän ja antanut tunnustusta erityisesti konfliktintorjuntaan ja rauhanturvaoperaatioihin liittyvistä toimista. Parlamentin valtuuskunta ilmaisi jälleen kerran tukensa YK:lle käytyään muutama viikko sitten New Yorkissa keskustelemassa pääsihteerin ja rauhaturvaoperaatioista vastaavien ihmisten kanssa.
<P>
Se, mitä olemme sanoneet, on johdonmukaista parlamentin päätöksen kanssa myöntää Saharov-palkinto Kofi Annanille sen työn ansiosta, jota oli tehty juuri tällä nyt tarkasteltavana olevalla alalla. Päätöslauselma, jonka olemme hyväksymässä, olisi siis nähtävä Euroopan unionin antamana yhteisvastuun ilmauksena YK:n vaikeasta työstä tällä alalla.
<P>
On valitettavaa ja organisaatiolle itselleen erittäin vahingollista, että osa YK:n nimissä toimivasta henkilökunnasta on harjoittanut rikollista toimintaa, kuten todistettavasti syyllistynyt naisiin ja lapsiin kohdistuneeseen seksuaaliseen väkivaltaan maissa, joissa he suorittivat tehtäviään. Tällainen käytös tahraa YK:n maineen. YK on myös joutunut maailmanlaajuisesti joidenkin ihmisten ankaran painostuksen kohteeksi. Näillä ihmisillä on yksipuolinen näkemys kansainvälisistä suhteista, ja he ovat sen vuoksi meidän kanssamme eri mieltä ja haluaisivat, että YK:n asemaa rajoitetaan huomattavasti.
<P>
Samalla, kun tämän vuoksi tuomitsemme tällaisen käytöksen, myönnämme myös, että on kyse poikkeustapauksista, sekä ilmaisemme tyytyväisyytemme siihen, että YK on itse tuonut nämä tapaukset ilmi. Meidän on myös kehotettava YK:ta noudattamaan mahdollisimman suurta huolellisuutta valitessaan ja kouluttaessaan näihin operaatioihin osallistuvia ihmisiä, olivatpa nämä YK:n edustajia tai osallistujia jäsenvaltioista ja alalla toimivista kansalaisjärjestöistä.
<P>
YK:lle ja niille meistä, joille YK on sydäntä lähellä, on olennaista, että selvitetään kaikki epäilyt, jotka kohdistuvat mielipiteeseemme tuomittavana olevasta käytöksestä. Meillä kaikilla on myös vastuu sen varmistamisesta, että syylliset eivät jää ilman rangaistusta.
<SPEAKER ID="258" NAME="Raül Romeva i Rueda" AFFILIATION="Verts/ALE">
(ES) Arvoisa puhemies, naisten tai lasten hyväksikäyttöä on ylipäänsä mahdotonta hyväksyä, mutta se on täysin anteeksiantamatonta niiltä, joiden pitäisi myös olla vastuussa näiden naisten ja lasten suojelemisesta. Väärintekijät käyttävät hyväkseen naisten ja lasten puolustuskyvyttömyyttä ja haavoittuvuutta. Tätä tapahtuu päivittäin Afganistanissa ja viime aikoina Sudanissa ja Kongon demokraattisessa tasavallassa, kuten on jo todettukin.
<P>
Tämä on erityisen vakavaa ja asiaa pahentaa se, jos hyväksikäyttäjät ovat YK:n henkilökuntaa, jolle on annettu tehtäväksi suojella ihmishenkiä ja ihmisarvoa sekä rauhaa, kuten on tuotu esiin.
<P>
Jatkuva seksuaalinen väkivalta, kuten se, johon YK:n henkilökuntaa ja erityisesti sotilaita, siviilihenkilökuntaa ja poliiseja on syyllistynyt Haitissa ja Liberiassa, ei saa tämän vuoksi missään tapauksessa jäädä huomiotta ja rankaisematta. Syylliset on tuomittava asianmukaisesti ja rangaistukset on pantava täytäntöön.
<P>
Tässä mielessä on äärimmäisen huolestuttavaa, että seksuaalisen hyväksikäytön vuoksi järjestöstä erotettua henkilökuntaa vastaan nostetaan harvoin syytettä heidän kotimaassaan. Näiden valtioiden hallitukset ovat tämän vuoksi vastuussa, ja siksi on myös tarpeen olla missään olosuhteissa hyväksymättä rankaisemattomuutta tällaisista teoista. Tämä edellyttää sitä, että pyritään luomaan kansainvälinen sitova sopimus, joka sisältää rangaistuksia ja jonka ansiosta voidaan täten selvittää tällaiset tapaukset heti niiden tapahduttua ja toteuttaa niitä koskevia toimia.
<P>
Asiassa ei voida hyväksyä minkäänlaista joustavuutta. Ensinnäkin pidän tarpeellisena sitä, että perustavanlaatuista klassista nollatoleranssiperiaatetta sovelletaan asianmukaisesti. YK:n pääsihteeri Kofi Annan on todennut tämän useasti. Toiseksi tätä asiaa on käsiteltävä myös siitä näkökulmasta, että naiset ovat sodan jälkeisissä konfliktitilanteissa haavoittuvassa asemassa.
<P>
Tämän vuoksi on tärkeää, että apuohjelmilla tuetaan ennen kaikkea naisia, jotta he pystyisivät puolustamaan itse itseään näissä tilanteissa ja olemaan turvatummassa asemassa kuin nyt.
<SPEAKER ID="260" NAME="Michael Gahler">
PPE-DE-ryhmän puolesta. - (DE) Arvoisa puhemies, YK on järjestö, jolla on maailmanlaajuisesti suuri uskottavuus rauhanturva-asioissa. On erittäin tärkeää, että sen hyvä maine säilyy. Kun saamme vain järkyttäviä raportteja raiskauksista ja seksuaalisesta hyväksikäytöstä, on myös valitettavasti oletettava, että suuri määrä tapauksista on jäänyt raportoimatta. Tämän lisäksi on liikkeellä raportteja YK:n operaatioiden sisällä vallitsevasta vaikenemisen laista. Olen varma siitä, että nollatoleranssi on ainoa strategia, joka voi onnistua. Tämä tarkoittaa sitä, että paikan päällä olevien komentajien on oltava mahdollista lähettää kyseiset henkilöt kotiin välittömästi, jolloin heidän lähettäjämaansa ovat velvollisia nostamaan syytteen heitä vastaan, ja tapaukseen sovelletaan rikosoikeutta. Yksittäisille sotilaille, joista monet tulevat kehitysmaista, tällainen menettely on myös taloudellinen kysymys. Jos leviää huhuja siitä, että ihmisiä todella lähetetään kotiin eikä palkkaa siis enää makseta, tämä on oletettavasti tehokkain tapa vähentää tällaisia tapauksia tulevaisuudessa. On kuitenkin myös tehtävä selväksi se, että esimiehiä, jotka katsovat tällaista käytöstä läpi sormien, ei voida enää tulevaisuudessa sijoittaa samanlaisiin tehtäviin.
<SPEAKER ID="261" NAME="Karin Scheele">
PSE-ryhmän puolesta. - (DE) Arvoisa puhemies, keskustelu YK-joukkojen sekaantumisesta lasten seksuaaliseen hyväksikäyttöön Haitissa ja Liberiassa on vain viimeisin asia pitkässä samanlaisten skandaalien listassa. Nämä ihmisoikeusrikkomukset ovat räikeässä ristiriidassa YK:n humanitaarisen rauhaturvaamistehtävän kanssa.
<P>
YK-joukot avustavat eri puolilla maailmaa diktatuureista demokratioihin siirtymisen sekä muutosprosessien valvonnassa. Yksittäiset YK:n sotilaat ovat kuitenkin toistuvasti syyllistyneet vakaviin rikkomuksiin ja vahingoittaneet siten rauhanturvaajien mainetta. Koska joukkojen koulutus ja kurinpito on loppujen lopuksi myös jäsenvaltioiden vastuulla, pyydämme YK-joukkoja lähettäviä maita aloittamaan kurinpitomenettelyjä syytettyjä vastaan. Kehotamme YK:ta luomaan sellaisen työympäristön, jossa vaikeneminen ei ole mahdollista, koska vaikeneminen on ristiriidassa YK:n nollatoleranssipolitiikan kanssa.
<P>
Ei saisi olla niin, että seksuaalisesta hyväksikäytöstä ei raportoida koston pelossa. Tänään on myös mainittu se, miten tärkeää olisi vahvistaa naisten asemaa. Tämän vuoksi haluan vedota neuvostoon, komissioon ja myös YK:hon, jotta YK:n turvallisuusneuvoston vuonna 2000 hyväksymä päätöslauselma 1325 pantaisiin täytäntöön käytännössä.
<SPEAKER ID="262" NAME="Marios Matsakis">
ALDE-ryhmän puolesta. - (EN) Arvoisa puhemies, nyt on olemassa runsaasti näyttöä siitä, että jotkut YK:n rauhanturvaajat ovat viime vuosina tehneet kammottavia rikoksia sitä haavoittuvaa siviiliväestöä kohtaan, jota heidän olisi suojeltava. Nämä rikokset ovat olleet esimerkiksi sellaisia kamalia tekoja kuin raiskauksia ja lasten seksuaalista hyväksikäyttöä.
<P>
Tässä asiassa on kolme erittäin huolestuttavaa ja hämmentävää näkökohtaa. Ensinnäkin on lähes varmaa, että raportoidut ja tutkitut tapaukset ovat vain jäävuoren huippu. Väitetään, että jokaista tutkittua tapausta kohti kymmenen tapausta jää ainiaaksi pimentoon. Toiseksi useimmissa tapauksissa rikoksen jäljet peitetään systemaattisesti. Tähän eivät syyllisty ainoastaan rikoksen tekijät vaan myös heidän ylemmät esimiehensä, jolloin sotilaiden aseveljeydestä tulee salaliitto ja rikollisten kätkemistä.
<P>
Joka tapauksessa näissä olosuhteissa ei ole ainoastaan vaikeaa toteuttaa asianmukaista tutkintaa, vaan useissa tapauksissa se on jopa mahdotonta. Tässä on olennaista se, että YK:n sotilaita koskeva oikeudenkäyttövalta on jokaisen sotilaan kotimaalla. Tällaiseen oikeudenkäyntiin liittyy valtavasti prosessuaalisia ja oikeudellisia ongelmia, ja tämä itse asiassa suojelee YK:n sotilaita syytteen nostamiselta.
<P>
Kolmanneksi useimmissa tutkituissa ja oikeiksi todetuissa tapauksissa syyllinen pääsee pälkähästä pienellä rangaistuksella. Tavallisesti lapsen raiskaamisesta tuomitaan useimmissa maissa elinkautiseen vankeuteen, mutta YK:ssa lapsenraiskaajaa todennäköisesti vain nuhdellaan tai ei voida enää palkata YK-joukkoihin.
<P>
YK:n henkilökunnan häpeällinen, halveksittava ja kammottava rikollinen toiminta ei voi jäädä rankaisematta. Myöskään YK:n johtoportaan ylintä poliittista vastuuta ei voida lakaista maton alle. YK:n väistyvällä pääsihteerillä Kofi Annanilla on tämän suhteen paljon selitettävää.
<SPEAKER ID="263" NAME="Urszula Krupa">
IND/DEM-ryhmän puolesta. - (PL) Arvoisa puhemies, tämä keskustelu ihmisoikeusrikkomuksista on erityisen järkyttävä ja vastenmielinen, sillä se koskee humanitaaristen operaatioiden henkilökunnan sekaantumista ihmiskauppaan ja lasten seksuaalisen hyväksikäyttöön Liberiassa, Haitissa, Kongossa ja muualla. Tämän henkilökunnan olisi tarkoitus auttaa nälänhädän ja aseellisten konfliktien uhreja ja huolehtia heidän turvallisuudestaan, suojelustaan ja ravinnostaan.
<P>
Seksuaalinen hyväksikäyttö, pakkoprostituutio ja nälänhädässä olevien lasten kauppaaminen osoittavat sen, miten alas ihminen voi vajota seuratessaan halujaan ja ollessaan piittaamatta moraalisista periaatteista. Vaikka vain muutama henkilö syyllistyy tällaisiin häpeällisiin ja järkyttäviin tekoihin, muu työnsä hyvin hoitava henkilökunta, jota on tuhansia, joutuu kantamaan epäilyksen varjoa, ja tämä johtaa toivon menettämiseen.
<P>
Tämän vuoksi me emme voi vaieta ja meidän on vaadittava, että syyllisiä rangaistaan ja että humanitaaristen operaatioiden henkilökunta valitaan ja seulotaan huolellisesti.
<SPEAKER ID="264" NAME="Józef Pinior" AFFILIATION="PSE">
(PL) Arvoisa puhemies, haluan korostaa kolmea asiaa. Ensinnäkin se järkytys ja kauhu, joka seurasi raportteja YK-joukkojen sekaantumisesta seksuaaliseen hyväksikäyttöön Liberiassa ja Haitissa, osoittaa selvästi sen, että YK:n on selvitettävä nämä asiat perinpohjaisesti ja rikoksiin syyllistyneet on tuotava oikeuden eteen ja heitä on rangaistava.
<P>
Toinen asiani koskee YK:n rauhanturvajoukkojen roolia nykymaailmassa ja sitä, miten tärkeinä Euroopan unioni pitää näitä joukkoja. Jäsen Martinez puhuikin jo tästä.
<P>
Kolmanneksi YK:n rauhanturvajoukoille olisi annettava erityiskoulutusta ihmisoikeuksista, ja tällaiseen koulutukseen voisi sisältyä sukupuolisuhteita käsittelevä osa. Haluan myös korostaa sitä, että YK:n rauhanturvaoperaatioihin osallistuvista suhteellisen osan olisi oltava naisia. Nämä toimet voisivat taata tulevaisuudessa sen, että tällaiset rikokset eivät enää koskaan toistu.
<SPEAKER ID="265" NAME="Kathy Sinnott" AFFILIATION="IND/DEM">
(EN) Arvoisa puhemies, voidaanko Haitin ja Liberian tapahtumia todella pitää poikkeuksellisina Itä-Timorin, Somalian, Kosovon ja Kongon jälkeen? Kaikkialla, minne YK menee, näyttää tapahtuvan niiden siviilien seksuaalista hyväksikäyttöä, joita sen olisi tarkoitus suojella.
<P>
Kofi Annan on ollut YK:n ja sen rauhanturvajoukkojen pääsihteeri monien vuosien ajan, kun hänen vastuullaan oleva YK:n henkilökunta on syyllistynyt hyväksikäyttöön. Hän ei ole tehnyt asialle mitään. Hän sallii sitä vastoin toiminnan peittelyn, kuten YK:n sisäinen raportti seksuaalisesta hyväksikäytöstä Itä-Timorissa osoittaa. Vaikka seksuaalinen hyväksikäyttö on ollut siellä ongelma YK:n saapumisesta lähtien vuonna 1999, yhtään YK:n henkilökuntaan kuuluvaa urakoitsijaa tai sotilasta ei ole tuotu oikeuden eteen, ei edes kun oli kyse itätimorilaisista lapsista. Paavia ja Vatikaania pidetään vastuullisina seksuaalisesta hyväksikäytöstä, johon papit ovat syyllistyneet, joten miksi samaa periaatetta ei sovelleta Kofi Annaniin ja YK:hon?
<P>
Pääsihteeri Annan jää pian eläkkeelle suuresti arvostettuna ja saa korkeaa eläkettä. Toivon, että hänen seuraajansa suhtautuu seksuaaliseen hyväksikäyttöön vakavasti.
<SPEAKER ID="266" NAME="Jacques Barrot" LANGUAGE="FR">
Arvoisa puhemies, hyvät parlamentin jäsenet, on itsestään selvää, että komissio on parlamentin tavoin närkästynyt ja huolestunut tästä rauhanturvaoperaatioihin osallistuvien sotilaiden käytöksestä, jota on mahdotonta hyväksyä.
<P>
Tämä asia ei sellaisenaan tietenkään suoranaisesti kuulu komission toimivaltaan. On kuitenkin selvää, että olemme erittäin huolissamme siitä, että jotkut sinibaretit ovat syyllistyneet seksuaaliseen hyväksikäyttöön. Nämä tapaukset eivät ole ainoastaan heikentäneet jo valmiiksi järkyttyneen ja kurjistuneen paikallisväestön luottamusta, vaan ne ovat myös rikkomuksia huolenpidon velvoitetta vastaan, joka kuuluu rauhanturvaoperaation koko henkilökunnalle.
<P>
Komissio tukee tämän vuoksi täysin YK:n toteuttamia seksuaalisen hyväksikäytön nollatoleranssipolitiikkaan liittyviä toimia. Komissio yhtyy luonnollisesti parlamentin kehotukseen YK:lle, jotta se toteuttaisi välittömästi ankaria toimia tässä asiassa.
<SPEAKER ID="267" NAME="Puhemies">
Keskustelu on päättynyt.
<P>
Äänestys toimitetaan hetken kuluttua, tämän iltapäivän keskustelujen jälkeen.
