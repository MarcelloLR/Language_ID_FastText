<CHAPTER ID="004">
Eurooppalainen hätänumero 112 (kirjallinen kannanotto): ks. pöytäkirja
<P>

<SPEAKER ID="047" NAME="Monica Frassoni" AFFILIATION="Verts/ALE">
(IT) Arvoisa puhemies, hyvät kollegat, itse asiassa en voi viitata mihinkään tiettyyn työjärjestyksen artiklaan. Halusin kuitenkin muistuttaa siitä, että sanoitte eilen, ettei Euroopan unionin pitäisi puuttua kirkon verojärjestelyihin. Sanoitte myös puhuvanne omissa nimissänne. Mielestäni Euroopan parlamentin puhemies ei puhu omissa nimissään asioista, jotka kuuluvat Euroopan unionin komission toimivaltaan. Sen vuoksi halusin sanoa että pidin puheenvuoroanne erityisen epäasianmukaisena, koska olette myös minun puhemieheni, ja mielestäni kirkon verojärjestelyjä koskeva asia pitäisi selvittää Euroopan unionin sääntöjen mukaisesti.
<P>
(Suosionosoituksia)
<SPEAKER ID="048" NAME="Puhemies">
(DE) Arvoisa Monica Frassoni, voin vakuuttaa teille, ettei asia ollut lainkaan dramaattinen. Minua pyydettiin eräässä lehdistölle antamassani haastattelussa esittämään kantani joistakin mainitsemistanne asioista, ja kyseisessä haastattelussa sanoin, että meidän pitäisi ottaa aina hyvin tarkoin huomioon solidaarisuusperiaate, ennen kuin ryhdymme toimenpiteisiin Euroopan unionin tasolla. En keskustellut asiasta sen tarkemmin.
<P>
(Suosionosoituksia)
<SPEAKER ID="049" NAME="Marco Cappato" AFFILIATION="ALDE">
(IT) Arvoisa puhemies, hyvät kollegat, olen pahoillani, että jatkan sinnikkäästi tästä aiheesta, mutta haluaisin viitata työjärjestyksen artiklaan, jonka nojalla olette tämän parlamentin edustaja, sekä työjärjestyksen artikloihin Euroopan toimielinten välisten suhteiden asianmukaisuudesta.
<P>
Toisin kuin juuri sanoitte, ongelma on se, että Euroopan komission tutkinta on parhaillaan käynnissä, ja komissio on pyytänyt Italian hallitukselta tietoja siitä, onko olemassa vaara, että kilpailulainsäädäntöä rikotaan; tämä työ ei liity toissijaisuuteen vaan EU:n säädöksiin. Te sanoitte kirjaimellisesti, että meidän pitäisi jättää tämä asia Italian viranomaisille, mutta miten te voitte sanoa niin, kun kyseisessä tutkinnassa pyritään nimenomaan selvittämään, ovatko Italian viranomaiset mahdollisesti rikkoneet yhteisön oikeutta? Tämän vuoksi lausuntonne on ristiriitainen.
<P>
(Suosionosoituksia)
<SPEAKER ID="050" NAME="Puhemies">
(DE) Arvoisa Marco Cappato, olemme keskustelleet myös muista teidän kannaltanne erityisen tärkeistä aiheista. Tässä yhteydessä on tarkoitus tuoda esiin joitakin yleisiä periaatteita. Emme ole puhuneet lainkaan mistään yksityiskohdista. Suosittelen, ettemme takerru tähän aiheeseen. Ohimennen sanoen kukaan ei puolusta Euroopan unionin lainsäädäntöä yhtä määrätietoisesti kuin minä. Euroopan unionin lainsäädäntöä on mielestäni pidettävä aina mittapuuna. Joten haluaisin jättää tämän asian käsittelyn nyt tähän.
<SPEAKER ID="051" NAME="Antonio Tajani" AFFILIATION="PPE-DE">
(IT) Arvoisa puhemies, hyvät kollegat, halusin vain painottaa sitä, että parlamentin puhemies Hans-Gert Pöttering oli aivan oikeassa sanoessaan, että hän puhui omissa nimissään. Muistuttaisin Marco Cappatoa siitä, että Euroopan unionilla ei ole minkäänlaista toimivaltaa julkisten palvelujen toimittamista koskevan kilpailun alalla.
<SPEAKER ID="052" NAME="Puhemies">
(EN) Kiitän Antonio Tajania, mutta haluamme nyt päättää tämän asian käsittelyn tällä kertaa tähän.
