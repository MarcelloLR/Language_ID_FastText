<CHAPTER ID="009">
Neuvosto esittelee esityksen yleiseksi talousarvioksi - Varainhoitovuosi 2009 (keskustelu) 
<SPEAKER ID="804" NAME="Puhemies">
(DE) Esityslistalla on seuraavana keskustelu neuvoston esityksestä yleiseksi talousarvioksi varainhoitovuodelle 2009. Toivotan siksi tervetulleeksi neuvoston puheenjohtajavaltion edustajana talousarviosta, julkisesta taloudesta ja valtionhallinnosta vastaavan ministerin Éric Woerthin.
<SPEAKER ID="195" NAME="Éric Woerth">
neuvoston puheenjohtaja. - (FR) Arvoisa puhemies, hyvät naiset ja herrat, minulle on sekä kunnia että ilo puhua tänään parlamentissanne kahdesta syystä: Ensinnäkin siksi, että parlamenttinne on Euroopan demokratian sydän. Puheenjohtajavaltio Ranska kunnioittaa ja ihailee suunnattomasti Euroopan yhdentymisen tueksi tekemäänne työtä, ja Ranskan presidentti antoi Strasbourgissa heinäkuussa pitämässään puheessa parhaan mahdollisen todisteen halustamme auttaa Eurooppaa etenemään yhdessä. Minä ja kollegani Ranskan hallituksessa toimimme tämän saman hengen mukaisesti. Toiseksi siksi, että neuvosto hyväksyi 17. heinäkuuta yksimielisesti vuoden 2009 talousarvioesityksen, jonka esittelen teille tänään. Tämä yksimielisyys osoittaa, että tämä talousarvioesitys on tasapainoinen ja että kaikki EU:n hallitukset voivat tuntea sen omakseen.
<P>
Alustavat yhteytemme ovat tarjonneet vakaan perustan talousarviomenettelyn jatkamiselle. Kolmenvälisissä neuvotteluissa ja neuvottelukokouksissa on ollut rakentava ilmapiiri. Olemme jo päässeet sopimukseen kuudesta lausumasta, ja olen varma, että pystymme sopimaan monista muista yhteistä etua koskevista asioista.
<P>
Voin vakuuttaa teille, että neuvosto on valmis jatkamaan tätä korkealaatuista vuoropuhelua, jotta vuoden 2009 talousarviosta voidaan saada aikaan kaikkia tyydyttävä sopimus.
<P>
Tässä sopimuksessa pitäisi noudattaa kolmea periaatetta: Ensimmäinen on Euroopan unionin politiikan painopistealojen rahoituksen varmistaminen - ja me olemme luoneet kaudeksi 2007-2013 rahoituskehyksen, joka meidän on pantava täytäntöön voidaksemme saavuttaa kilpailukykyä, yhteenkuuluvuutta ja kasvua koskevat tavoitteemme. Toinen on toimielinten sopimuksessa säädettyjen talousarviota koskevan kurinalaisuuden ja moitteettoman varainhoidon sääntöjen noudattaminen. Kulujen on pysyttävä tällä sopimuksella määrätyissä rajoissa, ja eri otsakkeita koskevissa ylärajoissa on säilytettävä riittävät liikkumavarat. Kolmas periaate edellyttää, että määrärahoja on muutettava todellisten vaatimusten huomioon ottamiseksi. Meidän pitäisi erityisesti ottaa oppia edellisten talousarvioiden toteuttamisesta, jotta pystyisimme määrittämään todelliset valmiutemme alakohtaisten politiikanalojen täytäntöönpanoon. Yhteisön talousarvion maksumäärärahoja on sitä paitsi aina toteutettu liian vähän vuonna 1998 tapahtuneesta rahoitusnäkymien luomisesta lähtien. Talousarvion toteuttaminen on parantunut komission jäsenen Dalia Grybauskaitén ponnistelujen ansiosta, mutta varainhoitovuoteen 2009 liittyvä epävarmuus on edelleen selvästi huomattavaa, eikä tässä vaiheessa ole merkkejä siitä, että vuosi 2009 poikkeaisi mitenkään edellisistä vuosista.
<P>
Eurooppalaisten veronmaksajien etujen suojeleminen on myös tärkeää - tämä on erityisen totta nykyisessä taloustilanteessa - joten meidän on parhaamme mukaan vältettävä sisällyttämästä talousarvioon sellaisia määrärahoja, joita ei voida käyttää. Pyrkimys realistiseen ja tasapainoiseen talousarvioon on siksi ollut neuvoston työn ohjenuorana.
<P>
Ennen kuin esittelen teille sen työn tulokset, haluaisin sanoa muutaman sanan kehitysmaiden huimasti nousevia elintarvikkeiden hintoja koskevasta nopean toiminnan välineestä. Keskitymme ensi viikon keskusteluissamme tähän kysymykseen. Kesäkuun 19. ja 20. päivän Eurooppa-neuvoston kokouksessa annettiin vahva poliittinen sysäys pitämällä myönteisenä komission aikomusta esittää ehdotus uudesta rahastosta maatalouden tukemiseksi kehitysmaissa. Eurooppa-neuvoston valtuudet ovat kuitenkin varsin selkeät tässä suhteessa: ratkaisuun on päästävä tiukasti nykyisiä rahoitusnäkymiä noudattaen.
<P>
Olen tietoinen siitä, että Euroopan parlamentti ei tällä hetkellä ole asiasta samaa mieltä. Neuvosto kuitenkin arvioi komission 18. heinäkuuta tekemää ehdotusta tästä näkökulmasta.
<P>
Haluaisin lopuksi muistuttaa teitä, että Eurooppa-neuvosto vahvisti vasta eilen halukkuutensa tukea jälleenrakennusponnisteluja Georgiassa, myös Etelä-Ossetian ja Abhasian alueilla, jo maksetun kuuden miljoonan euron arvoisen hätäavun lisäksi. EU tekee siksi aloitteen Georgian jälleenrakennuksen tukemista koskevan kansainvälisen konferenssin pikaisesta koolle kutsumisesta. Eurooppa-neuvosto kehotti eilen neuvostoa ja komissiota aloittamaan valmistelut kyseistä konferenssia varten.
<P>
Haluaisin nyt esittää teille neuvoston laatiman vuoden 2009 talousarvioesityksen tärkeimmän kohdan.
<P>
Ehdotamme talousarvion maksusitoumusmäärärahoiksi 134 miljardia euroa, joka on 469 miljoonaa euroa vähemmän kuin alustavassa talousarvioesityksessä. Maksusitoumusmäärärahojen lisäys on siten 2,8 prosenttia vuoteen 2008 verrattuna, ja sen ansiosta EU:n yleiset sitoumuksia koskevat valmiudet säilytetään.
<P>
Maksumäärärahojen osalta neuvosto on tehnyt mukautuksen, joka rajoittuu 1,7 miljardiin euroon verrattuna alustavaan talousarvioesitykseen. Edellisten vuosien kehotuksenne mukaan neuvosto ei ole tehnyt satunnaisia yleisiä vähennyksiä kaikkiin otsakkeisiin. Sen sijaan tämä vähennys perustuu yksityiskohtaiseen analyysiin vuosien 2007 ja 2008 talousarvioiden toteuttamisesta ja täytäntöönpantavia ja loppuun saatettavia yhteisön ohjelmia koskevaan realistiseen lähestymistapaan. Maksumäärärahojen määrä talousarvioesityksessä on siten 115 miljardia euroa.
<P>
Vuoden 2009 maksumäärärahojen tason lasku - ja tätä haluaisin korostaa - ei ole yllätys. Sitä on pidetty todennäköisenä siitä asti, kun rahoituskehys vuosiksi 2007-2013 hyväksyttiin. Vaikka vuoden 2009 maksumäärärahojen yläraja on huomattavasti alhaisempi kuin vuosien 2008 ja 2010 raja, se voidaan selittää erityisesti määrärahojen siirroilla koheesiopolitiikkaan, johon vuonna 2009 vaikuttaa vuosien 2000-2006 ohjelmakauden päättyminen ja asteittainen lisäys vuosien 2007-2013 ohjelmakaudella. Emme ole myöskään nähneet merkkejä siitä, että uudet ohjelmat käynnistyisivät nopeammin. Hallinnointi- ja valvontajärjestelmien hyväksymistä ja tärkeitä hankkeita koskevat valvontamekanismit päinvastoin osoittavat, että ne käynnistyvät hitaasti. Siksi 433 ohjelmasta vain kahdelle ohjelmalle, Unkarissa, on suoritettu välimaksut.
<P>
Talousarvioesityksemme maksumäärärahojen taso on siksi realistinen ja unionin tarpeisiin sovitettu.
<P>
Kunkin otsakkeen osalta pitäisi korostaa muutamia seikkoja.
<P>
Otsakkeen ”Kasvua ja työllisyyttä edistävä kilpailukyky” osalta neuvosto pitää erittäin tärkeänä Lissabonin strategian täytäntöönpanoa. Se on siksi varmistanut riittävän rahoituksen tarjoamisen erityisesti tutkimusta ja teknologista kehitystä koskeville ohjelmille, Euroopan laajuisille verkoille ja koulutuksen ja elinikäisen oppimisen laadun parantamiseen. Kuten sanoin, neuvosto on rajoittanut maksusitoumusmäärärahojen lisäystä täytäntöönpantavien ohjelmien mahdollisuuksia koskevan analyysin perusteella.
<P>
Haluaisin kuitenkin korostaa, että tässä yhteydessä maksusitoumusmäärärahojen lisäys on sangen huomattava ensisijaisten ohjelmien osalta. Esimerkiksi vuoteen 2008 verrattuna lisäys on tutkimuksen puiteohjelmassa kymmenen prosenttia, innovaatio- ja kilpailukykyohjelmissa 16 prosenttia ja Euroopan kansalaisten kannalta olennaisessa elinikäisen oppimisen ohjelmassa kuusi prosenttia.
<P>
Nämä esimerkit osoittavat selvästi neuvoston hyväksymän kohdennetun strategian. Neuvosto on lisäksi vähentänyt maksumäärärahoja - 471 miljoonalla eurolla - tekemällä leikkauksia useisiin kohdennettuihin kohtiin ottaakseen huomioon sen, miten määrärahoja on käytetty.
<P>
Otsakkeen 1b ”Kasvua ja työllisyyttä edistävä koheesio” osalta neuvosto on hyväksynyt komission alustavassa talousarvioesityksessä esittämän maksusitoumusmäärärahojen määrän. Maksumäärärahojen osalta hyväksyimme tasapainoisen lähestymistavan esittämällä toisaalta 50 miljoonan euron lisäystä lähentymismaille ja -alueille ja toisaalta 300 miljoonan euron vähennystä alueellisen kilpailukyvyn alalla.
<P>
Tämä merkitsee kohtuullista yleistä 250 miljoonan euron vähennystä maksumäärärahoissa, ja olen tyytyväinen siihen, että pystyimme sopimaan rakenne- ja koheesiorahastoja sekä maaseudun kehitysohjelmia koskevista yhteisistä lausumista.
<P>
Otsakkeen ”Luonnonvarojen suojelu ja hallinta” osalta neuvosto on hyväksynyt rajoitetun 382 miljoonan euron vähennyksen maksusitoumusmäärärahoissa ja 497 miljoonan euron vähennyksen maksumäärärahoissa. Nämä koskevat lähinnä markkinoiden interventioon ja tilien tarkastamiseen ja hyväksymiseen liittyviä budjettikohtia ja jossain määrin maaseudun kehitykseen liittyviä budjettikohtia.
<P>
Haluaisin myös huomauttaa, että ruokaohjelmiin, hedelmien ja maidon ilmaiseen jakeluun, koulumaitoon ja edistämistoimenpiteisiin liittyvät budjettikohdat on säilytetty. Olemme myös säilyttänee komission ehdottamat ympäristöpolitiikkaa koskevat määrät.
<P>
Otsakkeen 3 ”Kansalaisuus, vapaus, turvallisuus ja oikeus” osalta neuvosto on lisännyt hieman ylärajojen mukaista liikkumavaraa kokonaismäärään 76 miljoonaa euroa tekemällä kohdennettuja 20 miljoonan euron suuruisia vähennyksiä maksusitoumusmäärärahoissa. Tässä yhteydessä haluaisin korostaa, miten tärkeänä puheenjohtajavaltio Ranska pitää maahanmuuttopolitiikkaa. Alustavassa talousarvioesityksessä Frontex-virastolle ehdotettu määrä on siksi sisällytetty talousarvioesitykseen.
<P>
Otsakkeen 4 ”EU maailmanlaajuisena toimijana” osalta olemme pyrkineet ennakoimaan Palestiinaan ja Kosovoon liittyviä tarpeita odottamatta komission oikaisukirjelmää, joka sen pitäisi antaa ensi viikolla. Olemme siksi alustavaan talousarvioesitykseen verrattuna varanneet lisävaroja Palestiinaa varten sata miljoonaa euroa ja Kosovoa varten 60 miljoonaa euroa.
<P>
YUTP:n osalta neuvosto on hyväksynyt varotoimenpiteenä maksusitoumus- ja maksumäärärahat, jotka olivat alustavassa talousarvioesityksessä ja jotka ovat 17. toukokuuta 2006 tehdyssä toimielinten sopimuksessa esitettyjen määrien mukaisia. Maksumäärärahoissa vähennyksiä tehtiin 393 miljoonan euron arvosta, mutta puolet tästä vähennyksestä liittyy hätäapuvaraukseen ja, kuten tiedätte, neuvosto harkitsee, että tämän varauksen rahoittaminen voi olla mahdollista osoittamalla uudelleen maksumäärärahoja, kuten on tehty viime vuosina.
<P>
Lopuksi otsakkeen 5 ”Hallinto” osalta neuvosto on hyväksynyt 3,8 prosentin hallitun lisäyksen hallinnollisiin määrärahoihin, minkä se katsoo olevan välttämätöntä toimielinten asianmukaisen toiminnan varmistamiseksi. Otsakkeessa 5 käytettävissä oleva liikkumavara on siten 224 miljoonaa euroa. Neuvosto on tietenkin hyväksynyt vuoden 2007 laajentumiseen liittyvät 250 tointa. Olemme myös tehneet kohdennettuja vähennyksiä pikemmin aiemman toteuttamisen perusteella kuin tekemällä yleisiä leikkauksia, joista on tullut miltei perinne.
<P>
Lopuksi hajautettujen virastojen osalta olemme ottaneet huomioon kyseisten virastojen elinkaaren. Emme voi käsitellä vakaan toimintatavan kehittäneitä virastoja samalla tavalla kuin virastoja, jotka edelleen kehittävät asiantuntemustaan - kehitysasteella olevia virastoja - ja olemme ottaneet huomioon joidenkin virastojen aiempina varainhoitovuosina tuottamat ylijäämät. Tämä koskee Frontexia ja Eurojustia, kahta painopistealoihimme kuuluvaa virastoa.
<P>
Yhteenvetona haluaisin sanoa, että minun mielestäni vuoden 2009 talousarvioesityksessä pyrkimykset, joita meillä luonnollisesti on Euroopan unionimme osalta, ja vakaan talousarvion laadinta, josta olemme vastuussa kansalaisille, ovat tasapainossa. Tämä on ehdottomasti olennaista, jos kansalaisten halutaan jakavan tämä luottamus eurooppalaiseen aatteeseen.
<P>
Parlamentin näkemys on luultavasti erilainen, mutta me olemme vasta talousarviomenettelyn alussa, ja meillä on vielä paljon aikaa yhdenmukaistaa näkemyksiämme vuoden 2009 talousarvion rakenteesta ja vastata komission uusien ehdotusten meille antamiin haasteisiin. Olen varma, että kolme toimielintä tekee kaikkensa, jotta marraskuun neuvotteluun mennessä - kahden kuukauden kuluessa - voimme päästä kattavaan sopimukseen kaikista näistä asioista. Toivon myös, että tämä sopimus on paras mahdollinen kompromissi sekä toimielinten että Euroopan kansalaisten osalta. Voitte luonnollisesti luottaa siihen, että minä sitoudun siihen täysimääräisesti.
<SPEAKER ID="196" NAME="Puhemies">
(DE) Suuret kiitokset, ministeri. Te ansaitsisitte paremman osallistujamäärän, mutta jäsentemme laatu merkitsee paljon. Tänään aloitamme tietenkin alustavan keskustelun, ja virkaanne aiemmin hoitanut entinen ministeri on myös läsnä.
<SPEAKER ID="197" NAME="Jutta Haug">
esittelijä. - (DE) Arvoisa puhemies, arvoisa komission jäsen, arvoisa neuvoston puheenjohtaja, te sanoitte juuri, että olemme talousarviomenettelyn alussa. Parlamentin osalta asia ei ole niin. Me aloitimme talousarviomenettelyn ja keskustelut menettelystä ja vuoden 2009 talousarviostamme vuoden alussa. Me olemme siis jo kulkeneet pitkän matkan. Sitä paitsi me parlamentissa olemme erityisesti sitä mieltä, että komission alustava talousarvioesitys ja neuvoston esitys - jossa, kuten tiedämme, karsitaan komission arvioiden sisältämiä sitoumus- ja maksusitoumusmäärärahoja - eivät kumpikaan ole kovin innostavia. Me emme ehdottomasti pidä sitä kunnianhimoisena talousarviona, jolla vastataan Euroopan unionin tarpeisiin kaikilla mahdollisilla poliittisen toiminnan aloilla.
<P>
Parlamentilla on erityisesti jatkuvasti vaikeuksia siinä, että vaikka jatkuvasti ja kaikkialla puhutaan halusta torjua ilmastonmuutosta, tämä aikomus ei kuvastu riittävästi talousarviossa. Me parlamentissa - kuten voitte nähdä musertavasta tuesta, joka istuntosalissa annettiin heinäkuun äänestyksessä budjettivaliokunnan neuvotteluryhmälle - varmistamme, että ilmastonmuutoksen torjuntaa voidaan tehostaa monissa talousarvion osissa ja että se voidaan tehdä eurooppalaisista rahastoista. Emme usko, että maksusitoumus- ja maksumäärärahojen välille voi jäädä niin suuri kuilu kuin komission ehdottama 15 prosenttia, jota neuvosto on jälkeenpäin vielä laajentanut.
<P>
Sen sijaan varmistamme, että saamme talousarvion, joka vastaa enemmän talousarvion täsmällisyyttä ja selkeyttä koskevia periaatteita. Meillä on tänä syksynä epäilemättä ajoittain kiihkeitä keskusteluja. Olen kuitenkin hyvin toiveikas sen suhteen, että saavutamme tyydyttävän tuloksen, kun pääsemme toistemme kanssa yhteisymmärrykseen tietyistä aiheista.
<SPEAKER ID="199" NAME="Janusz Lewandowski">
esittelijä. - (PL) Arvoisa puhemies, kuten tavallista, aloitamme syksyllä ratkaisevan vaiheen talousarviomenettelyssä, tällä kertaa vuodelle 2009. Tehtävänämme on panna merkille ja ottaa huomioon kaikki muutokset, jotka on tehty alustavien talousarvioesitysten jättämisen jälkeen.
<P>
Minulle Euroopan parlamentin ja muiden Euroopan unionin toimielinten talousarvion esittelijänä suurin ongelma ja vaikeus on epävarmuus Lissabonin sopimuksen kohtalosta. Vuoden 2009 talousarvioennusteet perustuivat todennäköisimpään tulokseen eli sen sopimuksen voimaantuloon, jolla laajennetaan perustavanlaatuisesti Euroopan parlamentin yhteispäätösvaltaa. Koska tällä hetkellä sopimuksen yllä leijuu kysymysmerkki, normaali vastaus talousarvion osalta on erottaa Lissabonin sopimukseen suoraan liittyvät kustannukset tulevan vuoden alustavista kustannuksista, ja tämän kehotuksen esitämme kaikille Euroopan unionin toimielimille. Olemme saaneet Euroopan parlamentilta vastauksen, jota tutkitaan parhaillaan. Se ei ole vielä parlamentin puhemiehistön virallinen asiakirja, mutta sillä vastataan kehotukseen erottaa Lissabonin sopimukseen liittyvät kustannukset, mikä voidaan ottaa myöhemmin huomioon, mikäli tilanne muuttuu.
<P>
Epävarmuus siitä, miten Lissabonin sopimuksen kohtalo vaikuttaa vuoden 2009 talousarvioon, ei tietenkään vapauta meitä vuoden 2009 kulusuunnitelman laatimista koskevien muiden periaatteiden soveltamisesta. Meidän on otettava huomioon Euroopan parlamentin jäsenten palkkioita ja avustajien palkkioita ja palkkaamista koskevat uudet säännöt. Meidän on katettava Euroopan parlamentin vaalikampanjan kustannukset ja otettava huomioon vuonna 2008 tapahtuneet eri energialähteiden hintojen muutokset. Vuosi 2009 on ennen kaikkea vaalivuosi, jolloin meidän on pyrittävä ankaruuteen ja rahoituskuriin. Euroopan unionin byrokratian - toisin sanoen Euroopan unionin hallinnon - laajentuminen ei ole paras viesti lähetettäväksi ihmisille, joiden me pyydämme uusivan Euroopan parlamentin jäsenten valtuudet.
<P>
Haluaisin kiinnittää huomiota vielä yhteen asiaan, joka ei koske minua Euroopan parlamentin esittelijänä vaan ihmisoikeuksista ja kaikkien Euroopan kansojen itsemääräämisoikeudesta huolestuneiden demokraattisten valtioiden yhteisön jäsenenä. Meidän pitäisi reagoida, myös talousarvion tasolla, siihen, mitä Georgiassa tapahtui. Minun mielestäni Euroopan parlamentin pitäisi päättää kantansa tästä asiasta ensimmäisessä käsittelyssä, koska on vaikeaa taivutella eurooppalaisia veronmaksajia jatkamaan ehdottoman avun tarjoamista Venäjälle, kun se tuhlaa rahojaan sotimalla rajojensa ulkopuolella.
<SPEAKER ID="201" NAME="Kyösti Virrankoski">
budjettivaliokunnan varapuheenjohtaja. - (FI) Arvoisa puhemies, arvoisa ministeri, arvoisa komission jäsen, ensinnäkin haluan lausua kiitokseni siitä, että ensi vuoden talousarvioesitys on saatu parlamentin käsittelyyn. Samalla haluan lausua pahoitteluni, että valiokuntamme puheenjohtaja Reimer Böge ei voi olla läsnä keskustelussa, koska hänellä on samaan aikaan tärkeitä velvollisuuksia kotimaassaan. Siksi käytän hänen puolestaan budjettivaliokunnan puheenvuoron.
<P>
Haluan kiittää neuvostoa ja sen puheenjohtajavaltiota rakentavasta yhteistyöstä, sillä saimme aikaan heinäkuun budjettisovittelussa tärkeitä yhteisiä julistuksia, jotka koskevat muun muassa rakenne- ja koheesiorahastojen toimeenpanoa, Euroopan solidaarisuusrahastoa ja globalisaatiorahastoa sekä henkilöstömenoja. Tämä lupaa myönteistä ilmapiiriä myös marraskuun sovittelussa. Valitettavasti neuvosto ei ollut yhtä yhteistyökykyinen, mitä tuli lukuisien uusien toimien rahoittamiseen, jota käsiteltiin ja sisällytettiin päätöslauselmiin muun muassa kesäkuun Eurooppa-neuvostossa.
<P>
Jo komission alustava talousarvioesitys oli varsin niukka. Maksusitoumusmäärärahat olivat 134,4 miljardia euroa eli 2,6 miljardia alle rahoitusnäkymien ja maksumäärärahat vielä niukemmat eli 116,7 miljardia euroa. Tämä vastaa maksuissa vain 0,90 prosenttia EU:n bruttokansantulosta, mikä on huomattavasti alle äärimmilleen tingityn rahoituskehyksen, keskimäärin 1 prosenttia. Neuvosto on leikannut budjettia lisää yhteensä 500 miljoonaa euroa maksusitoumusmäärärahojen osalta ja 1,8 miljardia euroa maksumäärärahojen osalta.
<P>
Mielestäni budjetti ei vastaa EU:n eikä parlamentin prioriteetteja juuri niukkuuden vuoksi. Erittäin vaarallista on, että leikkauksia on tehty otsakkeeseen 1, joka on kestävän kasvun ja työllisyyden kannalta avainasemassa. Maksumäärärahojen vähyys uhkaa erityisesti rakennepolitiikkaa, joka on yksi parlamentin tärkeitä prioriteetteja. Sen toimeenpano muutenkin on viivästynyt jo paljon.
<P>
On aivan selvää, että talousarviossa on tarkasteltava erityisesti otsaketta 1, mutta myös otsaketta 4, joka näyttää vuodesta toiseen olevan kroonisesti alirahoitettu. Tälläkin hetkellä on vaikeuksia Kosovon ja Palestiinan suhteen.
<P>
Haluan nostaa esiin vielä kaksi asiaa: ensimmäinen on elintarvikeapuinstrumentti, Food Facility Instrument. Komissio esittää noin yksi miljardia euroa elintarvikeavun ja -tuotannon kehittämiseen kehitysmaissa. Parlamentti kannattaa tätä, mutta valittaa, että komissio ei ole esittänyt sopivia instrumentteja. Toimielinten välinen sopimus tarjoaa tähän hyvän mahdollisuuden, ja budjettivaliokunta on valmis ja halukas kunnioittamaan toimielinten välistä sopimusta myös tässä asiassa.
<P>
Euroopan parlamentti on valmis tukemaan myös Georgian jälleenrakentamista. Myös tässä budjettimenettely antaa mahdollisuuksia. Toivomme, että seuraavassa lahjoittajien konferenssissa, kun komissio antaa Euroopan unionin puolesta lupauksia, niistä keskustellaan etukäteen budjettiviranomaisten kanssa.
<SPEAKER ID="203" NAME="Dalia Grybauskaitė">
komission jäsen. - (EN) Arvoisa puhemies, haluaisin muistuttaa erittäin hyvästä ilmapiiristä neuvotteluissamme, jotka aloitimme keväällä ja saimme loppuun ennen kesälomaa. Toivon, että pystymme etenemään tällä tavalla koko menettelyn ajan.
<P>
Haluaisin kiinnittää huomionne siihen, että meillä on neuvotteluissamme neljä keskeistä ongelmaryhmää. Ensimmäinen koskee maksumäärärahojen tasoa, jota neuvosto on leikannut 1,8 miljardilla eurolla. Komission ehdotusta koskevassa arvioinnissa parlamentti katsoo sen olevan liian vaatimatonta, ja neuvoston mielestä se on liian kunnianhimoista, joten toivon, että pystymme pääsemään kompromissiin ja laatimaan asianmukaisen talousarvion Euroopan unionille neuvottelujemme viimeiseen vaiheeseen mennessä.
<P>
Toinen ongelmaryhmä keskittyy otsakkeeseen 4, ja haluaisin nyt mainita kolme osaa: lisävarat Kosovolle ja Palestiinalle, hätäapuvaraus, erityisesti siksi, että tänä ja ensi vuonna on tarpeita, jotka edellyttävät nopeaa toimintaa, ja tietysti tuleva avunantajien konferenssi Georgian auttamiseksi, ja tästä meillä ei - ainakaan tänään - ole vielä päätöstä käsiteltävänä.
<P>
Kolmas ryhmä, joka komission mielestä on ongelmallinen, koskee hallinnollisia kuluja, joiden osalta neuvosto, kuten tavallisesti, hyväksyy toimet, mutta leikkaa rahoitusta. Tämä tarkoittaa, että komissio ei voi tässä vaiheessa ja näiden ehdotusten nojalla palkata lisähenkilöstöä, vaikka 250 laajentumiseen liittyvää toimea on hyväksytty.
<P>
Neljäs ryhmä koskee elintarvikkeisiin liittyvää välinettä. Teimme neuvoston yllyttämänä ehdotuksen, jota parlamentti ei vielä tässä vaiheessa ole hyväksynyt välineeksi. Joten tämä on neuvottelujemme neljäs minun mielestäni ongelmallinen ryhmä.
<P>
Yleisesti vain nämä neljä kohtaa voivat siis aiheuttaa ongelmia. Loppu on erittäin hyvin valmisteltua ja erittäin hyvin laskettua, ja uskon, että voimme päästä hyvin nopeasti yhteisymmärrykseen suurimmasta osasta. Jos pidämme yllä nykyistä yhteistyöhenkeä, toivon, että ratkaisemme kaikki ongelmamme.
<SPEAKER ID="205" NAME="Éric Woerth">
neuvoston puheenjohtaja. - (FR) Arvoisa puhemies, ensiksi kiitos tästä keskustelusta. Haluaisin sanoa Jutta Haugille, että tämä talousarvio on selkeästi kunnianhimoinen, vaikka tasot eivät olekaan aivan samoja, kun viittaatte eri otsakkeisiin. Meillä on kuitenkin luonnollisesti sama tavoite, ja meidän on tietysti sovitettava mielipide-eromme yhteen. Meillä on siihen nyt kaksi kuukautta aikaa.
<P>
Toiseksi, arvoisa Janusz Lewandowski, Lissabonin sopimuksen seurauksia koskevien huomautustenne osalta me jaamme toiveemme siitä, että itse asiassa on katsottava, että ratifiointimenettelyä ei ole vielä saatettu loppuun ja että siksi on järkevää olla ottamatta kyseisiä kustannuksia talousarvioon. Minun mielestäni meillä on selvästi sama kanta tähän kysymykseen. Mainitsitte Georgian. Euroopan komissio on itse asiassa viitannut tähän yhtenä tärkeimmistä kysymyksistä, jotka meidän on ratkaistava, ja neuvosto on ilmaissut näkemyksensä aiheesta. Meidän täytyy nyt pyrkiä panemaan täytäntöön eilen iltapäivällä määritellyt toimenpidealat.
<P>
Arvoisa Kyösti Virrankoski, te sanoitte alustavasta talousarvioesityksestä, että se on jo äärimmäisen tiukka ja että me itse asiassa teemme siitä vielä tiukemman. Se on totta. Meidän on kuitenkin erotettava maksusitoumusmäärärahat ja maksumäärärahat. Maksusitoumusmäärärahojen osalta lisäystä on vuoteen 2008 verrattuna vain alle kolme prosenttia. Minun mielestäni tämä osoittaa, miten kunnianhimoisia olemme. Maksumäärärahojen osalta on totta, että vastaavan laajuista vähennystä suunnitellaan. Yritin selittää, että teimme hyvin yksityiskohtaisen analyysin ja että tämä ei ole seurausta maksumäärärahojen vähentämistä koskevasta satunnaisesta ja huolimattomasta menettelystä. Se on vain ja yksinkertaisesti seurausta eri politiikanalojen määrärahojen käyttöasteen analyysistä. Yritin selittää tämän jokaisen otsakkeen osalta. Jos palaan lyhyesti otsakkeeseen 1, on totta, että siinä on vähennys, mutta samalla tuon vähennyksen puitteissa on suunniteltu 50 miljoonan euron lisäys lähentymismaille ja -alueille. Halusin mainita tämän. Otsakkeen 4 osalta - myös komission jäsen mainitsi tämän - Palestiinaa ja Kosovoa koskevia määrärahoja lisätään, ja puolet talousarvioesitykseen sisälletyistä määrärahojen vähennyksistä liittyy hätäapuvaraukseen, jota voidaan rahoittaa, kuten tähän mennessä on tehty, varojen uudelleen sijoittamisella. Meillä on siis aikaa marraskuuhun asti keskustella perusteellisemmin erityisistä ja selkeästi määritellyistä kysymyksistä, joihin sovelletaan tiettyjä rajoituksia, ja pyrimme tekemään parhaan mahdollisen kompromissin, kompromissin, joka tietysti auttaisi meitä etenemään.
<SPEAKER ID="206" NAME="Puhemies">
(DE) Tämä oli tärkeä välikeskustelu talousarviosta. Te kaikki viittaatte hyvin kärkkäästi Georgian kriisiin ja sotaan. Kuten tiedätte, annoin kyseisestä aiheesta Eurooppa-neuvostolle eilen julkilausuman, ja minusta tuntuu, että Euroopan unionin toimielinten kaikki puolet ovat samaa mieltä eilen ilmaisemani kannan kanssa. Kiitos.
