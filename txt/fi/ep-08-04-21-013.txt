<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="021" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="022" NAME="Carmen Fraga Estévez" AFFILIATION="PPE-DE">
(ES) Arvoisa puhemies, kuten eräät teistä saavat kuulla tiedotusvälineistä, espanjalainen pakastusalus Playa de Bakio, jonka kotisatama on Bermeossa ja jolla on 26 miehistön jäsentä, joista 13 Espanjan kansalaisia ja 13 afrikkalaista syntyperää, kaapattiin eilen, kun sillä oltiin pyytämässä tonnikalaa kansainvälisillä vesillä noin 400 kilometrin päässä Somalian rannikolta.
<P>
Kalastusalalla ollaan oltu jo jonkin aikaa hyvin huolissaan turvallisuuden puutteesta kyseisellä Intian valtameren alueella, jolla merirosvous on lisääntynyt merkittävästi ja jolla kaapattiin hiljattain ranskalainen jahti huhtikuun 11. päivänä.
<P>
Tämän tilanteen huomioon ottaen, arvoisa puhemies, haluaisin pyytää parlamenttia ja yhteisön toimielimiä ryhtymään kaikkiin tarvittaviin toimiin miehistön ja aluksen välittömän vapauttamisen jouduttamiseksi ja suojelemaan yhteisön kalastuslaivastoa, joka pyytää kalaa kyseisillä nyt maailman vaarallisimpana pidetyillä vesillä.
<SPEAKER ID="023" NAME="Ioan Mircea Paşcu" AFFILIATION="PSE">
(EN) Arvoisa puhemies, vierailin muutama viikko sitten turvallisuus- ja puolustuspolitiikan alivaliokunnan puheenjohtajan Karl von Wogaun kanssa Euroopan unionin rajavalvonnan avustusoperaation Eubamin toteutuspaikalla Odessassa, Ukrainassa. Operaation toimeksiannossa Ukrainaa ja Moldovaa autetaan valvomaan tehokkaammin yhteistä rajaansa niin, että niille tarjotaan asiantuntemusta ja tukea.
<P>
Ollessamme siellä näimme, että Eubam on onnistunut työntekijöidensä ammattitaidon ja laadukkaan työpanoksen ansiosta saavuttamaan hyvän maineen viranomaistoimijana. Siitä on hyötyä, kun Eubam välittää asiantuntijuuttaan yhteistyökumppaneilleen ja toisaalta toimii niille välittäjänä tärkeissä yhteistä etua koskevissa kysymyksissä. Lisäksi EU:n lipun alla toimiva Eubam on unionimme ainoa edustaja kyseisellä laajalla ja tärkeällä alueella. Näin ollen se edustaa siellä tehokkaasti toimielimiämme ja edistää turvallisuusstrategiamme ja naapuruuspolitiikkamme konkreettista täytäntöönpanoa. Se toimii epäilemättä esimerkkinä, jota kannattaa soveltaa myös muilla mielenkiintomme kohteena olevilla aloilla.
<SPEAKER ID="024" NAME="Graham Watson" AFFILIATION="ALDE">
(EN) Arvoisa puhemies, edellisellä istuntojaksolla Brysselissä pitämänne puhe Tiibetin tapahtumista otettiin parlamentissa erittäin hyvin vastaan, ja uskon, että kaikki paikalla olleet jäsenet kannattivat sitä. Puheesta kävi selvästi ilmi Euroopan unionissa esitetty julkinen mielipide Tiibetissä hiljattain tukahdutetuista mielenosoituksista.
<P>
Myös komissio ja useat jäsenvaltiot ilmaisivat neuvostossa suuren huolensa kyseisistä tapahtumista. Näin ollen on yllättävää - ja ryhmäni mielestä valitettavaa, - että neuvoston puheenjohtajavaltio on päättänyt olla kutsumatta Dalai Lamaa Brysseliin tapaamaan ministereitä. Onkin mielestäni entistä tärkeämpää, että tämä parlamentti tukee ehdotustanne Dalai Laman kutsumisesta. Lisäksi mietin sitä, voisinko pyytää teitä ottamaan yhteyttä Dalai Laman edustajiin, jotta saataisiin selville, olisiko hänen mahdollista aikaistaa vierailuaan, joka on määrä toteuttaa nykyisen aikataulun mukaan joulukuussa. On selvää, että tässä parlamentissa ja Euroopassa ollaan erittäin kiinnostuneita keskustelemaan Tiibetin tapahtumista ennen joulukuuta.
<P>
(Suosionosoituksia)
<SPEAKER ID="025" NAME="Bogusław Rogalski" AFFILIATION="UEN">
(PL) Arvoisa puhemies, haluaisin puhua samasta aiheesta. Olympiatuli on sammutettu tiibetiläisten verellä, verellä, jota vuodatetaan Tiibetissä joka päivä. Mitä lähempänä olympialaisten avajaiset ovat, sitä voimakkaampia ovat Kiinan kostotoimet omia kansalaisiaan ja Tiibetin asukkaita vastaan.
<P>
Edellisessä Brysselissä pidetyssä istuntojaksossa hyväksyimme päätöslauselman, jossa kritisoitiin Kiinan viranomaisten ihmisoikeusrikkomuksia. Pyysimme myös Kiinaa aloittamaan uudelleen neuvottelut Dalai Laman kanssa. Valitettavasti puheenjohtajavaltio Slovenia ei ottanut huomioon näitä pyyntöjä. Mielestäni parlamentin olisi toimittava päättäväisesti sen osalta, että Slovenian ulkoasianministeri Dimitrij Rupel ei ole kutsunut Dalai Lamaa yhteenkään viralliseen Euroopan unionin kokoukseen.
<P>
Parlamentti edustaa Euroopan omaatuntoa. Tätä omaatuntoa ei saa hiljentää yhdenkään Euroopan unionin virassa toimivan ministerin julkisilla lausunnoilla.
<SPEAKER ID="026" NAME="Mikel Irujo Amezaga" AFFILIATION="Verts/ALE">
(ES) Arvoisa puhemies, merirosvoudesta on tullut eräs meriturvallisuutta koskevista maailmanlaajuisista uhkista.
<P>
Meriteollisuutta valvovan International Maritime Bureaun laatimien tilastojen mukaan merirosvojen hyökkäysten määrä on kolminkertaistunut viimeisen vuosikymmenen aikana: Vuonna 1995 hyökkäystapauksia oli 90. Vuonna 2007 luku oli noussut 263:een.
<P>
Nyt samaan aikaan kun keskustelemme, 26-miehistöisen Playa de Bakio -kalastusaluksen jäsenet ovat edelleen kaapattuina Somaliassa. Kuten kollegani sanoi aikaisemmin, meidän ei ehkä olisi ainoastaan osoitettava solidaarisuuttamme heidän perheilleen. Meidän olisi myös vaadittava Euroopan unionia toimimaan tässä asiassa ja tekemään kaikkensa näiden kalastajien vapauttamiseksi.
<P>
Ei riitä, että allekirjoitamme sopimuksia useiden Afrikan valtioiden kanssa. Meidän on myös taattava näiden alusten turvallisuus.
<P>
Ongelma on laajuudeltaan eurooppalainen, ja se on ratkaistava sellaisena.
<SPEAKER ID="027" NAME="Mary Lou McDonald" AFFILIATION="GUE/NGL">
(EN) Arvoisa puhemies, kuten tiedätte, Irlannissa järjestetään 12. kesäkuuta kansanäänestys Lissabonin sopimuksesta.
<P>
Haluan nostaa esille asian, joka aiheuttaa Irlannissa erittäin suurta huolta. Viestinten mukaan komissio ja tämän parlamentin valiokunnat tekevät aktiivisesti yhteistyötä keskenään rajoittaakseen tiedonvälitystä. Lainatakseni komission varapuheenjohtajaa Margot Wallströmiä: komissio on halukas lieventämään viestien sisältöä tai lykkäämään niiden kertomista, jos niitä voidaan pitää haitallisina ennen Lissabonin sopimuksesta pidettävää kansanäänestystä. Lehdistössä on raportoitu parlamentin valiokunnille lähettämästä kirjeestä, jossa niitä pyydettiin olemaan käsittelemättä mahdollisia Lissabonin sopimuksesta aiheutuvia arkaluontoisia poliittisia kysymyksiä ennen sopimuksen ratifioimista.
<P>
Haluan sanoa teille, että tämänkaltaista menettelyä ei voi hyväksyä. Irlantilaisten olisi voitava keskustella niin, että heillä on asiasta kattavaa tietoa. He ansaitsevat saada kaikki tiedot kaunistelemattomina, oli kyse sitten yhtiöveroista tai sopimuksen puolustus- ja turvallisuusmääräysten toteuttamisesta. Olen varma, että olette kanssani samaa mieltä siitä, että ihmiset ansaitsevat ainakin saada tietää kaikki tosiasiat.
<P>
Siksi pyydän teitä tänään ilmoittamaan julkisesti, että valiokunnat eivät lykkää tai tukahduta keskustelua näistä arkaluontoisista aiheista. Pyydän komissiota tekemään samoin.
<SPEAKER ID="028" NAME="Georgios Georgiou" AFFILIATION="IND/DEM">
(EL) Arvoisa puhemies, pyydän anteeksi viivytystä. Olen juuri saapunut parlamenttiin.
<P>
Uskon, että Kreikan tapauksessa on epärealistista puhua rajaseutuyhteistyöstä. Kreikka on valtio, johon tulee neljänneksi eniten laittomia maahanmuuttajia Espanjan, Ranskan ja Ruotsin jälkeen.
<P>
Miten voidaan puhua rajaseutuyhteistyöstä, kun toisaalta - ja eikö asia ole näin, arvoisa puhemies - meidän on oltava tekemisissä sellaisen valtion kanssa, jossa sitä nimenomaan harjoitetaan: Turkki tekee kyseistä työtä, toisin sanoen Turkissa on tahoja, jotka kuljettavat ammattimaisesti laittomia maahanmuuttajia Aasiasta Eurooppaan.
<P>
Lisäksi Kreikka saa erittäin vähän taloudellista tukea, - olen pahoillani siitä, että minulla ei ole tarpeeksi aikaa esitellä asiaankuuluvia yksityiskohtia - ja niinpä minun on kerrottava teille, että jos Eurooppa ei auta Kreikkaa, uskon, että juuri Euroopan on maksettava lasku, joka aiheutuu niistä ihmisistä, jotka tänään virtaavat Eurooppaan Kreikan ja Egeanmeren ja sen 2 000 saarta käsittävän alueen kautta.
<SPEAKER ID="029" NAME="Slavi Binev" AFFILIATION="NI">
(BG) Käytän puheenvuoron kiinnittääkseni huomionne vitsaukseen, joka vaikuttaa yli miljoonan ihmisen oikeuksiin Bulgarian pääkaupungissa. Tämä on ongelma, joka ilmentää selvästi korruptiojärjestelmiä, jotka ovat valitettavasti päässeet pesiytymään kaikille elämänaloille Bulgariassa viime vuosina. Sofiyska Voda -yhtiö on kerännyt kahdeksana peräkkäisenä vuotena kaupungin ja hallituksen ilmeisellä suostumuksella mittavia voittoja tavallisten kansalaisten kustannuksella. Se ei ole täyttänyt edes vähimmäisvelvoitteitaan, joihin se on sitoutunut toimilupasopimuksessa. Sen sijaan, että sopimus olisi lakkautettu, toimiluvan haltija saa ylimääräisiä tuhansien eurojen suuruisia lainoja. Bulgarian hallituksen viranomaiset sulkevat silmänsä kansalaisjärjestöjen lukuisilta protesteilta. Näin tekevät sekä keskusviranomaiset että kunnallisviranomaiset. Siksi kyseiset järjestöt joutuivat lopulta lähestymään Euroopan komission jäsentä José Manuel Barrosoa virallisesti ja epävirallisesti, kun hän vieraili äskettäin maassamme. Koska Bulgarialla ja sen hallinnollisilla elimillä ei ole halua suojella kansalaisyhteiskuntaan kuuluvia oikeuksia, luotan siihen, että Euroopan unionin viranomaiset tekevät sen.
<SPEAKER ID="030" NAME="Nicolae Vlad Popa" AFFILIATION="PPE-DE">
(RO) Huhtikuussa Bukarestia esiteltiin tiedotusvälineissä ensimmäistä kertaa ainoastaan suotuisalla tavalla, kun Naton huippukokous järjestettiin Romaniassa.
<P>
Monet eivät uskoneet, että maamme kykenisi järjestämään näin suuren kokouksen. Paikalla oli 3 000 viranomaista 49 maasta ja 3 500 toimittajaa. Bukarestin huippukokouksen osallistujamäärä oli korkein ja kokouksessa käsitellyt asiat olivat monimutkaisimpia koko Naton historiassa.
<P>
Haluaisin esitellä kolme merkittävää tulosta, jotka saavutettiin huippukokouksessa: Kroatiaa ja Albaniaa pyydettiin liittymään Natoon. Lisäksi Nato aikoo ottaa käyttöön USA:n ohjuskilpeä täydentävän ohjuskilven. Sillä suojellaan Nato-maita, joita USA:n ohjuskilpi ei suojaa. Naton jäsenmaiden päämiehet myös sitoutuivat lisäämään joukkojen määrää Afganistanissa Talibanin torjumiseksi, toteuttamaan sotilasoperaatioihin kuuluvat vaikeat tehtävät yhteistyössä ja vähentämään joukkojensa käyttöä koskevia rajoituksia.
<SPEAKER ID="031" NAME="Maria Matsouka   -" AFFILIATION="PSE">
(EL) Arvoisa puhemies, kunnioittakaamme Nikos Aslamazidisin muistoa. Hän työskenteli Saint-Nazairen laivatelakalla ja aloitti nälkälakon huonojen työolojen vuoksi. Meidän on jälleen kerran nostettava esille kysymys, joka koskee työntekijöiden suojelua nykyajan orjakaupalta.
<P>
Puhutaanpa työttömyydestä, alityöllisyydestä, työn epävarmuudesta ja myös välitystoimistoista, jotka vuokraavat työntekijöitä, tai pitäisikö sanoa, riistävät heitä. Nämä työvoimaa välittävät yritykset kohtelevat työntekijöitä kuin nykyajan orjia: he käyttävät työntekijöitä hyväkseen, kunnes nämä ovat täysin uuvuksissa, maksavat heille erittäin huonoa palkkaa, pompottavat heitä mielin määrin ja hankkiutuvat heistä mielivaltaisesti eroon. Kuinka me suojelemme näitä työntekijöitä? Bolkesteinin direktiivi tekee epäselvyydestä taidetta. Siinä sallitaan työntekijöiden heittäminen sosiaaliselle jätetunkiolle. Jatkuvasti yleistyvä joustoturvapolitiikka on uusi tapa purkaa työsuhteita koskeva sääntely. Sen vuoksi työsuhteista tulee epävakaampia ja epävarmempia. Tuloksena meillä on nyt kertakäyttötyöntekijöitä, jotka kamppailevat päivittäin selvitäkseen ja säilyttääkseen arvokkuutensa.
<P>
Ei ole ainoastaan mahdollista, että luodaan toisenlainen Eurooppa, jossa täystyöllisyys, paremmat työolosuhteet ja varallisuuden oikeudenmukaisempi jakautuminen ovat etusijalla. Se on välttämätöntä. Työntekijöiden uhrauksissa on pohjimmiltaan kyse ponnisteluista, joilla pyritään torjumaan keskiaikaisten työehtojen asettamista. Kaikkien edistyksellisten voimien on ehdottomasti torjuttava niitä yhtenäisesti.
<SPEAKER ID="032" NAME="Magor Imre Csibi" AFFILIATION="ALDE">
(RO) Metsien hakkuissa on päädytty maailmanlaajuisesti tasolle, joka on huolestuttava. Metsiä hakataan 13 miljoonaa hehtaaria vuodessa. Ilmiö liittyy läheisesti metsien laittomaan hakkuuseen ja puutuotteiden laittomaan kauppaan.
<P>
Me voisimme jatkaa silmiemme sulkemista metsien joukkotuhoamiselta ja uskoa edelleen siihen, että meillä eurooppalaisilla on kehittyneet luonnon monimuotoisuutta ja kuluttajien suojelua koskevat järjestelmät.
<P>
Euroopan unionissa noin 50 prosenttia trooppisista maista tuoduista puutuotteista ja 20 prosenttia Euroopasta ja Venäjältä tuoduista puutuotteista tulee laittomista lähteistä.
<P>
Näin ollen me tulemme edistäneeksi täysin Amazonilla tapahtuvia laittomia hakkuita, minkä lisäksi kyseinen ilmiö on yleinen Viron, Romanian ja Bulgarian kaltaisissa jäsenvaltioissa.
<P>
Meidän on lähestyttävä johdonmukaisesti ja rehellisesti kysymystä, joka koskee laittomia hakkuita ja laitonta kauppaa kolmansissa maissa ja erityisesti Euroopan unionin alueella.
<P>
Näin ollen ehdotan, että Euroopan komissio toimittaa mahdollisimman pikaisesti ehdotuksen lainsäädännöstä, jossa sallitaan ainoastaan laillisista lähteistä tulevan puun ja puutuotteiden myynti eurooppalaisilla markkinoilla.
<P>
Olen laatinut tämän tavoitteen toteuttamiseksi kirjallisen kannanoton ja kannustan kollegoitani liittymään meihin, jotta voisimme yhdessä torjua laittomia hakkuita.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Arvoisa puhemies, hintojen nousu ja lähestyvä elintarvikepula ovat saamassa huolestuttavia piirteitä. Haluaisin kiinnittää huomionne perusteltuihin huolenaiheisiin, jotka koskevat viimeaikaista kehitystä Maailman kauppajärjestön (WTO) maatalousneuvotteluissa.
<P>
Euroopan komissio osallistuu neuvotteluihin. Sen on toimittava täysin neuvoston antamien neuvotteluvaltuuksien mukaisesti ja tarkistetun yhteisen maatalouspolitiikan puitteissa. Komission on taattava Euroopan maatalouden elinvoiman, kilpailukyvyn ja monitoiminnallisen luonteen säilyminen. Vaikuttaa siltä, että Euroopan laadukasta elintarviketuotantoa koskevan tarpeen huomioimisella on nyt kiire, ja näin ollen EU:n on neuvottelukannassaan keskityttävä tähän seikkaan.
<SPEAKER ID="034" NAME="Maria Badia i Cutchet" AFFILIATION="PSE">
(ES) Arvoisa puhemies, Unesco juhlii 23. huhtikuuta Kirjan ja ruusun päivää. Tämä on myös se päivä, jolloin Miguel de Cervantes kuoli ja William Shakespeare syntyi.
<P>
Miguel de Cervantes, joka on espanjalaisen kirjallisuuden merkkihenkilö, tunnetaan maailmanlaajuisesti Don Quijote -teoksestaan. Tätä kirjaa pidetään yleisesti ensimmäisenä modernina romaanina ja yhtenä maailman hienoimmista teoksista.
<P>
Englantilainen näytelmäkirjailija, runoilija ja näyttelijä William Shakespeare syntyi juliaanisen kalenterin mukaan eri vuonna huhtikuun 23. päivänä. Häntä pidetään kaikkein tärkeimpänä englanninkielisenä kirjailijana ja myös eräänä maailmankirjallisuuden merkittävimmistä hahmoista.
<P>
Monet Euroopan unionin valtiot ovat valinneet tämän päivän suojelupyhimystensä juhlapäiväksi. Näin on tehty Kataloniassa, jossa kyseisenä päivänä vietetään San Jordin eli Pyhän Yrjön päivää. Tällöin juhlitaan katalaanin kieltä ja kulttuuria. Mielestäni tämä parlamentti antaisi Euroopan kulttuureille ja eurooppalaiselle kirjallisuudelle tunnustuksen osallistumalla näihin juhlallisuuksiin kyseisenä kulttuurin ja kirjallisuuden päivänä, jota juhlitaan niin laajasti Euroopan unionissa.
<SPEAKER ID="035" NAME="Jaroslav Zvěřina" AFFILIATION="PPE-DE">
(CS) Arvoisa puhemies, haluaisin huomauttaa, että päätöksemme johtavat joskus hyvin odottamattomiin tuloksiin. Nyt mielenkiintomme biopolttoaineisiin ja niiden käyttämiseen polttoaineseoksissa on jokseenkin laantumassa. Biopolttoaineet eivät ainoastaan aiheuta maataloustuotteiden hintojen nousua, sillä niiden käytöllä nopeutetaan myös sademetsien tuhoamista. Meidän olisi otettava tästä opiksemme tulevan lainsäädännön säätämistä ajatellen. Joillakin muilla laeillamme saattaa myös olla samankaltaisia haitallisia vaikutuksia. Tästä esimerkkinä on viimeaikainen suuntaus autoteollisuuden toiminnan vapaaehtoiseen sääntelyyn. Meidän ei näin ollen pidä säätää lakeja liian hätäisesti. Meidän on harkittava niiden säätämistä rauhassa ja omaksuttava vastuullisempi lähestymistapa. Meidän kannattaisi muistaa vanha sanonta: parempi katsoa kuin katua.
<SPEAKER ID="036" NAME="Hanna Foltyn-Kubicka" AFFILIATION="UEN">
(PL) Arvoisa puhemies, haluaisin vielä lausua muutaman sanan Venäjän sananvapaudesta. Moskovsky Korrespondent -päivälehti on kadonnut lehtikojuista, koska siinä osoitettiin kiinnostusta Vladimir Putinin väitettyä avioeroa kohtaan. Se, mikä tapahtuu Ranskassa täysin julkisesti, peitellään ja pidetään salassa Venäjällä. On selvää, että kaikkien valtion päämiehen siviilisäätyä koskevien tietojen olisi oltava julkisia. Lisäksi ihmisten ei edes sallita esittää kysymyksiä kyseisistä seikoista. Tämä kävi ilmi hiljattain, kun Vladimir Putin arvosteli ankarasti Nezavisimaja gazeta -sanomalehden naistoimittajaa ja sai hänet itkemään.
<P>
Sääntöjä, joilla hallinnoidaan viranomaisten ja viestinten välistä suhdetta koskevia käyttäytymissääntöjä ja jotka on tunnustettu sivistyneessä maailmassa, ei edelleenkään voida soveltaa Venäjällä. Siellä viestimet ovat väline, jota viranomaiset valvovat. Jos ne eivät toimi viranomaisten tahdon mukaisesti, ne lakkautetaan. Toimittajia pelotellaan ja äärimmäisissä tapauksissa murhataan, kuten kävi Anna Politkovskajalle.
<P>
Sananvapaus on demokratian perusta. Voimme nähdä jälleen kerran, että Venäjän demokratian perusta on hyvin heikko.
<SPEAKER ID="037" NAME="László Tőkés" AFFILIATION="Verts/ALE">
(HU) Arvoisa puhemies, viime vuosina unkarilaisia on hakattu Slovakian, Serbian ja Romanian kaduilla vain sen vuoksi, että he ovat puhuneet äidinkieltään, unkaria. Juuri viime viikonloppuna väkivaltaisuudet alkoivat uudelleen, ja verta vuodatettiin Kolozsvárissa, Transylvaniassa. Hyökkäyksen uhrit Tibor Zágy, István Ambrus ja János Fancsali ovat toimittajia. Kolme nuorta romanialaista hyökkäsi heidän kimppuunsa takaapäin öisellä kadulla ja hakkasi heidät julmasti. Heitä ivattiin ja solvattiin. Heitä kutsuttiin likaisiksi ulkomaalaisiksi ja heidän käskettiin mennä takaisin koteihinsa, mihin he kuuluivat. Lauantaina Attila-nimistä unkarilaismiestä puukotettiin samankaltaisessa tapauksessa Szabadka-Subotican keskusaukiolla Vojvodinassa, Serbiassa. Kolozsvár on se paikka, jossa uusfasistinen romanialainen New Right -ryhmä piti 15. maaliskuuta - Unkarin vallankumouksen päivänä - unkarilaisia vastustavan mielenosoituksen. Samana päivänä kaupungissa pahoinpideltiin nuori unkarilainen henkilö. Meidän on kiireesti yhdistettävä voimamme romanialaisten serkkujemme kanssa ja tukahdutettava aggressiivinen kansallismielisyys. Me odotamme, että Romanian viranomaiset hyväksyvät asiaa koskevan lainsäädännön ja että syyllisiä rangaistaan asianmukaisella tavalla.
<SPEAKER ID="038" NAME="Daniel Strož" AFFILIATION="GUE/NGL">
(CS) Arvoisa puhemies, hyvät naiset ja herrat, haluaisin käyttää hyväkseni tätä tilaisuutta ja puhua eräästä vakavasta asiasta. Se koskee jatkuvia yrityksiä muuttaa toista maailmansotaa koskevaa historiankirjoitusta. Nämä yritykset ovat toistuvia. Niitä toteutetaan eri muodoissa, ja joskus niitä tapahtuu Euroopan parlamentissa. Useimmiten ja tosiasiassa valtaosassa tapauksissa ne ilmenevät hyökkäyksinä Tšekin tasavallan tai oikeammin Tšekkoslovakian presidentin asetuksia kohtaan. Entisessä Tšekkoslovakiassa näitä asetuksia, jotka perustuvat kansainväliseen lainsäädäntöön, käytettiin natsi-Saksan häviöön liittyvien lainsäädännöllisten kysymysten sääntelyyn. Tiedän varmuudella, että eräät Euroopan parlamentin saksalaisista ja unkarilaisista jäsenistä suunnittelevat tälle vuodelle lisätoimia, joilla on tarkoitus vastustaa näitä presidentin asetuksia. Siksi haluaisin pyytää Euroopan parlamentin jäseniä olemaan kannattamatta kyseisiä toimia ja tuomitsemaan ne vahvasti. Olen varma, että olemme kaikki samaa mieltä siitä, että toista maailmansotaa koskevan historian uudelleenkirjoittamista ei voi mitenkään hyväksyä.
<SPEAKER ID="039" NAME="Marie Panayotopoulos-Cassiotou" AFFILIATION="PPE-DE">
- (EL) Arvoisa puhemies, hyvät naiset ja herrat, haluaisin kiinnittää huomionne siihen, että kirjallinen kannanotto nro 33 on allekirjoitettavissa tästä päivästä lähtien. Se koskee nuorten asemaa EU:n politiikassa. Kaikki tietävät, että työttömyys koskettaa nuoria ihmisiä. Tämä on asia, johon meidän on keskityttävä EU:n nykytilanteen ja tulevaisuuden vuoksi.
<P>
Me pyydämme näin ollen jäsenvaltioita ottamaan nuoret huomioon kaikilla asianmukaisilla politiikan aloilla. Niiden on ryhdyttävä heidän kanssaan suunnitelmalliseen vuoropuheluun. Niiden on suunniteltava poliittisia toimenpiteitä, jotka koskevat koulutuksen ja elinikäisen oppimisen lisäksi työllisyyttä, sosiaalista osallisuutta, terveyttä, nuorten riippumattomuutta, liikkuvuutta, perusoikeuksia ja syrjimättömyyttä. Tämä antaa meille toivoa paremmista mahdollisuuksista niiden nuorten suhteen, joita on vaikea tavoittaa väestörakenteesta johtuvan ongelman vuoksi.
<SPEAKER ID="040" NAME="Riitta Myller" AFFILIATION="PSE">
(FI) Arvoisa puhemies, Euroopassa joka kolmas kuolemaan johtava liikenneonnettomuus johtuu rattijuopumuksesta. Espanjan aurinkorannikolla menehtyi lauantai-iltana ainakin yhdeksän ja loukkaantui vakavasti 19 suomalaista turistia, kun yhden promillen humalassa ajanut kuljettaja törmäsi maastoautollaan heitä kuljettaneeseen linja-autoon. Onnettomuuden vakavuutta lisäsi se, että useat matkustajat eivät käyttäneet linja-autossa olleita turvavöitä.
<P>
Euroopan unionin tasolla on vakavasti mietittävä sitä, miten näiltä järkyttäviltä tapahtumilta ja täysin turhilta uhreilta vältyttäisiin tulevaisuudessa. Tällä hetkellä promillerajat vaihtelevat EU:n sisällä nollasta 0,8 promilleen. Promillerajat tulisi kaikissa EU-maissa saada yhtenäisiksi ja mahdollisimman lähelle nollaa. Myös sääntöjä turvavöiden käyttämisestä pitää noudattaa, ja tästä on annettava riittävät ohjeet kuljettajille ja myös huolehdittava riittävistä seuraamuksista, jos näin ei tapahdu.
<SPEAKER ID="041" NAME="Puhemies">
(DE) Kiitos, Riitta Myller. Me kaikki esitämme syvän osanottomme uhrien omaisille.
<SPEAKER ID="042" NAME="Filiz Hakaeva Hyusmenova" AFFILIATION="ALDE">
(BG) Euroopan kansalaiset ovat huolissaan elintarvikkeiden hintojen noususta. Yleinen nopea hintojen nousu Länsi-Euroopassa vaikuttaa vielä voimakkaammin Itä-Euroopassa alhaisen tulotason vuoksi. Hintojen heilahtelulle voidaan odottaa jatkoa rahoitusmarkkinoiden epävakauden ja maailmanlaajuista talouskriisiä koskevien ennusteiden vuoksi. Kansainvälinen valuuttarahasto kehotti ryhtymään päättäväisiin toimiin, jotta elintarvikkeiden hintoja voitaisiin valvoa. Yleinen hintojen nousu liittyy energiakustannuksiin, ja Euroopan unioni on riippuvainen energiasta. Näin ollen elintarvikkeiden hintoja koskevissa keskusteluissa olisi otettava huomioon järkevän maankäytön ja vaihtoehtoisten energialähteiden tarkastelun lisäksi muita seikkoja. Lisäksi rajusti nousevia elintarvikkeiden hintoja voidaan valvoa sääntelemällä perinteisten energialähteiden hintoja. Siksi on jälleen kerran harkittava uudelleen ydinvoiman käyttöä osana EU:n energiayhdistelmää. Jos ydinvoimaloita, jotka ovat käytettävissä jäsenvaltioissa, aletaan käyttää täydellä kapasiteetilla, energiapulaa koskeva ongelma voitaisiin ratkaista, ja tällä vaikutettaisiin kuluttajien ostoskorien hintoihin.
<SPEAKER ID="043" NAME="Ewa Tomaszewska" AFFILIATION="UEN">
(PL) Arvoisa puhemies, Puolan parlamentti oli eräs ensimmäisistä lainsäädäntöelimistä, joka harkitsi Lissabonin sopimuksen ratifioimista. Se hyväksyi lakiehdotuksen ja antoi Puolan tasavallan presidentille luvan allekirjoittaa ratifioimiskirjan.
<P>
Monet jäsenvaltiot eivät ole vielä tehneet mitään päätöksiä tämän kysymyksen osalta. Sopimus perustuslaista torjuttiin Ranskan ja Alankomaiden kansanäänestyksen perusteella. En pyri viittaamaan näiden kahden sopimuksen sisältöön. Meillä kaikilla on oikeus omaan mielipiteeseemme tästä.
<P>
Haluan kiinnittää huomiota siihen, että täällä täysistuntosalissa ja muuallakin on kritisoitu Puolaa ja ratifiointiprosessia. Kritiikkiä ovat esittäneet henkilöt, jotka edustavat valtioita, jotka eivät tähän mennessä ole lainkaan edistyneet asiassa. Pidän kyseisiä huomautuksia epäoikeudenmukaisina ja ilkeämielisinä.
<SPEAKER ID="044" NAME="Milan Horáček" AFFILIATION="Verts/ALE">
(DE) Arvoisa puhemies, Amnesty Internationalin vuosiraportin mukaan yli kolmannes kaikista kuolemantuomioista maailmassa pannaan täytäntöön Kiinassa. Oikea luku on todennäköisesti paljon korkeampi ja näin ollen valtionsalaisuus. Kuolemanrangaistus on käytössä 62 valtiossa. Eräissä valtioissa sitä sovelletaan väkivallattomiin ja kyseisissä valtioissa rikoksena pidettyihin asioihin, kuten aviorikokseen, verojenkiertoon, prostituutioon ja homoseksuaalisuuteen. Lisäksi Iran, Saudi-Arabia ja Jemen teloittavat alle 18-vuotiaita.
<P>
Euroopan unionin on näin ollen tehtävä kaikkensa puolustaakseen perusoikeutta elämään ja toimimaan kuolemantuomion poistamiseksi maailmanlaajuisesti. Erityisesti unionin olisi otettava asia puheeksi Kiinan kanssa, joka johtaa näitä surullisia tilastoja, jotta se voitaisiin tuoda lähemmäksi näiden yleismaailmallisten ihmisoikeuksien soveltamista kisojen ”yksi maailma, yksi unelma” -tunnuslauseen mukaisesti.
<SPEAKER ID="045" NAME="Pedro Guerreiro" AFFILIATION="GUE/NGL">
(PT) Arvoisa puhemies, portugalilainen Cerâmica Torriense -yritys on ryhtynyt kurinpitotoimiin Pedro Jorgea vastaan, joka työskentelee ja toimii ammattiyhdistyksen johtajana yrityksessä. Yritys aikoo irtisanoa hänet, koska hän esiintyi portugalilaisessa televisio-ohjelmassa, jossa hän vain kertoi totuuden.
<P>
Kyseisessä televisio-ohjelmassa hän käytti itseään esimerkkinä tilanteesta, jossa on monien yritysten työntekijöitä: hän ei ole saanut palkankorotusta vuoden 2003 jälkeen. Haluaisimme osoittaa solidaarisuuttamme työntekijöille ja ammattiyhdistysten jäsenille, jotka ovat sorron kohteena. Mielestämme yhtiön toimintaa ei voi mitenkään hyväksyä. Sen syytökset ja uhkaukset, jotka se kohdistaa tähän työntekijään ja aktiiviseen ammattiyhdistyksen jäseneen, ovat demokratian ja vapauden vastaisia ja meidän on tuomittava ne jyrkästi.
<SPEAKER ID="046" NAME="James Nicholson" AFFILIATION="PPE-DE">
(EN) Arvoisa puhemies, viime maanantaina komissio julkaisi komission jäsenen Danuta Hübnerin laatiman työryhmäraportin, joka koskee Pohjois-Irlantia. Olen erittäin mielissäni siitä, että hän on paikalla täysistuntosalissa tänä iltana, sillä hän saa vihdoin kuulla, mitä sanottavaa minulla on tästä aiheesta. Vaikka tässä raportissa on muutamia hyviä kohtia, se ei valitettavasti ole tarpeeksi kattava. Siinä ei käsitellä erittäin haitallista alijäämäämme, joka johtuu siitä, että jäimme niin paljon jälkeen muusta Europasta yli 30 vuotta kestäneen terroristisen väkivallan jälkeen. On erittäin valitettavaa, että tämän parlamentin jäseniä ei konsultoitu tai tiedotettu kunnolla; tällaista ei ole tapahtunut koskaan aikaisemmin. Komissio ja Pohjois-Irlannin pääministeri ja varapääministeri ovat hukanneet erittäin tärkeän tilaisuuden, eikä yhtäkään ylimääräistä euroa ole annettu. Valitettavasti tätä pidetään nyt pitkänä toimenpiteenä, joka ei lopulta tuottanut mitään todellisia myönteisiä tuloksia.
<P>
Arvoisa puhemies, Pohjois-Irlannin rauha on edelleen hauras. Sen saavuttamisessa on kuljettu pitkä matka, ja siihen on mennyt paljon aikaa. Mutta rauha on edelleen hauras, eikä edessä olevia vaikeuksia saisi aliarvioida. Uskon, että asialle voidaan tehdä enemmän, olisi voitu tehdä enemmän ja olisi tehtävä enemmän, jotta taattaisiin se, että tälle rauhanprosessille voidaan tarjota erittäin vahva perusta. Monet meistä ovat työskennelleet niin lujasti ja niin pitkään sen saavuttamiseksi.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Arvoisa puhemies, Serbiassa äänestetään 11. toukokuuta. Me kaikki tiedämme, että Länsi-Balkanin alue ei ole vakaa, ennen kuin Serbia on vakaa. Kaikki merkit ovat kuitenkin poikkeuksellisen huonoja. On Kosovon tilanne, jonka yhteydessä menetetään 16 prosenttia maan pinta-alasta. Kansallismielisyys varjostaa kaikkea, ja on mahdollista, että nationalistit, radikaalipuolue, Koštunica ja sosialistipuolue ja Miloševićin puolue muodostavat koalition. Serbia liikkuu nyt Eurooppaa kohti. Samalla Euroopan unioni tekee kaikki mahdolliset virheet. Rukoilen, että Javier Solana ei esitä lausuntoa, koska Javier Solana vahingoittaa jokaisella lausunnollaan Tadićin Eurooppa-myönteisen puolueen mahdollisuuksia. Oli erittäin suuri virhe, että albaanisissi Haradinaj vapautettiin syytteistä Haagin sotarikostuomioistuimessa. Oli erittäin suuri virhe ilmoittaa kauppasopimuksesta Kosovon kanssa tällaisena ajankohtana. Oli erittäin suuri virhe jatkaa puhumista vakautus- ja assosiaatiosopimuksista - jotka Alankomaat esti tammikuussa - ja kertoa, että Euroopan unionilla menee hyvin, että se auttaa, että se tekee viisuminsaannista helpompaa. Nyt se yrittää korjata peruuttamattomia virheitään. Se yrittää vihdoin auttaa demokraattisia tahoja eli Eurooppa-myönteisiä puolueita. Kiitos.
<SPEAKER ID="048" NAME="Toomas Savi" AFFILIATION="ALDE">
(EN) Arvoisa puhemies, mielenosoitukset, joilla häirittiin olympiasoihdun kantamista Euroopassa, ovat kostautuneet meille. Nyt Kiinassa on menossa useita lännen vastaisia mielenosoituksia.
<P>
Periaatteessa kaikilla on oikeus tuntea itsensä petetyiksi, koska Kiinan viranomaiset eivät ole täyttäneet sitoumuksiaan, jotka koskevat ihmisoikeustilanteen parantamista kyseisessä maassa. Lisäksi Tiibetissä jatkuvat väkivaltaisuudet varjostavat edelleen Pekingin olympialaisia.
<P>
En voi kuitenkaan kannattaa ajatusta siitä, että esimerkiksi Lontoossa ja Pariisissa järjestettyjen mielenosoitusten kaltaiset aggressiiviset protestit olivat oikea tapa lähestyä tätä ongelmaa. Meidän aikomukseemme käyttää olympialaisia hyväksi demokraattisten arvojen esittelemiseksi Kiinan kansalle tullaan suhtautumaan hyvin vastahakoisesti, koska kiinalaiset ovat loukkaantuneita kyseisistä mielenosoituksista.
<P>
Tarvitaan sisäistä muutosta, joka on syntynyt Kiinan kansan tahdosta, jotta Kiinan kommunistinen hallinto kaatuisi. Lännen vastaiset mielenosoitukset osoittavat selkeästi, että viimeaikaiset toimemme eivät johtaneet toivomaamme tulokseen. Tapahtui päinvastoin.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Arvoisa puhemies, Euroopan komission tietojen mukaan me pienennämme vuosittain yhteisön laivastoa kahdella prosentilla suojellaksemme kalakantoja. Näin ollen vuosina 2003-2006 vähennystä on tapahtunut kymmenen prosentin verran. Tästä huolimatta laivaston koon pienentäminen ei johda pyydettyjen kalamäärien pienenemiseen, koska kalastuksessa käytettävä tekniikka on parantunut.
<P>
Samalla kun EU pienentää kalastuslaivastoaan, Australian, Uuden-Seelannin ja Kiinan kaltaiset Afrikan ja Tyynen valtameren valtiot rakentavat yhä enemmän aluksia ja laajentavat kalastuslaivastoaan. Näin ollen yhteisön laivojen määrä vähenee, ja samaan aikaan kolmansien maiden laivastot suurenevat. Tämä tarkoittaa, että me emme saavuta mitään!
<P>
Vaikka 40 prosenttia EU:ssa kulutetusta kalasta tuodaan muualta, EU on tilanteesta tarpeeksi tietoinen tehdäkseen ponnisteluja. Siksi on erittäin tärkeää, että nostamme tämän aiheen esille kansainvälisissä keskusteluissa. Meidän on oltava varmoja siitä, että myös muut pienentävät kalastuslaivastojaan.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Euroopan unionin olisi uudistettava sosiaalipolitiikkaansa ja sijoitettava pääasiassa inhimillisiin voimavaroihin, jotta se voisi hyötyä globalisaation tuomista mahdollisuuksista parhaalla mahdollisella tavalla.
<P>
Sosiaaliturvaan liittyvien kustannusten osuus bruttokansantuotteesta on ollut noin 28 prosenttia 1990-luvulta lähtien.
<P>
Vuosina 2000-2007 työpaikkojen määrä lisääntyi 13 miljoonalla ja työttömyysluku laski yhdeksästä prosentista seitsemään prosenttiin.
<P>
Samaan aikaan noin 80 miljoonaa Euroopan kansalaista elää köyhyysrajan alapuolella. Lapsista 19 prosenttia elää köyhyysriskirajalla Euroopan unionissa.
<P>
Lissabonin sopimuksessa korostetaan sosiaalimarkkinatalouden tärkeyttä Euroopan unionissa.
<P>
Sosiaalisilla muutoksilla, jotka tapahtuvat globalisaation yhteydessä, viitataan työttömyyteen, eläkejärjestelmän uudistukseen, verojärjestelmien uudistukseen, köyhyyden torjuntaan ja sijoituksiin, jotka kohdistuvat koulutukseen ja lastenhoitojärjestelmään.
<P>
Koulutus on erittäin tärkeä tekijä, jonka avulla voitaisiin tasapainottaa sosioekonomisia epäkohtia ja mahdollistaa lasten terve kehitys.
<P>
Jäsenvaltioiden olisi myös parannettava terveydenhoitojärjestelmäänsä ja toimittava vanhusten köyhyyden torjumiseksi.
<SPEAKER ID="051" NAME="Thierry Cornillet" AFFILIATION="ALDE">
(FR) Arvoisa puhemies, haluaisin vain muistuttaa parlamentin jäseniä siitä, että keskiviikkona vietämme ensimmäisen kerran maailman malariapäivää. Tähän saakka sitä on kutsuttu Afrikan malariapäiväksi. Tänä vuonna sitä vietetään ensimmäisen kerran maailman malariapäivänä.
<P>
Halusin muistuttaa jäseniä siitä, että kyseessä on maailmanlaajuinen ongelma. Malaria liitetään luonteensa vuoksi köyhyyteen, ja se koskettaa maailmanlaajuisesti 107 valtiota, joista 90:ssä tauti muodostaa vakavan kansanterveysongelman. Tämä johtuu siitä, että 40 prosenttia maailman väestöstä elää alueilla, joilla esiintyy malariaa. Maailmanlaajuisesti malariatapauksia kirjataan noin 350-500 miljoonaa tapausta vuodessa. 60 prosenttia sairastumisista kirjataan Afrikassa, jossa tapahtuu 90 prosenttia malariakuolemista. Afrikassa kuolee lapsi malariaan joka 30. sekunti. Arvoisa puhemies, tämä tarkoittaa sitä, että siinä vaiheessa, kun lopetan puheenvuoroni, kaksi lasta on ehtinyt kuolla malariaan.
<P>
Taudin uskotaan myös estävän kasvua, koska malaria pienentää vuosittain bruttokansantuotteen määrää 12 miljardin Yhdysvaltain dollarin verran. Keskiviikkona aiheesta keskustellaan työlounaalla, joka alkaa klo 13.00 huoneessa C 2.1.
<SPEAKER ID="052" NAME="Nicodim Bulzesc" AFFILIATION="PPE-DE">
(RO) Haluaisin korostaa vapaaehtoistyötä koskevan mietinnön osalta kyseisen toiminnan tärkeyttä valtioissa, jotka ovat hiljattain liittyneet Euroopan unioniin. Tällä tarkoitan vapaaehtoistyön asemaa taloustilanteen ja sosiaalisen yhtenäisyyden parantamisessa.
<P>
Romania, kuten muutkin valtiot Euroopassa, on toteuttanut vähän toimia vapaaehtoistyön edistämisessä. Näin on siitä huolimatta, että eurooppalainen jätteiden kierrätystä, hiilidioksidipäästöjen vähentämistä ja ympäristönsuojelua koskeva politiikka voitaisiin panna täytäntöön ja sitä voitaisiin edistää niin, että poliitikot yhdessä nuorten kanssa työskentelisivät vapaaehtoistyötä koskevien asioiden parissa.
<P>
Toiminnalla on niin suurta vaikutusta, että valtion toimielimet saattaisivat suhtautua siihen suotuisasti ja osallistua yhden sukupolven ajattelutavan muuttamiseen.
<P>
Ehdotan, että vapaaehtoistyö sisällytetään koulutusjärjestelmään ja alueiden välisiin ohjelmiin, jotka perustuvat hankkeisiin, joissa tarkoituksena on luoda yhteyksiä jäsenvaltioiden kansalaisten välillä.
<P>
Ehdotan, että vapaaehtoistyöhön osallistuville ihmisille annetaan symbolinen virikkeistö. Pyydän tässä asiassa apua Euroopan komissiolta ja parlamentilta.
<SPEAKER ID="053" NAME="Milan Gaľa" AFFILIATION="PPE-DE">
(SK) European Foundation for Democracy -säätiö aloitti toimintansa Brysselissä viime viikolla. Olen erittäin tyytyväinen siihen, että tämä yleiseurooppalainen järjestö on perustettu. Sen tehtävänä on edistää rauhaa ja vapautta Euroopan unionin rajojen ulkopuolella ja tukea oppositiota valtioissa, jotka eivät ole vapaita.
<P>
Monet meistä elivät totalitaarisissa järjestelmissä. Uskon, että nykyään, kun olemme vapaita, meidän on autettava niitä rohkeita miehiä ja naisia, jotka ponnistelevat vapauden ja demokratian saavuttamiseksi omissa valtioissaan. Minulla on omakohtaista kokemusta kuubalaisten toisinajattelijoiden taloudellisesta tukemisesta.
<P>
Uskon myös, että meidän on löydettävä tapoja, joilla European Foundation for Democracy -säätiön toimintaa voidaan tukea Euroopan unionin talousarviosta. Tällä tavalla voimme osallistua ponnisteluihin vapauden edistämiseksi ja seisoa Václav Havelin, Richard von Weizsäckerin ja Jacques Delorsin kaltaisten henkilöiden ja muiden kyseisen säätiön suojelijoiksi suostuneiden poliitikkojen rinnalla.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Arvoisa puheenjohtaja, neuvosto on päättänyt käydä hermojen taistelua YK:n kanssa käsittelemällä Kosovon tilannetta yksipuolisilla aloitteilla ja jättämällä täysin huomioimatta oikeusvaltion periaatteen ja kansainvälisen lain. Näin ollen on taktisesti virheellinen ratkaisu lähettää EULEX-rauhanturvajoukot Kosovoon, jossa niiden on tarkoitus ottaa vastuulleen tehtävät, joista YK:n Kosovon väliaikaisen siviilihallinnon operaatio UNMIK on tähän mennessä huolehtinut. Neuvoston päätöksen 5 artiklassa todetaan, että YK siirtää tehtävän EU:n joukoille sen jälkeen, kun YK:n tehtävä on päättynyt.
<P>
Onneksi on Espanjan kaltaisia valtioita, jotka vastustavat kyseisiä aloitteita. Espanjan ulkoasiainministerin Moratinosin mukaan aloitteilla saatetaan rikkoa kansainvälistä lakia.
<P>
Lisäksi Slovenia ja Ranska ilmoittivat Serbialle, että sen on hyväksyttävä EULEX-joukot, koska muuten se vaarantaa EU-jäsenyytensä. Tällaista on lievästi sanoen mahdotonta hyväksyä.
<SPEAKER ID="055" NAME="Zita Pleštinská" AFFILIATION="PPE-DE">
(SK) Slovakialaisten päivälehtien tyhjät etusivut - joilla protestoidaan sitä, että Slovakiassa on hyväksytty viestimiä koskeva lainsäädäntö, jonka nojalla maassa otetaan käyttöön epädemokraattiset lehdistölle osoitetut standardit kesäkuusta 2008 lähtien - muistuttavat minua Valko-Venäjästä, jossa hallitus ei kunnioita oppositiota ja jossa ei ole sananvapautta eikä lehdistönvapautta.
<P>
Mielestäni jäsenvaltio, joka juhlii 1. toukokuuta 2008 Euroopan unioniin liittymisen neljättä vuosipäivää, ei saisi hyväksyä lakeja, jotka ovat ristiriidassa unionin demokraattisten perusperiaatteiden kanssa.
<P>
Arvoisa puhemies, olen erittäin tyytyväinen puheeseenne ja selkeään kantaanne Slovakian lehdistönvapauden puolesta. Haluaisin myös kiittää kollegoitani Joseph Daulia ja Michael Gahleria heidän tuestaan. Olen luottavainen sen suhteen, että Euroopan parlamentin sosialidemokraattisen ryhmän jäsenet eivät myöskään suhtaudu passiivisesti tähän asiaan.
<P>
Lisäksi vetoan kaikkiin demokraattisen vakaumuksen omaaviin eurooppalaisiin poliitikkoihin, että he tekisivät voitavansa varmistaakseen, että mielipiteenvapautta koskevaa Saharov-palkintoa ei myönnetä Slovakialle.
<SPEAKER ID="056" NAME="Marian Harkin" AFFILIATION="ALDE">
(EN) Arvoisa puhemies, haluaisin sanoa muutaman sanan maatalouden asemasta tämänhetkisissä Maailman kauppajärjestön neuvotteluissa. Olen erittäin huolissani suunnasta, jonka komission jäsen Mandelson on ottamassa neuvotteluissa maatalousmyönnytysten osalta. Olen useasti esittänyt tämän kysymyksen komission jäsenelle Fischer Boelille tässä parlamentissa, ja hän on joka kerralla vakuuttanut minulle, että komission jäsen Mandelson toimii vastuualueensa puitteissa.
<P>
Olen kuitenkin erittäin huolissani, koska Genevessä on määrä järjestää ministerikokous 20. toukokuuta, ja komission jäsen Mandelson on valmis uhraamaan maatalouden saadakseen sopimuksen. Voisin lisätä, että sopimuksella ei saada mitään vastinetta muilla kuin maatalousalalla tuotettujen tuotteiden ja palvelujen markkinoille pääsyä koskien.
<P>
Keskustelimme YMP:stä edellisessä täysistunnossa Strasbourgissa, jossa useat parlamentin jäsenet puhuivat elintarviketurvallisuuden tarpeesta ja lentokilometrejä koskevasta kysymyksestä elintarviketuotteiden osalta sekä ruokakasvien viljelystä polttoainetuotantoa varten. Kaikki tämä vaikuttaa vakavalla tavalla Euroopan elintarviketuotantoon.
<P>
Jos komission jäsen Mandelson saa tahtonsa läpi ja vähentää tuontitulleja niin paljon, että hän päätyy ylittämään toimivaltuutensa, hän aiheuttaa sen, että Euroopan markkinoille alkaa tulvia tuontielintarvikkeita. Eurooppalainen elintarviketuotanto kärsii merkittäviä tappioita ja joissain tapauksissa tuhoutuu hänen toimintansa seurauksena. Me voimme päättää tästä asiasta vain kerran. Tämän jälkeen päätöstä ei voi perua. Europarlamentaarikkoina vastuullamme on taata kestävän laadun ja elintarvikkeiden jäljitettävyyden lisäksi elintarviketurvallisuus.
<SPEAKER ID="057" NAME="Anna Záborská" AFFILIATION="PPE-DE">
(SK) Haluaisin ilmoittaa, että kardinaali ja paavillisen perheneuvoston puheenjohtaja Alfonso López Trujillo kuoli eilen Roomassa 72-vuotiaana.
<P>
Hän puhui koko elämänsä ajan perinteisten perhearvojen puolesta ja vastusti aborttia. Koska hän oli vaikutusvaltaisen latinalaisamerikkalaisen piispainkokouksen päämies, häntä pidettiin mahdollisena ehdokkaana paaviksi Johannes Paavali II:n kuoleman jälkeen vuonna 2005. Vuonna 2006 hän kritisoi tutkijoita, jotka tutkivat kantasoluja. Hänen mielestään alkioiden tuhoaminen oli verrattavissa aborttiin.
<P>
Kardinaali Trujillo kommentoi aina nykyisiä maailmantapahtumia selkeällä tavalla ja nopeasti. Tapasin hänet useasti, mikä osoitti, kuinka me kristittyinä poliitikkoina voisimme hyötyä hänen näkemyksistään. Jäämme kaipaamaan hänen ääntään. Rauha hänen sielulleen.
<SPEAKER ID="058" NAME="Marios Matsakis" AFFILIATION="ALDE">
(EN) Arvoisa puhemies, lehdistönvapaus on demokratian perusperiaate, ja me odotamme perustellusti, että Turkin rikoslainsäädäntöä muutetaan tämän periaatteen mukaisesti. Ollaksemme kuitenkin uskottavia meidän on varmistettava, että tätä periaatetta sovelletaan asianmukaisesti myös Euroopan unionin jäsenvaltioissa. Pyytäisin kollegoitani harkitsemaan puolueettomasti sitä, onko Euroopan lehdistö todella demokraattinen ja vapaa. Vastaus on: ”ei todella ole”. Tahot, jotka eivät ole journalistisia, vaan taloudellisia ja poliittisia, käyttävät hyväkseen ja ohjailevat suuressa määrin Euroopan unionin alueen lehdistöä. Useissa tapauksissa viestimet eivät esitä totuutta sellaisenaan, vaan sellaisena, jollaiseksi tietyt mediamogulit toivovat yleisön sen mieltävän. Meidän on aika tarkastella kriittisesti sitä, kuinka lehdistö toimii Euroopan unionissa, ja toteuttaa kiireisiä korjaavia toimenpiteitä. Meidän olisi pysyttävä kannassamme Turkin sananvapautta koskevassa asiassa, mutta samalla meidän olisi toimittava omissa valtioissamme lehdistön rappion torjumiseksi.
<SPEAKER ID="059" NAME="Oldřich Vlasák" AFFILIATION="PPE-DE">
(CS) Arvoisa puhemies, hyvät naiset ja herrat, valtioita ja henkilöitä autetaan lähentymään toisiaan kaupalla ja yhteistyöllä. Näin tehdään myös urheilun avulla. Vuonna 2008 vietämme vuosipäivää, jolla on erityistä merkitystä Euroopan valtioille. Kyseessä on kansainvälisen jääkiekkoliiton sadas vuosipäivä. Tämän tapahtuman juhlistamiseksi ryhmä jäseniä, jotka tulevat niistä Euroopan maista, joissa harrastetaan jääkiekkoa, ja joita johtaa slovakialainen parlamentin jäsen Peter Šťastný, järjestivät näyttelyn Euroopan parlamentissa. Näyttelyn tarkoituksena on muistuttaa meitä sekä menestyksestä että vaikeista ajoista, jolloin kommunistihallinto sorti urheilijoita eräissä valtioissa. Peter Šťastnýn yhteyksien ansiosta Stanley Cup -pokaali tuotiin Kanadasta erityisesti tätä tapahtumaa varten. Se laitettiin näytteille ensimmäistä kertaa Belgiassa ja Euroopan parlamentissa.
<P>
Lopuksi haluaisin kiittää teitä siitä, arvoisat puhemies ja komission jäsen Ján Figel, että avasitte tämän näyttelyn ja tuitte sitä. Sen tunnuslause on: ”Uniting people through the passion for a sport” (”Yhdessä intohimosta urheiluun”). Lisäksi haluan tietenkin kiittää kaikkia niitä henkilöitä, jotka kävivät tässä näyttelyssä ja kertovat siitä muillekin.
<SPEAKER ID="060" NAME="Puhemies">
(DE) Kiitos. Tämä oli vaikuttava tapahtuma. Minua kiinnostaisi tietää, onko teillä tietoa siitä, kuinka tapahtuma oli esillä viestimissä.
<P>
Olemme käyneet läpi puhujalistan. Kaikki ne jäsenet, jotka pyysivät saada puhua kirjallisessa muodossa tai kohottamalla kätensä, ovat käyttäneet puheenvuoronsa.
<SPEAKER ID="061" NAME="Georgios Toussas" AFFILIATION="GUE/NGL">
(EL) Arvoisa puhemies, osallistun nyt kolmatta kertaa puheenvuoroja koskevaan menettelytapaan, jossa puheet kestävät minuutin verran. Pyydän puhemiehistöltä lupaa puhumiseen, mutta sitä ei myönnetä minulle. Miksi ette anna minulle puheenvuoroa?
<SPEAKER ID="062" NAME="Puhemies">
(DE) Arvoisa Georgios Toussas, olen juuri saanut kuulla, että olette pyytäneet puheenvuoroa. Yleensä jäsenet pyytävät lupaa puheenvuoroon kirjallisesti varmistaakseen, että heidät mainitaan luettelossa. Teidän nimeänne ei ole lisätty luettelooni. Mutta annan teidän pitää puheenvuoron viimeisenä puhujana. Pyydän teitä esittämään pyyntönne kirjallisesti seuraavalla kerralla. Tällöin pyyntöänne ei jätetä huomioimatta, jos puheaikaa on vielä jäljellä.
<SPEAKER ID="063" NAME="Georgios Toussas" AFFILIATION="GUE/NGL">
(EL) Arvoisa puhemies, taloudellisista syistä muuttaneet työntekijät ovat jo muutamien päivien ajan joutuneet sietämään kauhistuttavia työ- ja elinoloja. He työskentelevät Nea Manoladan pelloilla Ilia-prefektuurissa Kreikassa. He ovat olleet lakossa ja pyytäneet, että heidän päiväpalkkansa nostetaan nöyryyttävästä 23 eurosta 30 euroon.
<P>
Suuret mansikanviljelijät ja heidän palkkaamansa rikolliset yrittivät pelotella ulkomaisia työntekijöitä. He yrittivät estää laajan työntekijöiden suunnitteleman mielenosoituksen, jonka nämä aikoivat pitää Pyrgoksen aukiolla Ilia-prefektuurissa, hyökkäämällä työntekijöiden leireihin, ampumalla ilmaan ja hakkaamalla julmasti useita työntekijöitä. Me tuomitsemme tämän barbaarimaisen hyökkäyksen, jolta poliisi ja oikeusviranomaiset sulkivat silmänsä. Me pyydämme, että taloudellisista syistä maahanmuuttaneiden henkilöiden suojelemiseksi ryhdytään välittömiin toimiin.
<SPEAKER ID="064" NAME="Puhemies">
(DE) Kohdan käsittely on päättynyt.
