<CHAPTER ID="012">
Käsittelyjärjestys
<SPEAKER ID="016" NAME="Puhemies">
Puheenjohtajakokouksen torstaina 14. kesäkuuta 2007 työjärjestyksen 130 ja 131 artiklan mukaisesti laatima tämän istuntojakson esityslistaluonnos on jaettu. Siihen on ehdotettu seuraavia muutoksia.
<P>
Euroopan parlamentin sosialidemokraattinen ryhmä on pyytänyt parlamentin puhemieheltä julkilausumaa Palestiinan tilanteesta ja pyytänyt ryhmien puheenjohtajia käyttämään tämän jälkeen lyhyet puheenvuorot. Ehdotan, että julkilausuma annetaan huomenna klo 9.00 esityslistan ensimmäisenä kohtana. Vastustetaanko tätä ehdotusta?
<SPEAKER ID="017" NAME="Daniel Cohn-Bendit">
Verts/ALE-ryhmän puolesta. - (DE) Arvoisa puhemies, tämä ei ole vastalause vaan pelkkä ehdotus: ehkäpä komission ja neuvoston edustajat voisivat esittää lyhyen julkilausuman tästä erittäin vaarallisesta tilanteesta. Näillä kahdella toimielimellähän on kokonaiskuva tilanteesta. Tässä poikkeuksellisessa tilanteessa neuvostonkin pitäisi voida esittää julkilausuma. Onko näin?
<SPEAKER ID="018" NAME="Puhemies">
Voimme pyytää tätä, mutta epäilenpä, onko kukaan mainitsemienne toimielinten edustajista käytettävissä huomenna klo 9.00. Yritämme kuitenkin.
<P>
Parlamentti hyväksyi pyynnön.
<P>
En ole vastaanottanut tarkistuksia tätä päivää eli maanantaita varten.
<P>
Tiistai:
<P>
Välitän teille neuvoston lähettämän viestin: neuvosto ei voi olla läsnä huomenna iltapäivällä käsiteltäessä julkilausumia G8-huippukokouksen päätelmistä.
<SPEAKER ID="019" NAME="Hannes Swoboda">
PSE-ryhmän puolesta. - (DE) Arvoisa puhemies, mielestäni tämä on lievästi sanottuna hyvin valitettavaa. Neuvostoa kehotettiin jo noin kuukausi sitten olemaan ehdottomasti läsnä tässä keskustelussa, ja meille myös luvattiin, että näin tapahtuisi. En ymmärrä, miksei neuvoston puheenjohtajavaltiosta saada ministeriä tai muuta hallituksen edustajaa paikalle. Mielestäni teidän on tehtävä hyvin selväksi, että olemme erittäin pettyneitä tilanteeseen.
<SPEAKER ID="020" NAME="Puhemies">
Hyvä jäsen Swoboda, minäkin kuulin asiasta vasta äsken. Teemme asian mahdollisimman selväksi.
<P>
Keskiviikko:
<P>
Tarkistuksia ei ole vastaanotettu.
<P>
Torstai:
<P>
Euroopan liberaalidemokraattien liiton ryhmä on pyytänyt, että Lähi-itää koskevista päätöslauselmaesityksistä toimitettava äänestys siirrettäisiin heinäkuun istuntojaksolle.
<SPEAKER ID="021" NAME="Annemie Neyts-Uyttebroeck">
ALDE-ryhmän puolesta. - (NL) Arvoisa puhemies, hyvät kollegat, kiitän teitä. Kun otetaan huomioon palestiinalaisalueiden viimeaikaiset tapahtumat, meidän on mielestämme todellakin tärkeämpää käydä huomisaamuna lyhyt keskustelu tilanteesta, viimeisimmistä tapahtumista ja edessä olevista haasteista sekä antaa sitten heinäkuussa mahdollisesti päätöslauselma, jossa kaikki viimeaikaiset tapahtumat voidaan ottaa huomioon, kuin toisin päin. Arvoisa puhemies, ryhmäni kannattaa voimakkaasti mainitsemaanne ehdotusta siitä, että keskustelisimme huomenna ja varaisimme aikaa nykyistä paremmin perustellun ja ennen kaikkea ajantasaisemman päätöslauselman esittämiselle seuraavaan istuntojaksoon mennessä.
<SPEAKER ID="022" NAME="Hannes Swoboda">
PSE-ryhmän puolesta. - (DE) Arvoisa puhemies, ehdotuksella on ryhmämme täysi tuki. Tilanne on sekava, eikä se, mitä tänään sanomme, välttämättä pidä enää paikkaansa huomenna tai ylihuomenna. Tämän vuoksi on ilman muuta järkevää kiinnittää huomiota tämänhetkiseen tilanteeseen ja hyväksyä sitten päätöslauselma heinäkuussa.
<P>
(Parlamentti hyväksyi pyynnön.)
<SPEAKER ID="024" NAME="Hartmut Nassauer" LANGUAGE="DE">
Arvoisa puhemies, hyvät kollegat, puheenjohtajakokous päätti viime viikolla yksimielisesti käydä laajamittaisen keskustelun Kuubasta syksyllä, sillä Kuubaa koskevalle keskustelulle ei ole tällä hetkellä perusteita.
<P>
Yleisten asioiden neuvosto on kuitenkin keskustellut Kuubasta eilen ja tänään ja esittänyt päätelmät, joiden perusteella neuvoston kanta on hieman muuttunut. Neuvosto esimerkiksi kutsuu Kuuban valtuuskunnan Brysseliin kartoittavia keskusteluja varten ja ilmaisee valmiutensa käydä Kuuban hallituksen kanssa kattavaa ja avointa vuoropuhelua kaikista molempien osapuolten kannalta merkityksellisistä kysymyksistä. Juuri nyt tilanne on tämä, ja olisimme hyvin kiitollisia, jos kysymys voitaisiin ottaa esityslistalle huolimatta puheenjohtajakokouksen viimeviikkoisesta keskustelusta.
<SPEAKER ID="025" NAME="Martin Schulz">
PSE-ryhmän puolesta. - (DE) Arvoisa puhemies, minäkin osallistuin kyseiseen puheenjohtajakokoukseen, ja esitin ryhmäni puolesta, että kävisimme syksyllä kattavan keskustelun Latinalaista Amerikkaa koskevasta politiikasta, jossa Kuuballa on erityinen merkitys. Jäsen Nassauer on erittäin kunnioitettava ja rehti parlamentin jäsen, eivätkä seuraavat sanat koske häntä, sillä mainitussa puheenjohtajakokouksessa hän kannatti meidän tapaamme ehdotusta keskustelun käymisestä syksyllä.
<P>
Kuten tiedämme, jotkut Euroopan kansanpuolueen (kristillisdemokraatit) ja Euroopan demokraattien ryhmän jäsenet olivat kuitenkin sitä mieltä - eivät vasta yleisten asioiden neuvoston tämänpäiväisten päätösten jälkeen vaan jo viime torstaina, välittömästi puheenjohtajakokouksen jälkeen - ettei tämä käy päinsä, vaan että Kuubasta on joka tapauksessa keskusteltava välittömästi, kiireellistä menettelyä noudattaen. Tiedämme myös, keistä oli kyse: kyse oli ennen kaikkea PPE-DE-ryhmän espanjalaisista jäsenistä. Olemme ihmetelleet jo jonkin aikaa, tuleeko PPE-lyhenne sanoista Partido Popular Español. Yksi asia on päivänselvä: juuri nämä PPE-DE-ryhmän jäsenet ovat syypäitä siihen, että tässä parlamentissa pyritään aina tilaisuuden tullen pelaamaan Espanjan sisäisellä ideologialla. Toistankin, ettei ole mitään järkeä keskustella Kuubasta torstaina kiireellisessä menettelyssä. Keskusteluun osallistuisi ehkä 15 ihmistä. Eurooppa-neuvoston tämänpäiväinen päätös Kuuban valtuuskunnan kutsumisesta on vahvistus sille, että on täysin järkeenkäypää odottaa tämän vuoropuhelun käynnistymistä ja keskustella parlamentissa vasta syksyllä. Näin voimme valmistautua keskusteluun asianmukaisesti. Tämä on kunnollista politiikkaa. Juuri nyt on kyse Espanjan sisäpoliittisesta taktikoinnista. Siitä on todellakin kyse.
<P>
(Suosionosoituksia)
<P>
(Parlamentti hyväksyi pyynnön koneäänestyksellä.)
<P>
(Hälinää istuntosalissa)
<SPEAKER ID="026" NAME="Puhemies">
Hyvät parlamentin jäsenet, tämä on äänestyksenne tulos.
<SPEAKER ID="027" NAME="Martin Schulz" AFFILIATION="PSE">
(DE) Arvoisa puhemies, uskon, että kyseessä oli tekninen virhe - olen todella pahoillani. Äänestyksen aikana valot sammuivat monista koneista, mikä koski esimerkiksi jäsen Karasia ja jäsen Nassaueria. He halusivat tehdä teille valituksen, vaikkakin epätietoisina todellisesta tuloksesta - minkä kyllä ymmärrän. Tämän vuoksi pyydän virallisesti, että uusitte äänestyksen.
<P>
(Suosionosoituksia)
<SPEAKER ID="028" NAME="Puhemies">
Hyvät parlamentin jäsenet, älkäämme kiistelkö tällaisesta asiasta: Euroopassa on jo aivan riittävästi epäsopua. Tulos oli hyvin tasainen, ja on totta, etteivät jotkin koneet toimineet. Tämä koski esimerkiksi jäsen Karasia, jäsen Nassaueria ja muita. Pyydänkin suostumustanne äänestyksen uusimiseen.
<SPEAKER ID="029" NAME="Hartmut Nassauer" AFFILIATION="PPE-DE">
(DE) Arvoisa puhemies, viittaan vakiomenettelyyn, jonka mukaan jokainen, jonka äänestyskone ei ole toiminut, voi esittää kantansa kirjattavaksi ilman, että äänestystä tarvitsee uusia.
<SPEAKER ID="030" NAME="Puhemies">
Hyvät parlamentin jäsenet, kun otetaan huomioon äänestyksen tasainen lopputulos ja se, ettei osa äänestyskoneista toiminut, suosittelen äänestyksen uusimista.
<SPEAKER ID="031" NAME="Alejo Vidal-Quadras" AFFILIATION="PPE-DE">
(ES) Arvoisa puhemies, äänestys on toimitettu asianmukaisesti ja ajallaan, ja sikäli kuin muistan, en ole koskaan kuullut, että äänestys olisi uusittu tässä parlamentissa konevian vuoksi. En ole koskaan nähnyt moista.
<SPEAKER ID="032" NAME="Puhemies">
Hyvät parlamentin jäsenet, äänestyksen uusiminen edellytti yhteisymmärrystä asiasta, ja itse suosittelin uusimista, mutta valitettavasti emme ole päässeet yhteisymmärrykseen. Ikävä kyllä, en ole saanut suostumustanne. Oikeudellisesti tilanne on siis se, että äänestys on toimitettu. Annan kuitenkin puheenvuoron teille, hyvä jäsen Scheele.
<SPEAKER ID="033" NAME="Karin Scheele" AFFILIATION="PSE">
(DE) Arvoisa puhemies, valo paloi, kun äänestimme, ja yhtäkkiä kaikki valot hävisivät. Tilanne on toinen kuin silloin, kun koneet eivät toimi ja meidän on ilmoitettava tekniselle henkilökunnalle. Kyse on siitä, onko enemmistö saavutettava näin kavalalla tavalla näin tärkeässä asiassa.
<SPEAKER ID="034" NAME="Puhemies">
Voisimme keskustella asiasta tuntikausia. Luen nyt, mitä minulle on kirjoitettu:
<P>
Tekninen henkilökunta ilmoittaa, että kyseessä oli tekninen ongelma. He itse asiassa päättivät äänestyksen hieman aiemmin kuin ilmoitin sen päättyneeksi.
<SPEAKER ID="036" NAME="Puhemies">
Jos tekninen henkilökunta ilmoittaa, että se päätti äänestyksen ennen kuin puhemies ilmoitti sen päättyneeksi, minun on julistettava tulos mitättömäksi. Tämän vuoksi uusimme äänestyksen.
<P>
(Parlamentti hyväksyi pyynnön.)
<P>
(Esityslista hyväksyttiin.)
