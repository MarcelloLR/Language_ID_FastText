<CHAPTER ID="014">
Minuutin puheenvuorot poliittisesti tärkeistä asioista
<SPEAKER ID="030" NAME="Puhemies">
(PL) Esityslistalla on seuraavana minuutin puheenvuorot poliittisesti tärkeistä aiheista.
<SPEAKER ID="031" NAME="Jörg Leichtfried" AFFILIATION="S&amp;D">
(DE) Arvoisa puhemies, en tiedä, liittyykö se, mitä aion sanoa, vielä esityslistaan, mutta mielestäni tämä on paras ajankohta ottaa asia esiin. Yksi Lissabonin sopimuksen seurauksista on tietenkin se, että Euroopan parlamentin jäsenten määrä muuttuu. Itävallalle tämä tarkoittaa sitä, että se saa Euroopan parlamenttiin kaksi uutta jäsentä. Nämä jäsenet ovat valmiina, heidät on valittu vaaleilla, ja on tärkeää, että he tulevat tänne pian.
<P>
Haluan kysyä teiltä, mitä toimia on jo toteutettu, jotta nämä jäsenet voisivat ryhtyä pian hoitamaan täällä tehtäviään joko tarkkailijoina tai täysjäseninä, tai mitä aiotte tehdä asialle, jotta se tapahtuisi pian.
<SPEAKER ID="032" NAME="Puhemies">
- (PL) Eurooppa-neuvoston pitäisi hoitaa tämän asian ensimmäinen vaihe. Puhuin Eurooppa-neuvostossa viime torstaina ja sanoin selvästi, että parlamentille on äärimmäisen tärkeää, että neuvosto toteuttaa ensimmäiset lainmukaiset toimet, jotta me voimme hyväksyä uudet jäsenet ja saamme tietää, mistä maista he tulevat. Tämä on tehtävä lain periaatteiden mukaisesti, ja neuvoston on hoidettava tämä vaihe. Kehotan neuvostoa jatkuvasti toteuttamaan tarvittavat toimet. Neuvoston ensi vaiheen päätöksen jälkeen parlamentti toteuttaa seuraavat toimet.
<SPEAKER ID="033" NAME="Carlos José Iturgaiz Angulo" AFFILIATION="PPE">
(ES) Arvoisa puhemies, haluan tuomita täällä Euroopan parlamentissa Venezuelan presidentin Hugo Chávezin jatkuvan provokaation, vallan väärinkäytön ja uhkailun. Hänen itsevaltainen hallintotapansa uhkaa muun muassa Venezuelan sananvapautta ja Latinalaisen Amerikan demokraattista järjestystä.
<P>
Presidentti Chávez on sulkenut kolmekymmentä radioasemaa ja muutamia televisiokanavia. Hän uhkailee ja rankaisee venezuelalaisia toimittajia, jotka eivät tue hänen itsevaltaista hallintotapaansa.
<P>
Arvoisa puhemies, venezuelalaiset kärsivät sähkökatkoksista, vesipulasta ja elintarvikepulasta, ja köyhyys lisääntyy Chávezin hallituksen huonon hallinnon takia. Samalla tämä venezuelalainen tyranni yrittää peitellä tätä kaikkea räjäyttelemällä siltoja ja uhkailemalla Kolumbiaa. Hän kehuu kansainvälisiä terroristeja ja asettuu maailman itsevaltaisten diktaattorien puolelle, ja hänen sanansa ja puheensa ovat jatkuvia yllytyspuheita ja sotahuutoja, joiden tarkoituksena on aiheuttaa epävakautta Amerikan mantereella.
<P>
Siispä Euroopan parlamentin, joka on sitoutunut puolustamaan vapautta ja demokratiaa kaikkialla maailmassa, on tuomittava voimakkaasti Hugo Chávezin itsevaltainen toiminta Venezuelassa.
<SPEAKER ID="034" NAME="Alain Cadec" AFFILIATION="PPE">
(FR) Arvoisa puhemies, haluaisin lisätietoja siitä, mitä tonnikalan maailmanlaajuisten saaliskiintiöiden leikkaamisesta 40 prosenttia seuraa.
<P>
Kansainvälinen Atlantin tonnikalakomissio (ICCAT) päätti Recifessä 15. marraskuuta, että kaikkien sopimuspuolten on vähennettävä kalastuskapasiteettiaan vähintään 40 prosenttia. Tämä toimenpide tarkoittaa sitä, että tonnikalan maailmanlaajuinen saaliskiintiö pienenee nykyisestä 22 000 tonnista 13 500 tonniin vuonna 2010.
<P>
ICCAT:n jäsenvaltiot päättivät nimittäin puuttua kalastusalustensa ylikapasiteettiin ja puolittaa sen vuoteen 2011 mennessä. Lisäksi tonnikalaa pyytävien nuotta-alusten kalastuskautta lyhennetään yhteen kuukauteen ilman, että sitä on mahdollista pidentää. Nämä toimenpiteet, jotka ovat tarpeen lajien suojelemiseksi ja jotka siirretään osaksi EU:n lainsäädäntöä, vaarantavat eurooppalaisten kalastajien toiminnan.
<P>
Haluaisin tietää, mitä toimia suunnitellaan kalastajien toimeentulon tukemiseksi ja kalastuslaivaston pienentämistä koskevien suunnitelmien pysäyttämiseksi. Millaisilla toimenpiteillä on pyritty lieventämään niitä merkittäviä sosioekonomisia vaikutuksia, joita ICCAT:n päätösten siirtämisestä EU:n lainsäädäntöön seuraa?
<SPEAKER ID="035" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, kuten hyvin tiedetään, kauden 2007-2013 strategioiden ja toimenpideohjelmien toteuttaminen on yhä alkuvaiheissaan ja Romanialla on ensimmäistä kertaa tilaisuus hyötyä EU:n rahastoista osana koheesiopolitiikkaa. Aluekehityspolitiikka on yksi EU:n tärkeimmistä ja monitahoisimmista politiikanaloista. Sen tavoitteena täytyy olla EU:n eri alueiden välisten taloudellisten ja sosiaalisten erojen pienentäminen.
<P>
Haluaisin mainita ponnistelut, joita kaikki jäsenvaltiot ovat tehneet sisällyttääkseen koheesiopolitiikan yleiset painopisteet toimenpideohjelmiin. Katson kuitenkin, että Euroopan unionin pitäisi toimia strategisessa osassa, jotta toimenpideohjelmat voitaisiin panna mahdollisimman pian täytäntöön kaikissa jäsenvaltioissa ja jotta näin voitaisiin edistää toimenpiteitä, joilla on tarkoitus vahvistaa sen institutionaalisia valmiuksia kunkin jäsenvaltion erityistarpeiden mukaisesti.
<SPEAKER ID="036" NAME="Ramon Tremosa i Balcells" AFFILIATION="ALDE">
(EN) Arvoisa puhemies, haluan puhua vakavasta talouskriisistä, josta Katalonian ja Euroopan pähkinäala on kärsinyt monen vuoden ajan. Pähkinöiden hinnan jatkuva lasku uhkaa eurooppalaisten tuottajien tulevaisuutta.
<P>
Haluan varoittaa teitä siitä, ettei Turkin hallitus aio puuttua politiikallaan asiaan. Pähkinöiden ostamisesta vastaava Turkin julkinen elin on varastoinut pähkinöitä 500 000 tonnia. Se haluaa myydä nämä 500 000 tonnia pois tammikuussa 2010. Sen valossa, mitä Turkin viranomaiset sanoivat kahdenvälisessä tapaamisessa EU:n kanssa 2. lokakuuta 2009, tällainen tilanne vahingoittaisi eurooppalaisia tuottajia vakavasti ja pähkinöiden hinta putoaisi voimakkaasti.
<P>
Esitin Euroopan komissiolle tästä aiheesta kysymyksen kaksi kuukautta sitten, mutta mitään olemassa olevaa erityistä suojalausekemääräystä ei aiota soveltaa tuottajiemme suojelemiseksi. Halusin jakaa tämän huolenaiheen kanssanne.
<SPEAKER ID="037" NAME="Petru Constantin Luhan" AFFILIATION="PPE">
(RO) Arvoisa puhemies, hyvät parlamentin jäsenet, kuten tiedätte, Romania haluaa liittyä Schengen-alueeseen vuonna 2011. Siksi se on suostunut moniin arviointeihin, tarkkaan sanottuna viiteen arviointiin, joista neljä on tehty.
<P>
Haluan muistuttaa teitä erityisesti siitä, että Schengen-asiantuntijoiden arvio merirajasta oli niin myönteinen, että Romaniaa on jopa esitelty hyvien käytäntöjen mallimaana. Meillä on kuitenkin edessämme vielä yksi testi. Olen varma, että läpäisemme sen.
<P>
Romanian esimerkin huomioon ottaen ehdotankin teille, että Schengen-alueen laajentumista tarkasteltaisiin optimistisemmassa valossa. Toisin sanoen meidän ei pitäisi enää nähdä tätä prosessia uhkana rajojemme turvallisuudelle vaan pikemminkin tilaisuutena vahvistaa jäsenvaltioiden välistä yhteistyötä oikeuden, vapauden ja turvallisuuden alueella.
<P>
Oli ilo huomata, että nämä ajatukset sisältyvät myös Eurooppa-neuvoston viime viikolla hyväksymään Tukholman ohjelmaan, joka koskee Schengen-alueen laajentamista EU:n sisäpolitiikan ensisijaisena tavoitteena.
<SPEAKER ID="038" NAME="Luis Yáñez-Barnuevo García" AFFILIATION="S&amp;D">
(ES) Arvoisa puhemies, kuten kaikki tietävät, Hondurasissa tapahtui vallankaappaus 28. kesäkuuta. Tästä on kulunut jo melkein puoli vuotta, mutta parlamentti ei ole vieläkään löytänyt aikaa vallankaappauksen tuomitsemiseen. Kaiken kukkuraksi maassa on vieraillut Euroopan kansanpuolueen ryhmän (kristillisdemokraattien) ja Euroopan konservatiivien ja reformistien jäseniä, jotka ovat läsnäolollaan tukeneet vallankaappauksen seurauksia. Näin he ovat aiheuttaneet sekaannusta Euroopan parlamentin ja poliittisten ryhmien välillä ja kannattaneet de facto -hallituksen järjestämiä vaaleja, jotka toimitettiin olosuhteissa, jotka eivät taanneet niiden laillisuutta.
<P>
Hondurasin vallankaappauksesta on syntymässä kieroutunut ennakkotapaus, sillä sen lisäksi, että mannermaan oikeisto hyväksyy vastedes maltilliset, lyhytaikaiset ja suhteellisen verettömät vallankaappaukset, Euroopan ja Pohjois-Amerikan oikeisto jopa kehuu niitä ja kannustaa niihin. Se, mitä Hondurasissa tapahtui, on äärimmäisen ikävää!
<SPEAKER ID="039" NAME="Sarah Ludford" AFFILIATION="ALDE">
(EN) Arvoisa puhemies, haluan todeta, että Turkin perustuslakituomioistuimen viime perjantaina tekemä päätös lakkauttaa "Demokraattinen yhteiskunta" -puolue, joka ajaa pitkälti kurdien etuja, ja sulkea politiikan ulkopuolelle puolueen johtavat parlamentin jäsenet, on mielestäni hyvin valitettava. Päätös merkitsee pitkää askelta väärään suuntaan, ja ääriliikkeiden edustajat käyttävät sitä tekosyynä sortua jälleen väkivaltaan. Se sulkee pois mahdollisuuden demokraattiseen politiikkaan, jota pääministeri Erdoğan on sanonut haluavansa edistää.
<P>
Yksi ongelmista on se, ettei AK-puolueen hallitus ole onnistunut uudistamaan juuri sitä lakia, jonka nojalla "Demokraattinen yhteiskunta" -puolue lakkautettiin - ja itse asiassa kyse on samasta laista, jonka nojalla AK-puoluekin oltiin vähällä lakkauttaa. Tämä ei siis ole Turkin hallituksen eikä sen kansan edun mukaista.
<P>
ALDE-ryhmä vaatii parlamenttia keskustelemaan täysistunnossaan tästä aiheesta mahdollisimman pian tulevana vuonna, koska päätöksen myötä Turkki on ottanut askeleen taaksepäin, mikä on erittäin huono asia.
<SPEAKER ID="040" NAME="Marina Yannakoudakis" AFFILIATION="ECR">
(EN) Arvoisa puhemies, olemme kaikki tietoisia kierrätyksen merkityksestä, ja on itsestään selvää, että odotamme, että käyttämämme paperi kierrätetään.
<P>
Kävin hiljattain vaalipiirissäni Lontoossa toimivassa painotalossa, jossa sain lisää tietoa mustesuihkutulostuksesta. Mustesuihkutulostamiseen käytetyn paperin kierrätysprosessi on monimutkainen, minkä vuoksi kierrättäminen on kallista, ja ylimääräisten valkaisuaineiden käyttö tekee siitä haitallista ympäristölle. Musteen erottaminen paperista on vaikeaa, minkä vuoksi suurta osaa nykyajan tulosteista ei voida kierrättää.
<P>
Meidän on tuettava yrityksiä, jotka käyttävät muunlaisia ympäristöä säästäviä tulostustapoja - kuten yritystä, jossa vierailin Lontoossa - ja tarjottava niille kannustimia, jotta prosessi olisi taloudellisesti tasapuolisempi. Haluaisin asiaan jäsenvaltioiden tukeman markkinalähtöisen ratkaisun, jossa ala sääntelee itse itseään käytännesääntöjen avulla ja toimii pääosassa ympäristöohjelmissa.
<P>
EU:lla on kuitenkin tärkeä tehtävä lisätä tietoisuutta näistä asioista ja tukea vaihtoehtoja mustesuihkutulostukselle, jos ja kun se on tarkoituksenmukaista.
<SPEAKER ID="041" NAME="Nikolaos Chountis" AFFILIATION="GUE/NGL">
(EL) Arvoisa puhemies, pyysin puheenvuoroa kiinnittääkseni Euroopan parlamentin huomion ja tietoisuuden maahanmuuttopolitiikan erääseen näkökohtaan, nimittäin huoltajaa vailla oleviin alaikäisiin maahanmuuttajalapsiin ja lasten oikeuksiin. Tämä on kysymys, joka edellyttää toimia koko EU:lta eikä pelkästään mailta, joihin maahanmuuttajat saapuvat, kuten Kreikalta.
<P>
Kuten hyvin tiedätte, yhteisön lainsäädännön nojalla jokainen turvapaikka- tai oleskelulupahakemus on käsiteltävä siinä jäsenvaltiossa, johon hakija on tullut ensimmäisenä, riippumatta siitä, mihin hän on matkalla.
<P>
Tämä kuormittaa kyseisen jäsenvaltion rakenteita ja rikkoo hakijoiden oikeuksia, joiden hakemukset käsitellään yhtenä joukkona mahdollisimman nopeasti. Hakijat lähetetään usein eteenpäin ilman takeita siitä, että heidän oikeuksiaan ja elämäänsä kunnioitetaan, tai he jäävät maahan ilman suojelua tai sosiaaliturvaa. Tämän takia lapset päätyvät usein monenlaisten rikollisjoukkojen väärinkäytösten ja hyväksikäytön kohteeksi.
<P>
Katson, että Euroopan parlamentin pitäisi yrittää muuttaa yhteisön ja jäsenvaltioiden lainsäädäntöä, niin että ilman huoltajaa tulevat alaikäiset pääsisivät maahan, johon he ovat pyrkimässä, ettei heitä karkotettaisi ja että heille taattaisiin ihmisarvoinen ja turvallinen oleskelu EU:ssa.
<SPEAKER ID="042" NAME="Niki Tzavela" AFFILIATION="EFD">
(EL) Arvoisa puhemies, tapasin viime viikolla useita eri politiikkoja arabivaltioista: Arabiemiraateista, Egyptistä ja Jordaniasta. Haluan kertoa heidän olevan huolissaan Iranin ydinohjelmasta.
<P>
Tapasin israelilaisia, jotka ovat asiasta äärimmäisen huolissaan. Heidän suurin huolensa koskee tukea, jota Turkki antaa tällä hetkellä Iranille. He kysyivät, mikä on Euroopan unionin virallinen kanta tuesta, jota pääministeri Erdoğan on antanut Iranin hallitukselle, ja pääministeri Erdoğanin lausunnoista, joiden mukaan Iranin ydinohjelma on suunnattu rauhanomaisiin tarkoituksiin.
<P>
Minun on myönnettävä, etten tiennyt, mikä virallinen kantamme Turkin lausunnoista ja toiminnasta Iranin ydinohjelman suhteen oikein on. Seurantakertomuksessa sanotaan yhtä, ja pääministeri Erdoğan sanoo toista.
<SPEAKER ID="043" NAME="Georgios Papastamkos" AFFILIATION="PPE">
(EL) Arvoisa puhemies, se, että paikalla oleva komission jäsen Boel sanoi Euroopan parlamentin maatalouden ja maaseudun kehittämisen valiokunnan julkisessa kokouksessa, että teksti yhteisön talousarvion tarkistamisesta yhteisen maatalouspolitiikan osalta on riittämätön, on hyvä merkki.
<P>
Mielestäni rahoituksen tarkistamisesta käytävässä keskustelussa ei pitäisi missään nimessä ennakoida vuoden 2013 jälkeisen yhteisen maatalouspolitiikan tarkistamista. Emme vaadi vain sitä, että maatalousmenojen osuus yhteisön kokonaismäärärahoista määritellään uudelleen, vaan vaadimme ennen kaikkea sitä, että maatalouspolitiikassa, jota me haluamme, lyödään lukkoon osuus, jolla maatalousala osallistuu julkishyödykkeiden tuotantoon, minkä jälkeen päätetään asetettuja tavoitteita varten saatavilla olevista resursseista.
<P>
Tämä on viesti, jonka haluan välittää, ja asia, jonka haluan kertoa komission jäsen Boelille.
<SPEAKER ID="044" NAME="Iliana Ivanova" AFFILIATION="PPE">
(BG) Arvoisa puhemies, hyvät parlamentin jäsenet, henkilöiden vapaa liikkuvuus on yksi EU:n perusvapauksista ja yksi yhtenäismarkkinoiden pilareista. Monet jäsenvaltiot rajoittavat kuitenkin edelleen bulgarialaisten ja romanialaisten pääsyä työmarkkinoilleen.
<P>
Perusteet, joilla rajoitteita puolletaan, ovat markkinoiden logiikan vastaisia, varsinkin kriisin aikaan. Jopa työllisyydestä vastaava ministeri totesi jonkin aikaa sitten, että oikeus työskennellä toisessa maassa on EU:n kansalaisten perusvapaus. Hän on myös täysin oikeassa. Uusien jäsenvaltioiden työntekijöihin kohdistuvien rajoitteiden ylläpitäminen vääristää markkinoita ja rikkoo syrjintäkiellon periaatetta, joka vahvistetaan sopimuksissa, joihin Euroopan unioni perustuu, ja siten ne tahraavat EU:n imagoa.
<P>
Vaadin Euroopan komissiota koordinoimaan jäsenvaltioiden kanssa toimia, joilla poistetaan mahdollisimman nopeasti uusien jäsenvaltioiden kansalaisiin kohdistuvat työmarkkinarajoitteet. Hyvät parlamentin jäsenet, pyydän myös teiltä tukea, jotta voimme luoda aidosti vapaat markkinat ja tarjota kaikille EU:n kansalaisille samat oikeudet.
<SPEAKER ID="045" NAME="Françoise Castex" AFFILIATION="S&amp;D">
(FR) Arvoisa puhemies, haluan palata viimeaikaiseen tapahtumaan eli sveitsiläisten äänestykseen minareeteista. Äänestys järjestettiin toki EU:n ulkopuolella, mutta se koskee meille tuttua asiaa.
<P>
Haluan palata tähän tapahtumaan siksi, että se tarjoaa syyn puhua myös sekularismista, josta Euroopan parlamentissa ei voida koskaan puhua riittävästi. Tarvitsemme kiireesti sekularismin periaatteen ohjaamaan yhteiskuntamme järjestymistä. Esitän asian yksinkertaisesti.
<P>
Ensinnäkään sekularismin vastakohta ei ole uskonnollisuus eikä varsinkaan hengellisyys. Sen vastakohta on uskonnollinen kommunitarismi, jossa annetaan määräyksiä ja lakeja, jotka ovat siviililainsäädännön yläpuolella, ja jossa yksilöt jaotellaan pienempiin yhteiskunnallisiin ryhmiin.
<P>
Euroopan unioni on menneisyytensä vuoksi monikulttuurinen ja monikansainen. Se on sellainen, ja tämä ominaisuus vain voimistuu, ja vain sekularismi tarjoaa vapautuneille yksilöille ja heidän yhteisöilleen mahdollisuuden elää ja kukoistaa.
<SPEAKER ID="046" NAME="Teresa Riera Madurell" AFFILIATION="S&amp;D">
(ES) Arvoisa puhemies, kliiniset kokeet ovat kliinisen tutkimuksen arviointimenetelmä, ja niiden katsotaan olevan luotettavin tiedonlähde, johon hoitopäätökset voidaan perustaa.
<P>
Haluan kuitenkin varoittaa parlamenttia siitä, että Euroopan kardiologiseuran (European Society of Cardiology) viimeaikainen tutkimus on jälleen kerran osoittanut, että menetelmään liittyy vakavia rajoituksia, sillä naisia osallistuu näihin kokeisiin vähän.
<P>
Naisten ja miesten välillä on osoitettu tieteellisesti olevan eroja, jotka liittyvät riskitekijöihin, tautien esiintymiseen ja siihen, miten taudit reagoivat hoitoon.
<P>
Tästä seuraa, että vaikka sydän- ja verisuonitautien ennaltaehkäisyn ja hoidon alalla on edistytty viime vuosina ilmiömäisesti, naisten kuolleisuutta ei ole onnistuttu vähentämään merkittävästi.
<P>
Siksi on hyvin tärkeää, että me EU:n toimielimissä edistämme tutkimusta, joka kohdistuu nimenomaan naisiin, joko ottamalla heidät laajemmin mukaan kliinisiin tutkimuksiin tai suunnittelemalla tutkimuksia, jotka kohdistuvat yksinomaan naisiin.
<SPEAKER ID="047" NAME="Frieda Brepoels" AFFILIATION="Verts/ALE">
(NL) Arvoisa puhemies, minäkin haluan puhua Turkin perustuslakituomioistuimen viime perjantaina tekemästä päätöksestä kieltää "Demokraattinen yhteiskunta" -puolue. Päätöksen seurauksena jopa 22 Turkin parlamentin jäsentä joko erotetaan parlamentista tai he menettävät poliittiset oikeutensa viideksi vuodeksi. Valitettavasti yksi näistä parlamentin jäsenistä on Leyla Zana, jolle myönsimme Saharov-palkinnon vuonna 1995. Kurdipuolue kielletään jo neljättä kertaa. Kerta toisensa jälkeen kurdit yrittävät puolustaa kansansa oikeuksia eri nimellä, ja kerta toisensa jälkeen heitä sorretaan ja heidän väitetään esittävän Turkin valtion yhtenäisyyden vaarantavia ajatuksia. Kokoontumis- ja yhdistymisvapaus ja mielipiteenvapaus ovat kuitenkin keskeinen osa demokratiaa, joten tämä vie uskottavuuden rippeetkin kurdien kysymykseen liittyvältä ns. demokraattisen avautumisen aloitteelta, jonka pääministeri Erdoğan käynnisti aiemmin tänä vuonna. Kannatan voimakkaasti jäsen Ludfordin esittämää pyyntöä siitä, että keskustelisimme asiasta tammikuussa.
<SPEAKER ID="048" NAME="Hélène Flautre" AFFILIATION="Verts/ALE">
(FR) Arvoisa puhemies, luen seuraavaksi otteen Taoufik Ben Brikin asianajajan William Bourdonin kirjeestä Ranskan presidentille Nicolas Sarkozylle: "Olen saanut tilaisuuden paljastaa - niin kuin päämieheni kaikki tunisialaiset asianajajat ovat tehneet - oikeudellisen farssin, jonka seurauksena Taoufik Ben Brik on tuomittu ilman perusteellista tutkintaa kuudeksi kuukaudeksi vankeuteen. Voin todistaa selvästi ja muodollisesti, että tuomioon johtaneet todistusasiakirjat olivat täysin tekaistuja ja perustuivat presidentti Ben Alin henkilökohtaiseen kostoon.
<P>
Taoufik Ben Brik ei ole päässyt koko tänä vuonna 2009 matkustamaan, sillä hänen immuunijärjestelmänsä on niin heikko, että hän on jatkuvassa vaarassa altistua vakaville sairauksille. Uskon, että hänen perheensä on onnistunut toimittamaan hänelle välttämättömät lääkkeet, mutten ole asiasta varma. Tunisialaiset asianajajat pääsevät tapaamaan päämiestään vain ajoittain, ja joiltakuilta on evätty järjestelmällisesti mahdollisuus tavata häntä. Taoufik Ben Brikin vaimo on päässyt tapaamaan häntä vain kerran, muutamaksi minuutiksi muutama päivä sitten, eivätkä he ole nähneet tämän jälkeen."
<P>
Arvoisa puhemies, olkaa hyvä ja kirjoittakaa Tunisian viranomaisille ja vaatikaa Taoufik Ben Brikin vapauttamista.
<SPEAKER ID="049" NAME="Marie-Christine Vergiat" AFFILIATION="GUE/NGL">
(FR) Arvoisa puhemies, jatkan jäsen Flautren puhetta ja kehotan teitä kirjoittamaan Tunisian viranomaisille.
<P>
Myönnämme tänä vuonna Saharov-palkinnon, joka symboloi Euroopan parlamentin sitoutumista ihmisoikeuksiin. Olemme tehneet Tunisian kanssa kumppanuussopimuksen, jossa on monia demokratiaan ja ihmisoikeuksiin liittyviä määräyksiä.
<P>
Tunisiassa on kuitenkin pidetty juuri presidentinvaalit huonoissa olosuhteissa, jotka eivät vastaa Euroopan unionin kanssa tehdyn sopimuksen määräyksiä. Emme voi pysyä vaiti. Tunisian ihmisoikeusaktivisteja halveksitaan, pidätetään ja nöyryytetään. Tämä ei voi enää jatkua.
<P>
Arvoisa puhemies, kehotan teitä siksi kirjoittamaan presidentti Ben Alille ja vaatimaan erityisesti Taoufik Ben Brikin vapauttamista. Hän on työllensä omistautunut toimittaja, jonka ainoa rikos on se, että hän on arvostellut Tunisian niin sanottua demokratiaa.
<SPEAKER ID="050" NAME="Fiorello Provera" AFFILIATION="EFD">
(IT) Arvoisa puhemies, hyvät parlamentin jäsenet, olen pyytänyt, että nuoren iranilaisnaisen Neda Agha-Soltanin kuvaa näytettäisiin Brysselissä Aung San Suu Kyin kuvan rinnalla.
<P>
Soltan surmattiin, kun hän vaati Iraniin vapautta ja avoimuutta, ja hänestä on tullut vapauden ja ennen kaikkea vapauden puolesta taistelevien naisten symboli. Pyyntöni ovat allekirjoittaneet 75 jäsentä ja viisi poliittista ryhmää. Mielestäni on erityisen tärkeää, että pyyntööni vastataan myöntävästi, varsinkin nyt, kun ajatollah Khomeini Iranissa sanoo aikovansa tukahduttaa kaikenlaisen vastarinnan ja opposition. Toivon, että pyyntööni vastataan myöntävästi.
<SPEAKER ID="051" NAME="Alajos Mészáros" AFFILIATION="PPE">
(EN) Arvoisa puhemies, talven lähestyessä idästä saapuu myös uuden kaasukriisin uhka. Muutama viikko sitten pääministeri Putin teki meille selväksi, että Venäjä saattaa jälleen rikkoa EU:n jäsenvaltioiden kanssa tekemiään sopimuksia kaasutoimituksista. Tämän välttämiseksi hän kehotti EU:ta lainaamaan jopa miljardi euroa Ukrainalle, jotta se kykenisi hoitamaan kaasun kuljetusta koskevat velvoitteensa. Voimme siis odottaa näkevämme toisen kierroksen poliittisessa ottelussa, jota kumppanimme Venäjä ohjaa. Emme voi hyväksyä tällaista.
<P>
Vaikka asia koskee eri tavoin tiettyjä jäsenvaltioita, EU:n on toteutettava yhteisiä toimia ja otettava jämäkästi kantaa tähän erittäin tärkeään periaatekysymykseen yhteisvastuun nimissä. Lisäksi tämä on merkki siitä, että Venäjän vaikutusvallan minimoimiseksi meidän on joudutettava uusia hankkeitamme, jotka koskevat energialähteiden monipuolistamista pitkällä aikavälillä.
<SPEAKER ID="052" NAME="Eduard Kukan" AFFILIATION="PPE">
(SK) Arvoisa puhemies, hyvät parlamentin jäsenet, Lissabonin sopimuksen voimaantulo on vaikuttanut myönteisesti myös EU:n laajentumisen edellytyksiin. Nyt sopimuksen tultua voimaan kukaan ei voi enää väittää, ettei unionin toimielimillä olisi valmiuksia laajentumiseen ja päätöksentekoon.
<P>
Siksi ei myöskään ole mitään syytä viivyttää laajentumisen jatkumista tai estellä tätä prosessia. Tämä koskee erityisesti Länsi-Balkanin aluetta. Alueella on tapahtunut viime aikoina voimakasta ja yleisesti myönteistä kehitystä. Tämä vahvistetaan hiljattain julkaistuissa kertomuksissa yksittäisten maiden etenemisestä sekä komission julkaisemassa EU:n laajentumisstrategiassa vuodelle 2010.
<P>
Samalla, kun käyttöön otetaan järjestelmä, joka takaa pääsyn Schengen-alueelle ilman viisumia, alueen maat saavat todellisen tilaisuuden edetä tiellä kohti Euroopan unionin jäsenyyttä. Tilaisuuteen tarttuminen on niistä itsestään kiinni. Myöskään EU ei saa jahkailla, vaan sen on edettävä vastuullisesti ja rationaalisesti ja kunnioitettava täysin olosuhteita, ja Euroopan parlamentin täytyy toimia aktiivisessa osassa.
<SPEAKER ID="053" NAME="Tanja Fajon" AFFILIATION="S&amp;D">
(SL) Arvoisa puhemies, tällä viikolla perjantain ja lauantain välisenä yönä entisen Jugoslavian tasavallan Makedonian, Serbian ja Montenegron kansalaiset saivat oikeuden päästä jälleen yli kahdenkymmenen vuoden jälkeen Euroopan unionin alueelle ilman viisumia. Tästä tulee merkittävä päivä, ja tapahtuma antaa aihetta juhlaan.
<P>
Haluan kuitenkin käyttää tämän tilaisuuden pyytääkseni jälleen kerran, että Euroopan komissio ja neuvosto tekisivät kaikkensa poistaakseen viisumivaatimuksen myös Bosnian ja Hertsegovinan sekä Albanian kansalaisilta mahdollisimman pian. Emme saa antaa Länsi-Balkanille syntyä uusia jakolinjoja emmekä saa hukata aikaa - varsinkaan siksi, että siitä on haittaa nuorille sukupolville. On vaikeaa uskoa, ettei enemmistö näiden maiden nuorista edelleenkään tiedä Euroopan unionista mitään.
<P>
Meidän tehtävänämme on murtaa uudet viisumimuurit, jotka nousivat Länsi-Balkanille Berliinin muurin murruttua. Sama koskee Kosovon väestöä. Länsi-Balkan tarvitsee selvät eurooppalaiset tulevaisuudennäkymät. Emme saa antaa perusteettomille peloille valtaa.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Arvoisa puhemies, hyvät parlamentin jäsenet, vuoden 2009 lopussa on tapahtunut kaksi historiallisesti hyvin merkittävää asiaa: ne ovat Lissabonin sopimuksen voimaantulo sekä Kööpenhaminan huippukokous.
<P>
Haluan tuoda esiin olevani tyytyväinen tapaan, jolla Euroopan unioni osoittaa tällä hetkellä olevansa tärkein toimija etsittäessä kestäviä ratkaisuja ilmastonmuutoksen torjumiseksi. Olen samaten iloinen siitä, että jäsenvaltiot ovat onnistuneet saamaan aikaan sopimuksen ja yhteisen kannan, vaikka sopimukseen pääseminen 27 jäsenvaltion kesken ei ole helppoa.
<P>
Lopputulos ei ehkä vastaa kunnianhimoisia tavoitteitamme ja odotuksiamme, mutta EU:n jäsenvaltioiden päätös tarjota kehitysmaille 7,2 miljardia euroa on erityisen tärkeä, sillä nämä maat tarvitsevat kiireesti taloudellista tukea. Tämä esimerkki saattaa myös kannustaa muita YK-maita ryhtymään samanlaisiin toimiin.
<P>
Lisäksi on hienoa, että jopa ne EU:n jäsenvaltiot, joihin talouskriisi on vaikuttanut tähän mennessä hyvin vakavasti, ovat ilmaisseet solidaarisuutensa, nähneet vaivaa ja yrittävät osallistua - vaikka joidenkin kohdalla tämä jääkin näennäiseksi eleeksi - ja että ne osoittavat näin sitoutuneensa ilmastonmuutoksen torjumiseen.
<SPEAKER ID="055" NAME="Charalampos Angourakis" AFFILIATION="GUE/NGL">
(EL) Arvoisa puhemies, haluan aivan aluksi ilmaista tukevani täysin ammattiyhdistysten jäsenten taistelua Euroopan parlamentissa sekä toivottaa heille onnea ja menestystä.
<P>
Kreikan hallitus on käynnistänyt todellisen työläisvastaisen toimenpiteiden aallon. Joustavat työmuodot pyritään yleistämään kautta linjan. Sosiaaliturvajärjestelmää heikennetään ja palkkoja ja eläkkeitä jäädytetään.
<P>
Kreikan hallitus, Euroopan unioni ja pääoman edustajat yrittävät uhkailla ja pelotella työläisiä Kreikan budjettivajeella ja julkisella velalla. Ne ottavat työläiset mukaan sosiaaliseen vuoropuheluun, joka on pelkkä ansa, pakottaakseen ne sopimukseen, rajoittaakseen heidän oikeutettua kiukkuaan ja suunnatakseen kansan huomion toisaalle.
<P>
Ensimmäinen vastaus hallituksen ja EU:n kansan vastaiseen hyökkäykseen on PAME:n (Kaikkien työläisten taistelurintama) ilmoittama kansallinen lakko, joka järjestetään ja 17. joulukuuta. Työläiset vaativat toimenpiteitä, joilla vastataan kansan nykyaikaisiin vaatimuksiin. Nämä vaatimukset voidaan täyttää vain, jos työväenluokat, kaupunkien ja maaseudun köyhät ja keskiluokat muodostavat yhtenäisen rintaman vastustaakseen ja torjuakseen EU:n kansan vastaista politiikkaa.
<SPEAKER ID="056" NAME="Martin Ehrenhauser" AFFILIATION="NI">
(DE) Arvoisa puhemies, ETTP:n operaatio Atalanta täytti vuoden 8. joulukuuta. Puheenjohtajavaltio Ruotsin mukaan operaatiolla on kyetty torjumaan merirosvousta tehokkaasti ja hyökkäysten määrä on laskenut merkittävästi. Jälkimmäinen lausunto on kuitenkin varsin kyseenalainen.
<P>
IMB:n (International Maritime Bureau) raportin mukaan hyökkäyksiä tapahtui vuoden 2009 yhdeksän ensimmäisen kuukauden aikana enemmän kuin koko vuonna 2008. Myös aseellisten hyökkäysten määrä kasvoi kaiken kaikkiaan 200 prosenttia. Lisäksi operaation rahoitus ei vaikuta kovinkaan tehokkaalta: tällä alueella merirosvouksen aiheuttamien vahinkojen kustannuksiksi arvioidaan 200 miljoonaa Yhdysvaltojen dollaria, kun taas EU ja sen jäsenvaltiot investoivat joka vuosi 408 miljoonaa dollaria.
<P>
Uudella, suunnitteilla olevalla ETPP:n Somalian-operaatiolla ei taaskaan päästä käsiksi ongelman syihin vaan hoidetaan pelkkiä oireita. EU:n kannattaisi todellakin perustaa tehokas rannikkovartiosto torjumaan laitonta kalastusta...
<P>
(Puhemies keskeytti puhujan.)
<SPEAKER ID="057" NAME="Dominique Baudis" AFFILIATION="PPE">
(FR) Arvoisa puhemies, Euroopan ilmaliikenteen hallinnan nykyaikaistamiseen tähtäävä SESAR-ohjelma on merkittävä hanke.
<P>
SESAR-ohjelma on hyvin tärkeä sekä ympäristön että tieteellisen ja teknisen asemamme näkökulmasta. Miten komissio aikoo valmistautua ohjelman tulevaan käynnistysvaiheeseen ja erityisesti sen rahoittamiseen? Aikooko komissio noudattaa vuoden 2007 raportin suosituksia, jonka mukaan erittäin pätevän henkilön pitäisi huolehtia ohjelman poliittisesta seurannasta? Meidän on ylitettävä monia esteitä - oikeudellisia, psykologisia ja teknisiä esteitä - jotta onnistumme yhdistämään kansalliset ilmatilat ja jotta eri maiden valvojat saadaan tekemään yhteistyötä.
<P>
Ellei EU kykene luomaan yhtenäistä ilmatilaa, miten se voi rakentaa vahvan poliittisen unionin?
<SPEAKER ID="058" NAME="Edit Bauer" AFFILIATION="PPE">
(HU) Arvoisa puhemies, koska sekä te että komissio ilmaisitte aikovanne seurata Slovakian kansallisen kielilain täytäntöönpanoa, haluan kiinnittää huomionne seuraaviin seikkoihin. Slovakian hallitus on julkaissut täytäntöönpanosäädöksen, joka tekee tyhjäksi muita lakeja ja jolla otetaan käyttöön myös uusia rajoituksia. Täytäntöönpanoehdotuksessa täsmennetään, että lain tarkoituksena on ainoastaan suojella ja tukea kansallisen kielen käyttöä virallisissa yhteyksissä sekä suojella kansallisen kielen käyttäjien oikeuksia. Siinä todetaan, että luonnollisten henkilöiden ja oikeushenkilöiden tapauksessa näiden oikeuksien suojelu vaikuttaa perusoikeuksiin ja vapauksiin. On siis täysin selvää, että tällä viitataan vähemmistöjen edustajien oikeuksiin ja vapauksiin. Täytäntöönpanotoimenpiteessä todetaan myös, että riippumatta siitä, onko suhde alle vai yli 20 prosenttia, vähemmistökieltä saa käyttää missä tahansa vain, jos kolmas läsnä oleva henkilö hyväksyy sen käytön. Mielestäni tämä on järjetöntä emmekä voi hyväksyä tällaista EU:ssa.
<SPEAKER ID="059" NAME="Bogdan Kazimierz Marcinkiewicz" AFFILIATION="PPE">
(PL) Arvoisa puhemies, viimeisessä EU:n ja Venäjän välisessä huippukokouksessa osapuolet allekirjoittivat muistion energia-asioita koskevan varhaisvaroitusjärjestelmän periaatteista. Euroopan komissio toivoo, että tämä auttaa meitä välttämään tulevaisuudessa samanlaisen energiakriisin kuin se, jonka kohtasimme vuoden alussa, kun Venäjän ja Ukrainan kiista kaasun toimituksista ja kuljetuksista johti siihen, että Venäjä katkaisi kaasutoimitukset lähes kolmeksi viikoksi, mikä käytännössä halvaannutti monet Euroopan maat.
<P>
Talven lähestyminen ja siihen liittyvä kaasun kulutuksen kasvu tarkoittavat, että meidän on laadittava Euroopan energiamarkkinoita ohjaavia periaatteita. Euroopan unionin on ymmärrettävä, että kaasun toimituskatkokset uhkaavat paitsi taloutta myös Euroopan yhdentymisen pohjaa, joka eurooppalaisen yhteisvastuun tukemana edistää vapaita markkinoita. Toivon myös, ettei tästä talvesta tarvitse tulla koetinkiveä, joka osoittaa, ovatko annetut julistukset totuudellisia ja onko solidaarisuus merkityksetön, tyhjä sana vai todellinen tae EU:n jäsenvaltioiden välisestä yhteistyöstä.
<SPEAKER ID="060" NAME="Ioan Mircea Paşcu" AFFILIATION="S&amp;D">
(EN) Arvoisa puhemies, kuten luultavasti tiedätte, Romaniassa päättyi hiljattain kahden vuoden jakso, jonka aikana järjestettiin vaaleja kuuden kuukauden välein. Viimeiset vaalit olivat presidentinvaalit, ja nykyinen presidentti voitti ne nipin napin 70 000 äänellä, jotka tulivat pääasiassa kotiseudultaan pois muuttaneelta vähemmistöltä.
<P>
Romanian kansalaisena minua vaivaa se, etten voinut koko vaalikampanjan ajan kirjoittaa nykyisestä presidentistä mitään kriittistä blogiini Europolisiin ja että samaan aikaan yleisön pääsy blogiini estettiin kokonaan. Tämä on mielestäni sietämätöntä, koska se tarkoittaa sananvapauden sensuroimista ja osoittaa, että vallanpitäjät ja/tai heidän tukijansa hallitsevat myös Internetiä.
<P>
Yleisesti ottaen on ikävää, että nyt, kun vallankumouksesta, jossa monet kuolivat, jotta demokratia pääsisi juurtumaan kunnolla, on kulunut 20 vuotta, ne, jotka nauttivat tilapäisesti demokratian hedelmiä ja jotka on valittu valtaan näinkin kapealla marginaalilla, sietävät tai mahdollisesti jopa edistävät tällaista toimintaa.
<SPEAKER ID="061" NAME="Frédéric Daerden" AFFILIATION="S&amp;D">
(FR) Arvoisa puhemies, tavaroiden rautatiekuljetusten alalla tarjonta on vapautettu kokonaan vuodesta 2007 alkaen. Toimijat, joiden ei tarvitse hoitaa julkisen palvelun velvoitetta, joutuvat vastaamaan kiristyneeseen kilpailuun.
<P>
Monissa maissa tämä tarkoittaa tarjonnan kasvua kannattavimmissa markkinasegmenteissä eli yhdistettyjen kuljetusten ja pelkkien junakuljetusten alalla. Sen sijaan yksityisyritykset eivät ole kovinkaan kiinnostuneita kuljetuksista, joissa käytetään yhden vaunukuorman tekniikkaa, koska näiden kuljetusten kannattavuus on rajallinen.
<P>
Jos me haluamme todella kehittää junarahtiliikennettä kestävän liikkuvuuden taustavoimana, meidän on tärkeää tukea yhden vaunukuorman tekniikkaan perustuvia kuljetuksia. Muutoin liikenne siirtyy kokonaan maanteille, mikä olisi hiilidioksidipäästöjen vähentämistä koskevien tavoitteidemme vastaista. Siksi on harkittava yhden vaunukuorman tekniikkaan perustuvien kuljetusten ottamista julkisen palvelun velvoitteeksi, sillä nämä kuljetukset ovat keskeinen osa kestävän liikkuvuuden strategiaa.
<P>
Valtion puuttumisen edellytyksiä käsittelevien Euroopan komission suuntaviivojen pohjalta katsomme, että on täysin mahdollista sisällyttää yhden vaunukuorman kuljetusten tarjoaminen - tapahtuipa tämä sitten julkisen palvelun velvoitteiden tasaamisen muodossa tai tuen muodossa...
<P>
(Puhemies keskeytti puhujan.)
<SPEAKER ID="062" NAME="Vilja Savisaar" AFFILIATION="ALDE">
(ET) Arvoisa puhemies, haluan puhua hyvin käytännönläheisestä mutta kotimaalleni Virolle äärimmäisen tärkeästä asiasta. Muutama vuosi sitten kolmella Baltian maalla - Virolla, Latvialla ja Liettualla - ei ollut käytännössä minkäänlaista rautatieyhteyttä Eurooppaan. Varsinainen infrastruktuuri oli huonossa kunnossa, ja sitä käytettiin hyvin vähän. Tämän jälkeen sekä nykyisen rautatien kunnostuksen alalla että EU:n vaatimuksia vastaavien rautateiden rakentamiseen tähtäävien tutkimusten alalla on tapahtunut myönteisiä asioita. Tästä hankkeesta käytetään nimitystä Rail Baltica. Sen toteuttamiseksi on äärimmäisen tärkeää, että Euroopan parlamentti ja Euroopan komissio tukevat hanketta huomattavasti, vaikka alueen väestö ei ole kovin suuri ja vaikka Baltian maiden taloudellinen tilanne on erittäin vaikea.
<P>
Hanke on tärkeä paitsi siksi, että saamme sen myötä normaalit rautatieyhteydet, myös siksi, että se vaikuttaa huomattavasti kaikkiin kolmeen maahan alue- ja sosiaalipolitiikan näkökulmasta. Viro, Latvia ja Liettua tarvitsevat rautatieyhteyden Eurooppaan taloudellista ja ekologisista syistä, sillä rautatiet tarjoavat mahdollisuuden kuljettaa suurempia määriä rahtia pienemmin päästöin. Tällä hetkellä pääasiallinen reitti on Via Baltica...
<P>
(Puhemies keskeytti puhujan.)
<SPEAKER ID="063" NAME="Angelika Werthmann" AFFILIATION="NI">
(DE) Arvoisa puhemies, haluan sanoa pari sanaa kahdesta aiheesta. Ensinnäkin kysymys tasa-arvoisesta kohtelusta liittyy yhä ratkaisemattomaan naisten ja miesten tasa-arvoa koskevaan ongelmaan ja on yhtä tärkeä kuin se. Yhtä pätevien ja samassa asemassa olevien naisten ja miesten samapalkkaisuuden pitäisi olla itsestään selvä asia. Itävallassa kaikki on päälaellaan: mitä koulutetumpia naiset ovat, sitä heikompaa on heidän urakehityksensä verrattuna yhtä päteviin mieskollegoihin. Hyvin tuoreet luvut osoittavat, että naisten tappio kasvaa iän myötä: esimerkiksi 60 vuotta täyttäneet naiset ansaitsevat noin 34 prosenttia vähemmän kuin heidän miespuoliset kollegansa.
<P>
Toiseksi haluan todeta, että lapsia on suojeltava. Olisin halunnut Itävallan perustuslain suojelevan YK:n lapsen oikeuksien yleissopimusta. Toivon, että tätä keskustelua ryhdytään käymään pian uudelleen Itävallassa ja että se johtaa myönteiseen lopputulokseen.
<SPEAKER ID="064" NAME="Iosif Matula" AFFILIATION="PPE">
(RO) Arvoisa puhemies, olen iloinen voidessani kertoa Euroopan parlamentille, että Traian Băsescu on valittu uudelleen Romanian presidentiksi. Romania liittyi Euroopan unioniin vuonna 2007 presidentti Băsescun ensimmäisellä toimikaudella hänen suoran työpanoksensa ansiosta. Uudella toimikaudella presidentti voi jatkaa uudistuksia sekä EU:n sääntöjen ja arvojen täytäntöönpanoa Romaniassa.
<P>
Näiden presidentinvaalien jälkimainingeissa voidaan tehdä vain yksi johtopäätös: Romanian presidentinvaalit täyttivät tiukat kansainväliset vaatimukset ja sujuivat hyvin. Samaa mieltä olivat myös ETYJ:n tarkkailijat, ja asia vahvistettiin Romanian perustuslakituomioistuimen päätöksellä sekä mitätöityjen äänten uudelleenlaskulla, jonka seurauksena istuva presidentti kasvatti etumatkaansa suhteessa vastustajaansa.
<P>
Katsomme, että demokraatti-liberaalien puolueen tukeman presidentti Băsescun demokraattinen voitto merkitsee voittoa myös Euroopan kansanpuolueen ryhmälle (kristillisdemokraateille). PPE-ryhmässä toimivat kollegamme ovat jäsen Martensin ja jäsen Daulin johdolla ilmaisseet tukensa presidentti Băsesculle, mistä kiitämme heitä vielä kerran.
<SPEAKER ID="065" NAME="Silvia-Adriana Ţicău" AFFILIATION="S&amp;D">
(RO) Arvoisa puhemies, vuoden 2009 toisella neljänneksellä 27 jäsenvaltion tulot olivat 43,9 prosenttia bruttokansantuotteesta, kun taas niiden menot olivat 49,7 prosenttia. Samana ajanjaksona 27 jäsenvaltion EU:ssa verot ja sosiaalimaksut muodostivat noin 90 prosenttia jäsenvaltioiden yleisistä tuloista, kun taas sosiaalihuollon menot olivat vain 42,2 prosenttia BKT:stä. EU:n 27 jäsenvaltion budjettivaje kasvoi 0,8 prosentista vuoden 2008 toisella neljänneksellä 5,8 prosenttiin vuoden 2009 toisella neljänneksellä. Samana ajanjaksona työllisyysaste laski 2 prosenttia ja teollisuustuotanto 10,2 prosenttia. Alat, joihin tämä vaikutti voimakkaimmin, olivat rakentaminen, maatalous, teollisuustuotanto, kauppa, liikenne ja tietoliikenne. Mielestäni on erittäin tärkeää, että tuleva Euroopan komissio esittelee työohjelman, jossa keskitytään talouden kehittämiseen, työttömyyden vähentämiseen ja säällisten elinolojen turvaamiseen.
<SPEAKER ID="066" NAME="Alf Svensson" AFFILIATION="PPE">
(SV) Arvoisa puhemies, antisemitismi yleistyy koko maailmassa, myös Euroopassa ja EU:ssa. On sanomattakin selvää, että Euroopan parlamentin on käytävä käsiksi tähän vaikeaan ongelmaan - joka yleistyy ja leviää koko ajan - ja yritettävä tukahduttaa se alkuunsa.
<P>
On myös tehtävä selväksi, että Israelin valtion politiikkaa voidaan arvostella - aivan kuten mitä tahansa muutakin valtiota voidaan arvostella, sillä mikään valtio ei toimi täydellisesti. Israelin politiikka on kuitenkin pidettävä erillään antisemitismistä.
<P>
Oletan, että Euroopan parlamentti vastustaa kiihkeästi kaikkia antisemitistisiä suuntauksia. Tällä hetkellä nämä suuntaukset ovat yleisiä ja laajalle levinneitä.
<SPEAKER ID="067" NAME="Diogo Feio" AFFILIATION="PPE">
(PT) Arvoisa puhemies, asia, johon kiinnitän tänään parlamentin huomion, koskee portugalilaisten viljelijöiden arvonlisäverojärjestelyjä. Yhteisön lainsäädännön mukaan mahdollisia järjestelmiä on kolme: yleinen järjestelmä, joka käsittää järjestetyn kirjapidon, pk-yritysten järjestelmää koskeva vaihtoehto ja vakiokantajärjestelmä, jossa ei suoriteta takaisinmaksuja mutta tarjotaan oikeus hyvitykseen. Valitettavasti siitä lähtien, kun Portugali liittyi EU:hun, hyvitystä on annettu nolla prosenttia.
<P>
Portugalin valtiota vastaan käynnistetään parhaillaan rikkomismenettelyjä. Tämä verotuksen muoto vaikuttaa noin 18 000 viljelijään ja koskee 5,3:a prosenttia heidän myynnistään. Haluan tehdä selväksi, että on löydettävä tapa, jolla Portugalin lainsäädäntö saadaan mukautettua yhteisön säännöstöä vastaavaksi.
<SPEAKER ID="068" NAME="Puhemies">
(EN) Hyvät parlamentin jäsenet, minuutin puheenvuorot ovat päättyneet. Haluan kertoa teille, että minulla on paljon nimiä luettelossa - ainakin kaksi kertaa niin paljon kuin mihin meillä on aikaa. Tänään meillä oli käytettävissämme enemmän aikaa kuin tavallisesti, mutta teidän täytyy muistaa, että niillä, jotka käyttivät minuutin puheenvuoron viime kerralla - kuukausi tai kaksi kuukautta sitten - oli heikommat mahdollisuudet saada uusi puheenvuoro tänään. Meidän on kiinnitettävä huomiota niihin, jotka eivät ole puhuneet lainkaan. Olen pahoillani tästä, mutta säännöt sanovat näin. Minulla on luettelossa nimiä ainakin kaksi kertaa niin paljon kuin miten monelle on mahdollista antaa puheenvuoro. Olen hyvin pahoillani siitä, etteivät kaikki voineet käyttää puheenvuoroa.
<SPEAKER ID="069" NAME="James Nicholson" AFFILIATION="ECR">
(EN) Arvoisa puhemies, ymmärrän, mitä sanoitte. Tosiasia on kuitenkin se, että puhumaan pyrkivien jäsenten kaksinkertainen määrä suhteessa käytettävissä olevaan aikaan osoittaa teille, miten tärkeä tämä osa työtämme eli kansalaisten edustaminen oikein on.
<P>
Pyytäisinkin teitä etsimään jotakin muuta toimintatapaa, joka mahdollistaisi sen, ettei meidän tarvitsisi istua täällä tuntia saamatta puheenvuoroa - enkä valita, sillä tiedän tehtävänne olevan vaikea - koska ainakin silloin meille voitaisiin sanoa, ettei meidän tarvitse tulla paikalle tällä viikolla. Voisitte päättää etukäteen, miten monelle annatte puheenvuoron, ja loput meistä voisivat palata asiaan seuraavalla kerralla tai esittää asiansa jollakin muulla tavalla. Mielestäni tämä olisi parempi vaihtoehto kuin tuhlata jäsenten aikaa.
<SPEAKER ID="070" NAME="Puhemies">
(EN) Katson, että jäsenten on aina syytä osallistua täysistuntoon ja kuunnella keskusteluja. Mielestäni puheenvuoroja ei pitäisi järjestää ehdottamallanne tavalla. Tänään puheenvuoron saivat lähes kaikki, jotka eivät puhuneet viime istuntojaksolla.
