<CHAPTER ID="001">
Istunnon avaaminen
<SPEAKER ID="005" NAME="Göran Färm" AFFILIATION="S&amp;D">
Arvoisa puhemies, vastasitte tämän viikon istuntojakson alussa itävaltalaisen kollegani Jörg Leichtfriedin kysymykseen, joka koski Lissabonin sopimuksen seurauksena tähän parlamenttiin liittyviä uusia parlamentin jäseniä ja liittymisen ajankohtaa. Vastasitte, että asia on nyt neuvoston päätösvallassa. Olen samaa mieltä, kun on kyse heidän liittymisestään parlamentin varsinaisiksi jäseniksi, mutten ole varma tästä sen osalta, että he tulisivat tarkkailijoiksi ennen kuin heistä tulee varsinaisia parlamentin jäseniä.
<P>
Tulkitsen hiljattain David Martinin mietinnöstä tekemäämme päätöstä siten, että voimme itse asiassa antaa heidän aloittaa työskentelynsä tarkkailijoina heti kun heidät on valittu ja jäsenvaltiot ovat vahvistaneet heidän valintansa, ja että parlamenttina me voimme itse päättää heidän asemastaan tarkkailijoina.
<P>
Arvoisa puhemies, voitteko keskustella asiasta esittelijä Martinin kanssa, jotta saisimme asian ratkaistua mahdollisimman pian? Olisi kohtuutonta, jos jo valitut uudet jäsenet, joiden valinnan kansalliset viranomaiset ovat vahvistaneet, joutuisivat odottamaan kuukausia ennen kuin pääsevät varsinaisesti aloittamaan työnsä. Monet heistä ovat valmiita aloittamaan välittömästi.
<SPEAKER ID="006" NAME="Puhemies">
Kuten olen aiemmin todennut, olen pyytänyt Eurooppa-neuvoston päätöstä, ja myös perussopimus-, työjärjestys- ja toimielinasioiden valiokunta on otettava huomioon ja sen on tarkasteltava ongelmaa. Lopullista päätöstä uusien jäsenten määrästä ja siitä, mistä valtiosta he tulevat, ei ole vielä tehty. Lopullista päätöstä ei ole tehty. Tiedän, että päätöksen tekee Euroopan parlamentti, mutta lopullista päätöstä ei ole, joten ei ole helppoa ottaa tarkkailijoita ilman lopullista päätöstä uusien jäsenten määrästä ja siitä, mistä valtiosta he tulevat. Meidän on siis odotettava. Minä ajattelen asiaa ja huolehdin siitä hyvin tarkkaan.
<SPEAKER ID="007" NAME="Rebecca Harms" AFFILIATION="Verts/ALE">
(DE) Arvoisa puhemies, hyvät kollegat, olen samaa mieltä siitä, että asiaa on vaikea ratkaista. En katso sen olevan mahdotonta, mutta ryhmäni kannalta haluan todeta, että Ranskassa käytävästä keskustelusta katsomme, ettei voida hyväksyä, että tarkkailijat, olipa näiden asema mikä tahansa, olisivat edelleen kansallisten parlamenttien jäseniä. Katsomme, että niiden, jotka tulevat tänne tarkkailijoiksi, olisi luovuttava kansallisesta mandaatistaan.
<SPEAKER ID="008" NAME="Jean-Pierre Audy" AFFILIATION="PPE">
(FR) Arvoisa puhemies, olemme kokoontuneet tänne työjärjestyksen 10 artiklan mukaan keskustelemaan Ruotsin puheenjohtajakauden tuloksista - kiitän pääministeri Reinfeldtia, jonka puheenjohtajakausi on ollut rohkea, hyödyllinen ja tehokas - mutta meidän on määrä myös tarkastella 10. ja 11. joulukuuta kokoontuneen Eurooppa-neuvoston tuloksia.
<P>
Tämän osalta haluan kiinnittää perussopimusten ja niiden soveltamisen vartijana toimivan komission puheenjohtajan huomion Euroopan unionista tehdyn sopimuksen 15 artiklan 6 kohtaan, jonka mukaan Eurooppa-neuvoston puheenjohtaja antaa Euroopan parlamentille kertomuksen jokaisesta Eurooppa-neuvoston kokouksesta.
<P>
Vaikuttaa varmalta, ettei Eurooppa-neuvoston uusi puheenjohtaja Herman Van Rompuy ole tulossa tänne tänään, ja minä pahoittelen tätä. Hän on ollut virassaan 1. joulukuuta 2009 lähtien ja hänellä on tärkeä diplomaattinen asema, ja katson, että hänen ensimmäisen poliittisen tehtävänsä olisi pitänyt olla tulla esittäytymään Euroopan parlamentille. Hänen tehtävänsä oli siis tulla tänne ja esittää Eurooppa-neuvoston 10. ja 11. joulukuuta pidetyn kokouksen päätelmät.
<SPEAKER ID="009" NAME="Puhemies">
(PL) Saanen selittää: Eurooppa-neuvoston puheenjohtaja Van Rompuy ja neuvoston puheenjohtaja Reinfeldt ovat sopineet, että puheenjohtajakauden viimeisen kuukauden ajan toimitaan vanhojen periaatteiden mukaan. Tätä sopimusta sovelletaan. Eurooppa-neuvoston puheenjohtaja Herman Van Rompuy astuu virkaansa 1. tammikuuta 2010.
<SPEAKER ID="010" NAME="Jean-Pierre Audy" AFFILIATION="PPE">
(FR) Arvoisa puhemies, valtioiden tai hallitusten päämiehet eivät voi päättää kansalaisten ratifioimien perussopimusten soveltamisesta.
<SPEAKER ID="011" NAME="Puhemies">
(PL) Selitän vielä tarkemmin: Eurooppa-neuvoston puheenjohtajan ja kiertävää puheenjohtajuutta edustavan pääministerin kutsuminen ja heidän kanssaan työskentely on asia, josta päättävät kaikki parlamentin jäsenet. Mekin päätämme, keitä kutsutaan ja missä järjestyksessä. Tulemme myös sopimaan toimielinten kesken - Euroopan parlamentin ja Eurooppa-neuvoston kesken - kuinka teemme yhteistyötä keskenämme. Lisäksi katson, että huomautuksenne ovat ennenaikaisia.
<P>
On tehtävä toimielinten välinen sopimus. Tämä koskee myös Euroopan komissiota. Tästä on liian varhaista keskustella. On hyvin tärkeää, että säilytämme asianmukaisen tasapainon nykyisen puheenjohtajan ja hallituksen päämiehen sekä Eurooppa-neuvoston puheenjohtaja Herman Van Rompuyn välillä. Puheenjohtajavaltiot vaihtuvat, ja puheenjohtaja säilyy, mutta meidän on tehtävä yhteistyötä myös hallitusten päämiesten kanssa. Me tarvitsemme yhteistyötä hallitusten kanssa, sillä lainsäätäjinä meillä on oltava säännölliset yhteydet puheenjohtajavaltion hallitukseen.
<P>
Lisäksi tapa, jolla teemme yhteistyötä, ja se, keitä kutsumme, on myös meidän päätösvallassamme - tietenkin Eurooppa-neuvostoa kuultuamme. Me tulemme keskustelemaan tästä. Haluan todeta, että nyt on siihen vielä aivan liian varhaista. Nyt pääministeri Reinfeldt antaa meille raportin Eurooppa-neuvoston viimeisten kuuden kuukauden toiminnasta. Puheenjohtaja Van Rompuy ei ole osallistunut toimintaan, sillä hänet nimitettiin vasta muutama viikko sitten, joten hän ei voi keskustella asiasta lainkaan tänään. Asia on täysin selvä.
