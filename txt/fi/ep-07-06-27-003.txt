<CHAPTER ID="003">
Eurooppa-neuvoston kokous 21. ja 22. kesäkuuta 2007 - Toiminta Saksan puheenjohtajakaudella (selonteko ja julkilausumat sekä keskustelu) 
<SPEAKER ID="007" NAME="Puhemies">
Hyvät kuulijat, siirrymme nyt keskusteluun Eurooppa-neuvoston 21. ja 22. kesäkuuta pidetyn kokouksen tuloksista. Arvoisa Eurooppa-neuvoston puheenjohtaja, liittokansleri Angela Merkel, käytätte tänään neljännen kerran puheenvuoron Euroopan parlamentissa. Tämä on esimerkki kaikille tuleville puheenjohtajavaltioille. En halua ennakoida poliittisten ryhmien puheenjohtajien ja muiden parlamentin jäsenten huomautuksia. Haluan kuitenkin esittää kiitoksemme hyvästä tahdostanne, kärsivällisyydestänne ja ennen kaikkea Eurooppaa koskevasta määrätietoisuudestanne, jota ilman Brysselin huippukokouksen tulokset eivät olisi olleet mahdollisia. Vilpittömät kiitokseni, arvoisa liittokansleri Angela Merkel.
<P>
(Suosionosoituksia)
<P>
Siirrymme nyt keskusteluun Eurooppa-neuvoston selonteosta ja komission julkilausumasta Eurooppa-neuvoston kokouksesta 21. ja 22. kesäkuuta 2007 sekä neuvoston julkilausumasta Saksan puheenjohtajakauden tuloksista.
<P>
Arvoisa Eurooppa-neuvoston puheenjohtaja, liittokansleri Angela Merkel, käytätte tänään neljättä kertaa puheenvuoron Euroopan parlamentissa. Tämä on esimerkki tuleville puheenjohtajavaltioille. En halua ennakoida poliittisten ryhmien puheenjohtajien ja muiden parlamentin jäsenten huomautuksia. Haluan kuitenkin esittää kiitoksemme hyvästä tahdostanne, kärsivällisyydestänne ja ennen kaikkea Eurooppaa koskevasta määrätietoisuudestanne, jota ilman Brysselin huippukokouksen tulokset eivät olisi olleet mahdollisia. Vilpittömät kiitokseni, arvoisa liittokansleri Angela Merkel.
<P>
(Suosionosoituksia)
<P>
Arvoisa neuvoston puheenjohtaja, puheenvuoro on teillä.
<SPEAKER ID="010" NAME="Angela Merkel" AFFILIATION="neuvoston puheenjohtaja" LANGUAGE="DE">
Arvoisa puhemies, hyvät parlamentin jäsenet, vain muutama päivä ikimuistoisen Eurooppa-neuvoston kokouksen jälkeen haluan tässä yhteydessä palauttaa mieliin maaliskuussa Berliinissä järjestetyt Rooman sopimuksen 50-vuotisjuhlallisuudet. Tuossa yhteydessä palautimme mieliimme, että 50 vuotta Rooman sopimusta, 50 vuotta rauhaa ja vapautta, demokratiaa ja oikeusvaltiota ovat itse asiassa historian kannalta vain silmänräpäys. Se, ovatko ne jonain päivänä enemmän kuin tämä ...
<P>
(Äänentoisto-ongelmia)
<SPEAKER ID="011" NAME="Puhemies">
Arvoisat parlamentin jäsenet, kokeilen uudestaan. Onko tulkkauspalvelu nyt kunnossa?
<P>
Arvoisa neuvoston puheenjohtaja, voimmeko yrittää uudelleen? Euroopassa tarvitaan jonkin verran kärsivällisyyttä. Pyydän teiltä pitkämielisyyttä.
<SPEAKER ID="012" NAME="Angela Merkel" AFFILIATION="neuvoston puheenjohtaja" LANGUAGE="DE">
Arvoisa puhemies, hyvät parlamentin jäsenet, vain muutama päivä ikimuistoisen Eurooppa-neuvoston kokouksen jälkeen haluan tässä yhteydessä palauttaa mieliin maaliskuussa Berliinissä järjestetyt Rooman sopimuksen 50-vuotisjuhlallisuudet. Tuossa yhteydessä palautimme mieliimme, että 50 vuotta Rooman sopimusta, 50 vuotta rauhaa ja vapautta, demokratiaa ja oikeusvaltiota ovat itse asiassa historian kannalta vain silmänräpäys. Sitä, ovatko ne jonain päivänä enemmän kuin tämä, me emme tiedä.
<P>
Maaliskuun juhlallisuuksissa teimme selväksi, ettei mitään näistä, rauhaa ja vapautta, demokratiaa ja oikeusvaltiota, mitään näistä ei voida pitää itsestäänselvyytenä. Niitä on vahvistettava ja puolustettava yhä uudelleen. Paikallaan pysyminen on perääntymistä. Luottamuksen rakentaminen vie vuosikymmeniä, mutta se voi tuhoutua yhdessä yössä. Kyllä, yhdessä yössä. Mikä tahansa särö saisi Euroopan pois raiteiltaan nopeammin kuin eräät uskovat.
<P>
Lyhyesti sanottuna Euroopan yhdentymistä on työstettävä ja se on turvattava jatkuvasti. Olen tämän vuoksi hyvin kiitollinen siitä, että onnistuimme saavuttamaan juuri tämän viime kuun Eurooppa-neuvostossa. Määritimme suunnan uudistetulle Euroopan unionin yhteiselle perustalle, lähdimme liikkeelle. Loppujen lopuksi emme rikkoneet luottamusta, onnistuimme välttämään särön syntymisen. Lyhyesti sanottuna lauantai-illan tulosten myötä Euroopan unioni saa uutta, yhteistä energiaa.
<P>
En halua tänään kaivella viime viikkojen ja kuukausien neuvotteluja, sillä me kaikki tiedämme liiankin hyvin, että alku oli hankalaa. Toiset valtiot olivat ratifioineet perustuslakisopimuksen ja kannattivat sitä täysin, kun taas toiset vaativat merkittäviä muutoksia kansalaisten kritiikin vuoksi.
<P>
Älkäämme pettäkö itseämme, vaara on aina läsnä. On olemassa vaara, että halvaantuneisuuden tila ja jakautuminen jatkuvat. Jos Eurooppa-neuvosto ei olisi päässyt toivottuun lopputulokseen, se ei olisi merkinnyt Euroopan loppua, mutta sillä olisi epäilemättä ollut sanoinkuvaamattomia vaikutuksia. On siis hyvin merkittävää, että onnistuimme välttämään sellaisen tilanteen.
<P>
Brysselin sopimus antaa meille mahdollisuuden säilyttää perustuslakisopimuksen asiasisältö. Uskon meidän kaikkien viime kädessä pitävän Eurooppa-neuvoston lopputulosta menestyksenä. Se on menestys niin Euroopalle kuin Euroopan parlamentillekin.
<P>
Olette aina puolustaneet perustuslakisopimuksen asiasisältöä, ja uudistussopimus voi tulla voimaan ajoissa vuoden 2009 parlamenttivaalien kannalta. Tämä on hyvin merkittävää kaikille niille, jotka edustavat Euroopan kansalaisia.
<P>
(Suosionosoituksia)
<P>
Samalla uudistussopimuksella saavutetaan merkittävää edistystä Euroopan unionin toimintakyvyssä. Joillakin aloilla pääsimme jopa pidemmälle kuin perustuslakisopimuksessa. Käsittelimme ilmastonsuojelua ja yhteisvastuun lisäämistä energia-alalla. Kansalliset parlamentit osallistuvat yhä laajemmin kansallisen unionia koskevan politiikan laatimiseen, EU:n ja jäsenvaltioiden toimivalta määritetään entistä selkeämmin. Tehostetun yhteistyön edellytykset on nyt helpompi täyttää, erityisesti oikeus- ja sisäasioiden alalla. Uudistussopimuksessa olemme ottaneet huomioon kansalaisten huolen eurooppalaisesta supervaltiosta, yksittäisten valtioiden liiallisesta identiteetin murentumisesta. En jaa näitä huolia, mutta ne oli otettava huomioon, ja niin me teimmekin. Päätimmekin pidättyä mainitsemasta uudistetussa sopimuksessa mitään jäsenvaltioiden symboleja ja nimityksiä vastaavia termejä.
<P>
Hyvät kuulijat, uudistussopimuksella toteutetaan kolme Euroopan unionin tulevaisuuden kannalta olennaista osatekijää. Ensinnäkin sillä vahvistetaan EU:n kykyä toimia niin sisäisesti kuin ulkoisestikin. Unionin oikeushenkilöllisyys sekä määräenemmistön laajentaminen päätöksenteossa ovat tässä merkittävässä asemassa. Kaksoisenemmistöön perustuva äänestysjärjestelmä, jossa demografisella tekijällä on enemmän painoarvoa, tulee kuitenkin voimaan vasta vuonna 2014, toisin sanoen samaan aikaan ensimmäisen supistetun komission kanssa, ja siirtymäaika jatkuu vuoteen 2017, mutta se toteutuu. Tämän eurooppalaisen edistymisen merkitystä ei voida yliarvioida.
<P>
Myös neuvoston työn jatkuvuus lisääntyy Eurooppa-neuvoston puheenjohtajan toimen ja puheenjohtajuuskausien myötä uuden sopimuksen tullessa voimaan. Samalla uudistussopimuksella saadaan aikaan poliittista edistymistä esimerkiksi Euroopan unionin ulkoisissa toimissa.
<P>
Johdonmukainen ja yksiääninen ulkopolitiikka on yhä merkittävämpää Euroopan unionille, joka haluaa tuoda itseään esille maailmassa. Nimitämme unionin ulko- ja turvallisuuspolitiikan korkean edustajan, joka johtaa ulkoasiainvaliokuntaa ja jota tukee eurooppalainen diplomaattiyksikkö. Korkea edustaja on myös komission jäsen, nimittäin komission varapuheenjohtaja. Tämä on huomattava poliittinen edistysaskel Euroopan unionin kannalta.
<P>
(Suosionosoituksia)
<P>
Oikeus- ja sisäasioiden alalla, josta kansalaiset ovat hyvin kiinnostuneita, on toteutunut merkittävää edistystä esimerkiksi rajat ylittävän rikollisuuden torjunnassa tehtävässä yhteistyössä. Menettelyt myös nopeutuvat huomattavasti uuden määräenemmistöön perustuvan päätöksentekomenettelyn myötä.
<P>
Tämän lisäksi voimme entistä paremmin tehdä selväksi, että toimivallan siirto ei ole yksisuuntainen tie, jonka kautta Euroopan unioni vain omaksuu yhä enemmän vastuualoja. On myös tilanteita, joissa toimivalta voidaan tarvittaessa palauttaa yksittäisille valtioille. Kansalaiset ovat yhdessä ilmaisseet toiveensa, jonka mukaan joillakin merkittävillä aloilla tarvitaan entistä enemmän unionin osallistumista, mutta joillakin aloilla, joilla jäsenvaltiot pärjäävät aivan hyvin omillaan, se voi osallistua entistä vähemmän, ja me hyväksymme tämän toiveen.
<P>
Hyvät kuulijat, uudistussopimuksessa tehdään myös toinen asia täysin selväksi: Euroopan unioni lähenee selvästi kansalaisiaan. Tätä varten otetaan käyttöön Euroopan kansalaisaloite, kuten perustuslakisopimuksessa suunniteltiin. Myös sosiaalialalla edistytään, ja julkisista palveluista annetaan tarkkaan määritettyjä säädöksiä. Lisäksi hallitusten välinen konferenssi määrittää itse oman protokollansa, jossa yleistä taloudellista etua koskevat palvelut katsotaan hyvin merkittäviksi ja jossa tehdään selväksi, että jäsenvaltioilla on merkittävä harkintavalta muulla kuin kaupallisella alalla.
<P>
Olen hyvin tyytyväinen siihen, ja uskon enemmistön olevan samaa mieltä, että löysimme ratkaisun myös perusoikeuskirjaa koskevassa asiassa. Perusoikeuskirjalla lujitetaan kansalaisten oikeuksia suhteessa toimielimiin. Siinä säilytetään oikeudellisia velvoitteita, jotka nähdäkseni sopivat arvojen Euroopalle.
<P>
(Suosionosoituksia)
<P>
Tiedämme, että Yhdistynyt kuningaskunta, jolla on oma oikeusperinteensä, on valinnut oman tiensä, ja meidän on kunnioitettava sitä. Vaihtoehtona olisi ollut peruskirjan kaikkia sitovan oikeudellisen luonteen rajoittaminen, jota jäsenvaltioiden enemmistö ei kuitenkaan olisi voinut hyväksyä. On siis hyvä, että tämä vältettiin, ja uskon tämän olevan myös parlamentin enemmistön mielipide.
<P>
(Suosionosoituksia)
<P>
Hyvät kuulijat, kolmas osatekijä, jossa on nähtävissä edistymistä uudistussopimuksessa, on parlamenttien entistä laajemmat oikeudet. Sopimusuudistuksen myötä Euroopan parlamentista tulee ensisijaisesti tasavertainen lainsäätäjä, ja tulevaisuudessa Euroopan parlamentti valitsee Euroopan komission puheenjohtajan. Samalla monet jäsenvaltiot katsoivat tärkeäksi antaa enemmän tunnustusta kansallisten parlamenttien asemalle. Tämä toteutuu uudella artiklalla. Sovimme myös parlamenttien aseman vahvistamisesta toissijaisuuden valvontamekanismilla, vaikka olemmekin näin tehdessämme kunnioittaneet myös Euroopan komission oikeutta esittää ehdotuksia. Tulevaisuudessa yksittäisillä kansallisilla parlamenteilla ei ole veto-oikeutta, mikä on mielestäni aivan oikein.
<P>
(Suosionosoituksia)
<P>
Hyvät kuulijat, perussopimusuudistus oli yksi neuvoston puheenjohtajavaltion Saksan tavoitteista. Toinen Eurooppa-neuvoston puheenjohtajavaltion tavoite oli Euroopan unionin uudelleen suuntaaminen kohti sitä, minkä voimme saavuttaa vain yhtenäisenä Eurooppana. Olen nimittäin täysin vakuuttunut siitä, että vain jos toimimme yhdessä ja määrätietoisesti, voimme saada aikaan kansalaisten kannalta kouraantuntuvaa edistystä.
<P>
Aina on tietenkin myös poikkeuksia, kuten havaitsimme niinkin hiljattain kuin Eurooppa-neuvoston päätöksissä. Aina tulee olemaan yksittäisten jäsenvaltioiden uusia päätöksiä, joiden mukaan ne eivät halua osallistua ainakaan aluksi tiettyyn politiikkaan muiden näyttäessä tietä, joskin perussopimuksen ulottuvuuden rajoissa. Tätä ei kuitenkaan kutsuta kahtia jakautuneeksi Euroopaksi. Haluan tehdä tämän täysin selväksi: en pidä sellaisesta.
<P>
(Suosionosoituksia)
<P>
Tämä ei saa olla politiikkamme tavoitteena, muuten päädymme uusiin säröihin Euroopan unionissa ja heikennämme Euroopan parlamenttia. On todellakin vaivan arvoista pyrkiä löytämään yhteinen tie kaikille Euroopan unionin jäsenvaltioille. Afrikkalaisessa sananlaskussa todetaan: jos haluat matkustaa nopeasti, mene yksin, jos haluat päästä kauas, ota matkaseuraa. Minusta tässä afrikkalaisessa sananlaskussa piilee Euroopan yhdentymisen perustana oleva ajatus. Vain yhdessä ja määrätietoisesti toimimalla voimme säilyttää sen loistavan ja ainutlaatuisen ajatuksen, joka on muovannut Euroopan yhdentymisen käsitettä jo yli 50 vuoden ajan: rauhan, vapauden ja Euroopan kansalaisten oikeusvarmuuden.
<P>
Vain yhdessä ja määrätietoisesti toimien voimme vahvistaa kansalaisten oikeuksia Euroopan unionissa, esimerkiksi sisällyttämällä Prümin sopimuksen EU:n oikeuskehykseen. Näin helpotetaan tehostettua poliisiyhteistyötä rajat ylittävän terrorismin, rikollisuuden ja laittoman maahanmuuton torjunnassa. Vain yhdessä ja määrätietoisesti toimimalla voimme parantaa Euroopan unionin kilpailukykyä yritysympäristönä. Yksi esimerkki tästä on tänään allekirjoittamamme verkkovierailuja koskeva asetus. Vain yhdessä ja määrätietoisesti toimimalla voimme vastata ihmiskunnan suurimpaan haasteeseen, ilmastonmuutoksen aiheuttamaan vaaraan.
<P>
Kevään Eurooppa-neuvostossa tehdyt päätökset yhdennetystä energia- ja ilmastonsuojelupolitiikasta ovat uraauurtavia. Ne olivat sitä paitsi myös ennakkoedellytys sopimukseen pääsylle G8-maiden huippukokouksessa siitä, että tarvitaan seurantatoimia Kioton pöytäkirjan osalta Yhdistyneiden Kansakuntien alaisuudessa ja että kaikki G8-maiden osallistujat ovat ilmaisseet tälle tukensa. Tämä ei olisi ollut mahdollista ilman kevään Eurooppa-neuvostoa ja Euroopan parlamentin tukea. Tämä on loistava esimerkki eurooppalaisten etujen puolustamisesta.
<P>
(Suosionosoituksia)
<P>
Näin ollen on aivan oikein, että ilmastonsuojelu sisällytetään nyt Euroopan unionin tavoitteisiin uudessa sopimusluonnoksessa. Vain yhdessä ja määrätietoisesti toimimalla meillä eurooppalaisilla on mitään mahdollisuutta saattaa huolenaiheitamme maailmanlaajuisesti tietoon. Tämä näkyi myös puheenjohtajuuskautemme aikana järjestetyissä huippukokouksissa EU:n ulkopuolisten, G8-maihin kuuluvien kumppaniemme Yhdysvaltojen, Venäjän, Japanin ja Kanadan kanssa.
<P>
Ilmastonsuojelua koskevien päätösten lisäksi näissä huippukokouksissa päästiin myös muihin merkittäviin pitkän ajanjakson sopimuksiin. Yhdysvaltojen ja Kanadan kanssa sovimme sääntely-yhteistyön vahvistamisesta. Venäjän kanssa sovimme varhaisvaroitusjärjestelmän perustamisesta energiakriisien osalta sekä investointeja koskevan vuoropuhelun aloittamisesta. Japanin kanssa sovimme teollis- ja tekijänoikeuksien suojelun tehostamisesta entisestään.
<P>
Hyvät kuulijat, Euroopan unionin toimielinten kehittäminen ja sen uudelleen suuntaaminen ovat lopulta mahdollisia vain, jos me eurooppalaiset olemme tietoisia arvoistamme, jos todellakin teemme näistä arvoista perusperiaatteita kaikissa toimissamme. Katson, että nämä perusperiaatteet voivat myös auttaa vakuuttamaan kansalaiset unionista, erityisesti lisäämällä tietoisuutta yhteisistä tavoitteistamme, tekemällä selväksi, että toimimme maailmassa yhdessä arvojemme perustalta.
<P>
Euroopan unioni ei merkitse sitä, että teemme kuten haluamme. Euroopan unioni on velvoite, joka auttaa varmistamaan, että maapallo säilyy asuttavana planeettana, että yhä harvemmat ihmiset joutuvat lähtemään kodeistaan väkivallan tai sodan vuoksi ja että aidsin, malarian ja tuberkuloosin kaltaiset taudit ovat voitettavissa. Näin Euroopan unionin neuvoston puheenjohtajavaltio Saksa palaa lähtökohtaansa.
<P>
Uudistussopimus on tarpeen, jotta unioni voi säilyttää kurssinsa. Eurooppa-neuvosto toivoo, että hallitusten välinen konferenssi saadaan kutsuttua koolle ennen heinäkuun loppua, ja tämän vuoksi pyydän teitä tänään toimittamaan lausuntonne mahdollisimman pian. Kuten puheenjohtajavaltio Saksa, tekin haluatte meidän voivan sanoa kansalaisille vuoden 2009 parlamenttivaalikampanjassa: tämä on Euroopalle ainoa tapa edetä. Tämän vuoksi on hyvä asia, että Euroopan parlamentti osallistuu jatkuvasti näitä asioita koskevaan keskusteluun ja pyrkii vuoropuheluun kansalaisyhteiskunnan kanssa, kuten se tekee toritapahtumassa syksyllä.
<P>
Hyvät kuulijat, Saksan neuvoston puheenjohtajuuskauden päättyessä haluan jälleen siteerata saksalaisen Peter Prangen teosta "Werte. Von Plato bis Pop" (Arvot - Platonista Popperiin). Muistatte kenties, että siteerasin häntä myös neuvoston puheenjohtajuuskauden alussa puheenvuorossani tammikuussa. Prange kirjoittaa, että kaikesta siitä, mitä me eurooppalaiset olemme saavuttaneet, olemme velkaa meissä piileville ristiriidoille, ikuiselle sisäiselle konfliktillemme, jatkuvalle kilpailulle mielipiteiden ja poikkeavien mielipiteiden, ajatusten ja päinvastaisten ajatusten, teesien ja antiteesien välillä.
<P>
Haluan lisätä pari omaa ajatustani. Olemme siitä kaikesta velkaa kyvyllemme kestää nämä piilevät ristiriidat sekä kyvyllemme sallia jonkin niin kunnioitusta herättävän saavutuksen kuin rauhan työn menestyä Euroopassa lukemattomien sotien ja mittaamattoman kärsimyksen jälkeen. Me Euroopan kansalaiset olemme aidosti yhdistyneet paremman tulevaisuuden vuoksi. Toivon, että 50 vuoden kuluttua vuonna 2057 Euroopan kansalaiset sanovat: silloin vuonna 2007 Euroopan unioni valitsi vihdoin oikean kurssin voimia ja hermoja vieneen keskustelun jälkeen, silloin vuonna 2007 Euroopan unioni valitsi oikean polun kohti vaurasta tulevaisuutta. Tämä oli, on ja tulee aina olemaan missiomme, tulevaisuuden missiomme, johon puheenjohtajavaltio Saksa sitoutuu täysin myös puheenjohtajuuskautensa jälkeen. Kiitoksia.
<P>
(Parlamentin jäsenet nousivat seisaalleen, ja suosionosoitukset kestivät pitkään.)
<SPEAKER ID="013" NAME="Puhemies">
Arvoisa neuvoston puheenjohtaja, Euroopan parlamentin reaktio osoittaa paremmin kuin mitkään sanat sen, kuinka paljon se arvostaa toimintaanne. Haluamme myös kiittää vilpittömästi teitä tukeneita kollegojanne. Haluan esittää vilpittömät kiitokseni myös komission puheenjohtajalle Barrosolle, jota pyydän ystävällisesti käyttämään puheenvuoron.
<SPEAKER ID="014" NAME="José Manuel Barroso">
komission puheenjohtaja. (DE) Haluan onnitella liittokansleri Angela Merkeliä hänen saavutuksistaan.
<P>
Hyvin vaikeasta tehtävästä tuli menestys Euroopan unionille. Haluan erityisesti ilmaista kunnioitukseni liittokanslerin osoittamasta poliittisesta kunnianhimosta tämän vaatiessa perussopimusuudistusta, joka antaa unionille sen tarvitsemat välineet 2000-luvun haasteisiin vastaamiseksi.
<P>
Meidän on syytä tehdä kunniaa liittokansleri Merkelille ja koko Saksan puheenjohtajuustiimille, koska he taistelivat niin määrätietoisesti saavuttaakseen tavoitteensa ja saattaakseen neuvottelut menestyksekkääseen tulokseen. Onnittelut eivät koske pelkästään kesäkuun huippukokouksen tuloksia, vaan myös niitä monia menestyksekkäitä tavoitteita, jotka puheenjohtajavaltio Saksa saavutti viimeisten kuuden kuukauden aikana.
<P>
(Suosionosoituksia)
<P>
(EN) Voimme vilpittömästi todeta, että Eurooppa on taas raiteillaan.
<P>
Katson, että on syytä muistaa, missä tilanteessa olimme jokin aika sitten. Sallinette minun mennä taaksepäin viime viikon tapahtumista ja tarkastella kahta viimeksi kulunutta vuotta. Vain reilu vuosi sitten komissio esitti kaksitahoiseksi toimintamalliksi kutsumani lähestymistavan. Ensimmäinen vaihe oli, että Euroopan unioni käyttää olemassa olevia perussopimuksia entistä tehokkaammin tuottaakseen tuloksia Euroopan kansalaisille. Olemme tehneet näin, esimerkiksi energiaa ja ilmastonmuutosta koskevalla toimenpidepaketillamme, keskittymällä innovointiin, poistamalla byrokratiaa sekä kuluttajille käytännön etuja tarjoavalla lainsäädännöllä, kuten ehdottamamme verkkovierailumaksuja koskeva asetus, jonka tänään allekirjoitimme täällä. Kiitän parlamenttia sen tuesta näille aloitteille.
<P>
Toinen vaihe oli paluu perussopimusuudistusprosessiin. Tämän vuoksi ehdotimme ajatusta Berliinin julistuksesta. Se oli hieno hetki, jolloin vahvistimme jälleen intressimme ja arvomme 2000-luvulla. Uskon, että Berliinin julistusta koskeva keskustelu on merkittävää aikaa, jolloin kerättiin tarvittava kannatus, joka mahdollisti viimeksi järjestetyn Eurooppa-neuvoston kokouksen hyvät tulokset.
<P>
Tämän vuoksi meillä on ilo todeta, että neuvoston eri puheenjohtajuuskausien aikana ehdottamaamme tietä on kuljettu. Kuinka tämä oli mahdollista? Koska kaksitahoinen toimintamalli oli oikea lähestymistapa. Emme voi antaa kansalaisille vaikutelmaa, että keskustelemme vain toimielimistä. Meidän on keskityttävä käytännön tuloksiin kansalaisten kannalta, ja hallitukset ja kansalaiset luottavat myös toisinaan hyvin vaikeiden institutionaalisten asioiden ratkaisuun, jos he luottavat siihen, että toimielimet ovat toimintakykyisiä Euroopan kansalaisten kannalta merkittävissä asioissa, joita ovat kasvu ja työllisyys sekä unionin uusi toimintasuunnitelma: energia, ilmastonmuutos ja turvallisuus.
<P>
Viimeisin eurobarometri oli rohkaiseva: Euroopan unionin jäsenyyden kannatus sekä havaittu hyöty jäsenyydestä ovat lisääntyneet merkittävästi viimeisten kahden, kolmen vuoden aikana. Itse asiassa ne ovat parhaat tulokset Euroopan unionin kannatuksen osalta sitten vuoden 1994. Tämän vuoksi olemme tehneet - ja meidän on tehtävä - kaikkemme, jotta emme menettäisi mahdollisuutta lujittaa sitoutumista suureen eurooppalaiseen hankkeeseemme nyt, kun meitä on 27 valtiota ja lähes 500 miljoonaa kansalaista.
<P>
Haluan olla hyvin rehellinen neuvoston tulosten suhteen. Katson, että kun tarkastelemme tulevia haasteita, voimme todella todeta tulokset erinomaisiksi. Parlamentissa on tänään syytä korostaa tätä asiaa. Älkäämme unohtako, että ennen tätä neuvostoa aloitimme tilanteesta, jossa jäsenvaltiot olivat jakautuneet. Jäsenvaltioista 18 oli ratifioinut perustuslakisopimuksen, yhdeksän jäsenvaltiota ei ollut ratifioinut sitä ja kaksi oli selvästi hylännyt sen kansanäänestyksessä. Nyt kaikki 27 jäsenvaltiota ovat yhdessä hyväksyneet uudistussopimuksen.
<P>
Jo se, että saimme aikaan sopimuksen, on merkittävä poliittinen saavutus, ja meidän olisi oltava kiitollisia kaikkien hallitusten kompromissihalukkuudesta. Meidän on nyt odotettava ratifiointiprosessia suurena eurooppalaisen solidaarisuuden ja yhtenäisyyden hetkenä sekä historiallisena mahdollisuutena vahvistaa laajentunutta Euroopan unionia. Samalla Nizzan sopimuksesta edistyminen takaa unionille suuremman kapasiteetin tuottaa tuloksia.
<P>
Rehellisesti sanottuna uudistussopimuksesta ei todennäköisesti tule esimerkkiä ylevästä runoudesta, mutta en kuitenkaan epäile, etteikö se olisi oikein hyvä esimerkki erinomaisesta proosasta, jos siinä keskitytään tarkalleen unionin toimielinten toimintakykyyn.
<P>
Totesin ennen Eurooppa-neuvoston kokousta, että meidän on todellakin vahvistettava Euroopan unionin toimintakykyä. Uskon uudistussopimuksen merkitsevän merkittävää edistymistä unionille ja vahvistavan sen toimintakykyä. Ensinnäkin unionia vahvistetaan voittamalla pilarirakenne ja antamalla sille oikeushenkilöllisyys. Toimintakyvyn alalla haluan korostaa erityisesti kolmea seikkaa.
<P>
Ensinnäkin edistys on merkittävintä oikeus- ja sisäasioissa. Uudistussopimuksessa on yli 40 uutta tapausta, joissa käytetään määräenemmistöäänestystä. Niitä ovat ulkorajavalvontaa, turvapaikkaa, maahanmuuttoa, rikosoikeutta ja poliisiyhteistyötä koskevat asiat. Sopimuksella nämä alat myös sisällytetään täysin päätöksenteon yhteisömetodiin. Itse asiassa se merkitsee kolmannen pilarin "yhteisöllistämistä". Tämä on perustavaa laatua oleva uudistus, jolla luodaan Eurooppaan todellinen vapauden, turvallisuuden ja oikeuden alue, ja se on tämän komission jäljellä olevan toimikauden ensisijainen tavoite. Unioni tarvitsee tehokkuutta, jota määräenemmistöäänestysten laajentaminen tuo mukanaan. Oikeasta politiikasta ja toimintatavoista ei ole hyötyä, jos ne hyväksytään vuosia myöhässä.
<P>
Toiseksi uudistussopimus tarjoaa uusia mahdollisuuksia ja lujittaa oikeusperustoja energiapolitiikkaan ja ilmastonmuutokseen liittyvien haasteiden käsittelemiseksi. Komissio on erityisen tyytyväinen energiavarmuutta koskevaan solidaarisuuslausekkeeseen sekä sopimukseen siitä, että ilmastonmuutoksen torjunta lisätään perussopimukseen. Energiavarmuus ja ilmastonmuutoksen torjunta ovat nyt unionin keskeisiä ensisijaisia tavoitteita. On oikein, että tämä näkyy perussopimuksissa.
<P>
Kolmanneksi uudistussopimuksella edistetään unionin yhtenäisyyttä ulkosuhteiden kannalta. Voimme kilpailla 2000-luvulla muiden johtavien valtojen kanssa vain yhdistämällä jäsenvaltioiden ja toimielinten voimat. Vaurautemme, vapautemme ja turvallisuutemme ovat riippuvaisia kyvystä kilpailla globaalilla tasolla, kyvystä ajaa intressejämme ja puolustaa arvojamme. Unioni puhuu yhä yksiäänisemmin diplomaattisissa, turvallisuutta ja puolustusta koskevissa asioissa, kaupassa, rahoitustuessa ja kehitysyhteistyössä ja on näin entistä paremmin varusteltu puolustamaan arvojamme ja etujamme maailmanpolitiikassa. Meillä on edellytykset ja välineet muokata globalisaatiota, emmekä voi hukata tällaista historiallista mahdollisuutta.
<P>
Uudistussopimuksessa tarkastellaan myös muita asioita, nimittäin tilivelvollisuutta ja demokraattista legitiimiyttä. Uudistussopimuksen myötä unioni vahvistaa tilivelvollisuuttaan ja demokraattista legitiimiyttään. Haluan jälleen korostaa kolmea tapausta, joissa tilanne on parantunut selvästi Nizzan sopimuksesta.
<P>
Ensinnäkin Euroopan parlamentti osallistuu laajemmin unionin lainsäädäntömenettelyihin yhteispäätösmenettelyjen lisääntyessä. Uuden sopimuksen mukaan Euroopan parlamentti ja neuvosto hyväksyvät yhdessä suurimman osan yhteisön lainsäädännöstä kunnioittaen täysin komission aloiteoikeutta.
<P>
Toiseksi myös kansalliset parlamentit osallistuvat yhä enemmän unionin toimintaan. Tämä liittyy toissijaisuusperiaatteeseen, jota kannatamme. Uudella sopimuksella muutetaan toissijaisuus- ja suhteellisuusperiaatteiden soveltamista koskevaa pöytäkirjaa. Komissio on aina kannattanut kansallisten parlamenttien entistä laajempaa asemaa. Komissio teki kuitenkin selväksi, että kansallisten parlamenttien ottaminen mukaan toissijaisuusperiaatteen tarkasteluun ei saa vaarantaa Euroopan unionin toiminnan pääkohtia.
<P>
Ensinnäkin missä tahansa toissijaisuusperiaatetta koskevassa uudessa menettelyssä on kunnioitettava yhteisömetodia ja komission aloiteoikeutta.
<P>
Toiseksi Euroopan parlamentin ja neuvoston on oltava yhdenvertaisia. Lopuksi enemmistöä koskevat kynnykset on nostettava vastaamaan menettelyn merkitystä.
<P>
Onnistuimme turvaamaan kaikki vaatimuksemme ja säilyttämään näin unionin toimielinten välisen tasapainon, samalla kun vahvistimme toissijaisuusperiaatteen valvontaa.
<P>
Kolmanneksi, ja mielestäni tämä on yksi merkittävimmistä seikoista, uudistussopimuksella annetaan perusoikeuskirjalle lain voima. Se, että perusoikeuskirja on laillisesti sitova, on vahva merkki unionin ja Euroopan kansalaisten välisistä voimakkaista yhteyksistä. Myös sitoutumisemme perusoikeuksiin on erinomainen viesti ja merkki. Emme voi edistää perusoikeuksia kaikkialla maailmassa, jos ne eivät olisi sitovia täällä.
<P>
(Suosionosoituksia)
<P>
Perusoikeuskirja ei ole, eikä sen ole koskaan ollut määrä olla, yhteisön toimielinten perusoikeuskirja jäsenvaltioiden yläpuolella. Perusoikeuskirja koskee Euroopan kansalaisia ja kansalaisten oikeuksia mitä tahansa sellaista valtaa vastaan, joka voisi rajoittaa näitä oikeuksia. Perusoikeuskirja on vakuus niin Euroopan kansalaisille kuin kansallisille toimielimillekin, ja siitä tulee keskeinen osa oikeuteen perustuvan unionimme keskinäistä valvontajärjestelmää, sillä juuri tämä erottaa meidät monista muista hankkeista: unionimme perustuu lakiin.
<P>
Olen aina ollut sitä mieltä, että perääntymistä nykyisestä yhteisön säännöstöstä ei voida hyväksyä. Tämä on erityisen tärkeää yhtenäismarkkinoiden kannalta. Komission kannalta Eurooppa-neuvoston tulokset olivat kaikkiaan myönteisiä, erityisesti komission toimivallan osalta. Yleishyödyllisiä palveluja sekä sisämarkkinoita ja kilpailua koskevat pöytäkirjat, molemmat komission ehdottamia, takaavat yhtenäismarkkinoiden oikean ja vääristymättömän toiminnan, samalla kun joidenkin jäsenvaltioiden ilmaisemat perustellut huolet otetaan huomioon.
<P>
Ennen kuin lopetan, haluan varoittaa houkutuksesta poliittista Eurooppaa vastustavien sekä yhtenäismarkkinoita vastustavien järjettömään liittoutumaan. Avointa ja globaalia unionia kannattaville totean, että se on saavutettavissa vain tukemalla poliittista yhdentymistä. Ilman poliittista valtaa Euroopan unioni ei koskaan kykene vaikuttamaan globalisaatioon tai puolustamaan etujaan ja arvojaan maailmassa. Näin unioni ei voisi koskaan puolustaa sitoutumistaan avoimeen talouteen ja avoimiin yhteiskuntiin.
<P>
(Suosionosoituksia)
<P>
Niille, jotka hyväksyvät voimakkaan poliittisen unionin mutta jotka eivät ole niinkään innostuneita taloudellisesta yhdentymisestä, totean, että voimakas poliittinen unioni on mahdollinen vain, jos he tukevat yhtenäismarkkinoita ja taloudellista yhdentymistä.
<P>
(Suosionosoituksia)
<P>
Emme voi puolustaa Eurooppa-hankettamme hyökkäämällä yhtenäismarkkinoiden kimppuun ja pyrkimällä hajottamaan sen, mikä on ollut yksi Euroopan yhdentymisen suurimpia saavutuksia.
<P>
Eurooppa-neuvoston menestyksen jälkeen edessä on nyt kaksi ratkaisevaa vaihetta. Ensinnäkin meidän on saatettava HVK päätökseen ja allekirjoitettava uudistussopimus. HVK käynnistyy ensi kuussa, ja puheenjohtajavaltio Portugali pyrkii päättämään sen lokakuussa. Annan tälle täyden tukeni. Sitten jäsenvaltioiden on ratifioitava sopimus, ja sillä välin meidän on selitettävä Euroopan kansalaisille, miksi sopimus on välttämätön ja myönteinen edistysaskel. Tämä kerronta on keskeinen osa komission ennen HVK:ta antamaa kantaa. Tiedän myös parlamentin jo työstävän kantaansa.
<P>
Toivon todella, että Euroopan parlamentti ja komissio voivat jatkaa tiivistä yhteistyötä levittääkseen viestiä, että uudistus on välttämätön 2000-luvun haasteisiin vastaamiseksi ja entistä parempien tulosten aikaansaamiseksi Euroopan kansalaisten kannalta. Minusta Euroopan kansalaiset ovat uudistussopimuksen todellisia edunsaajia.
<P>
(Suosionosoituksia)
<SPEAKER ID="016" NAME="Puhemies">
Paljon kiitoksia, arvoisa komission puheenjohtaja Barroso, niin puheenvuorostanne kuin vankasta sitoumuksestanne.
<SPEAKER ID="017" NAME="Joseph Daul" LANGUAGE="FR">
Arvoisa puhemies, arvoisa neuvoston puheenjohtaja Merkel, arvoisa komission puheenjohtaja Barroso, hyvät kollegat, on aivan selvää, että Euroopan unionia on ajanut joidenkin kuukausien ajan eteenpäin liikkeellepaneva voima, mistä meidän on kiittäminen neuvoston puheenjohtajavaltiota Saksaa. Haluan esittää parlamentin edessä erityiset kiitokset neuvoston puheenjohtajalle, liittokansleri Merkelille, ja hänen hallitukselleen.
<P>
Neuvoston puheenjohtajavaltion Saksan ansiot puhuvat puolestaan. Sen onnistumiset ovat muuttaneet Euroopan unionissa vallitsevaa ilmapiiriä. Nyreys ja pessimismi ovat vaihtuneet luottamukseen, ja voimattomuuden tunne globalisaation haasteiden edessä on väistynyt ja antanut tilaa toivolle, joka liittyy kunnianhimoisten, realististen ja määrätietoisten poliittisten toimien vaikutuksiin.
<P>
Energia- ja ilmastonmuutospaketti oli ensimmäinen huomattavista myönteisistä merkeistä. Määrititte uuden äänen kelloon, kun saitte EU:n valtioiden ja hallitusten päämiehet hyväksymään uusiutuvia energianlähteitä ja hiilidioksidia koskevat kunnianhimoiset tavoitteet, joissa tähdätään vuoteen 2020, ja torjumaan ilmastonmuutosta. Heiligendammin G8-huippukokouksessa Euroopan unioni osoitti olevansa yhtenäinen ja alkoi saada Yhdysvaltojen päätä kääntymään. Tällä alalla on tietenkin vielä paljon tehtävää, mutta olemme osoittaneet eurooppalaisille ja kumppaneillemme, että pysyessään yhtenäisenä Euroopan unioni pystyy todella vaikuttamaan asioihin ja näyttämään suuntaa.
<P>
Puheenjohtajavaltio Saksa on onnistunut myös parantamaan strategisia suhteitamme Yhdysvaltoihin, mikä koskee niin maan pitämistä ensisijaisena kumppanina, transatlanttisten markkinoiden toteuttamisen vauhdittamista kuin open skies -sopimuksen virallistamistakin.
<P>
Arvoisa neuvoston puheenjohtaja Merkel, myös Euroopan unionin suhteet Venäjään ovat olleet puheenjohtajakautenne painopisteenä. Veitte Euroopan unionia eteenpäin myös tässä suhteessa, kun onnistuitte kertomaan Samarassa presidentti Putinille, mitä niin sanotut kielletyt alueemme ovat ja miltä pohjalta voimme ja meidän täytyy tehdä yhteistyötä.
<P>
Puheenjohtajavaltio Saksa on ollut hyvin aktiivinen myös niinkin arkaluonteisella alalla kuin oikeus- ja sisäasioissa. Haluan kiittää erittäin lämpimästi sisäministeri Schäublea, joka teki parlamenttimme kanssa hyvin tehokasta yhteistyötä kaikissa näissä asioissa.
<P>
Kiittäkäämme myös edistymisestä muilla aloilla, jotka eivät ole ehkä yhtä loistokkaita mutta jotka ovat konkreettisempia kansalaisillemme. Tämä edistyminen on nostettu esiin useaan otteeseen viime päivinä: tarkoitan verkkovierailumaksujen alentamista sekä esimerkiksi maatalous-, kalatalous- ja ympäristöalan vapaaehtoista mukauttamista. Kuluneen puolen vuoden aikana on edistytty selvästi kaikissa näissä kysymyksissä, eikä tämä ole lainkaan hassumpi saavutus.
<P>
Lopuksi mainitsen yhteisymmärryksen, johon päästiin viime lauantain varhaisina tunteina Euroopan unionista tehdyn sopimuksen uudistamisesta. En palaa enää tämän tehtävän äärimmäiseen vaikeuteen, mutta pahoittelen tiettyjä huomioita, jotka - sanon tämän aivan suoraan - eivät ole niiden uhrausten arvoisia, joita eurooppalaiset ovat tehneet viimeisten 50 vuoden aikana rauhan ja sovinnon ilmapiirin takaamiseksi meille kaikille.
<P>
(Suosionosoituksia)
<P>
Pidän erittäin myönteisenä toivoa, joka lisääntyi äkisti saavutettuamme Brysselissä kompromissin EU:n toimielinten uudelleenarvioinnista. Tarkoittaako tämä, että ryhmäni ja erityisesti sen Euroopan kansanpuoluetta (kristillisdemokraatit) edustava siipi on täysin tyytyväinen uuteen perussopimusluonnokseen? Jokainen ymmärtää, että vastaus on ei. Eurooppalaiset symbolit, ulkoministerin virka, lyhyessä ajassa toimitettavat kaksoisenemmistöäänestykset - pidämme kaikkea tätä valitettavana. Politiikassa ja erityisesti Euroopan unionin politiikassa on kuitenkin kyse kompromisseista. Puheenjohtajavaltio Saksan yhteistyössä saavuttama sopimus on hyvä sopimus, jolle annamme tukemme.
<P>
Arvoisa neuvoston puheenjohtaja Merkel, teidän ansiostanne, kotimaanne ansiosta ja 27 jäsenvaltion hyväntahtoisuuden ansiosta kulunut puolivuotiskausi on ollut Euroopan yhdentymisen kannalta erittäin myönteinen. Olemme teille äärimmäisen kiitollisia tästä.
<P>
(Suosionosoituksia)
<SPEAKER ID="018" NAME="Martin Schulz" LANGUAGE="DE">
Arvoisa puhemies, arvoisa neuvoston puheenjohtaja, hyvät kollegat, Saksan puheenjohtajakausi on ollut menestys, ja puheenjohtajavaltio on viitoittanut tietä tulevaan. Arvoisa liittokansleri, näin puhemiehemme totesi keskustelun aluksi, ja Saksan hallituksen läsnäolo ja sen jäsenten - erityisesti sosialidemokraattista puoluetta edustavien jäsenten - osaamisella on ollut kestävä vaikutus.
<P>
Viime viikonlopun huippukokouksessa saavutettiin vähemmän kuin olisimme halunneet, mutta silti siinä saavutettiin paljon. Viikonloppuna saavutettu edistys ei ollut vähäpätöistä, se oli huomattavaa. Olemme päässeet monta merkittävää askelta eteenpäin. Suuri osa siitä, mitä olette kertonut ja mitä komission puheenjohtaja on kuvannut, sisältyi Euroopan parlamentin vaatimuksiin.
<P>
Haluan selittää, miksi on hyvä merkki, että pysyitte lujana näissä neuvotteluissa. Paljon tapahtui suljettujen ovien takana, mutta me tapaamme julkisesti. Siksi haluan todeta kuulleeni teidän selittäneen yön aikana, että jos yhteisymmärrykseen ei päästäisi, hallitustenvälinen konferenssi kutsuttaisiin kokoon määräenemmistöllä, ja asiasta järjestettäisiin äänestys. Kun tämä irtautumisen henki leijui salissa - jotkuthan unionissamme haluavat tukea sitä - hallitsitte hermonne, nousitte ylös ja käskitte maiden lyödä korttinsa pöytään. Tällöin monet antoivat periksi ja tuloksesta tuli yksimielinen. Näin johditte viime viikonlopun neuvottelut menestyksekkääseen päätökseen.
<P>
(Suosionosoituksia)
<P>
Niille, jotka haluavat edustaa Euroopan unionissa vain omia etujaan ja vedota pelkkiin kansallisiin hyötynäkökohtiin, totean samoin kuin edeltäjänne Konrad Adenauer totesi tyypilliseen pelkistettyyn tapaansa: meidän ei pidä teurastaa lehmää, jota haluamme lypsää. Adenauer oli oikeassa, ja hänen sanansa pätevät yhä nykypäivän Euroopan unionissa.
<P>
(Suosionosoituksia)
<P>
Olemme edistyneet merkittävästi. Euroopan unioni on nyt paljon aiempaa avoimempi. Avoimuutta on komissiossa ja parlamentissa mutta ei Eurooppa-neuvostossa. Sanomme, että Euroopan unioni on kriisissä, mutta viime viikonloppuna kävi entistäkin selvemmäksi, etteivät kriisissä ole Euroopan unionin toimielimet: kriisissä ovat ennen kaikkea Euroopan unionin jäsenvaltioiden hallitukset.
<P>
(Suosionosoituksia)
<P>
Arvoisa liittokansleri, en tarkoita kaikkia hallituksia vaan ainoastaan joitakin niistä. Haluan kiittää valtioiden ja hallitusten päämiehiä, jotka pysyivät rinnallamme - tarkoitan Romano Prodia, Guy Verhofstadtia, Jean-Claude Junckeria ja teitä itseänne - ja jotka sanoivat haluavansa Euroopasta yhtenäisen, koska muuta vaihtoehtoa ei ole. Joukossa oli muita hallituksia, jotka eivät halunneet liittyä mukaan vaan halusivat jotain muuta. Puolan hallituksen - en tarkoita Puolan kansaa, joka suhtautuu Euroopan unioniin myönteisesti, toisin kuin hallituksensa - olisi hyvä muistaa, että historian saatossa Puolassa on ollut käytössä niin kutsuttu liberum veto -oikeus. Puolan aatelisparlamentti pystyi tekemään päätöksen vain, jos se oli yksimielinen. Liberum veto oli yksi syy Puolan liittovaltion hajoamiseen.
<P>
Emme salli Euroopan unionin perivän tätä liberum veto -oikeutta, sillä emme halua sen koituvan tuhoksemme. Emme myöskään aio sallia Euroopan unionin johdattamista tielle, jolle sen ei pidä astua. Euroopassa ja Euroopan unionissa on kyse ajatuksesta - siitä ajatuksesta, että menneisyyden demonit ja vihanpito voidaan kukistaa Euroopan yhdentymisellä. Emme salli, että kourallinen ihmisiä herättää henkiin vanhat vihamielisyydet ja tuhoavat ajatuksen Euroopasta. Juuri tästä teitte lopun viikonloppuna, mistä kiitämme teitä.
<P>
(Voimakkaita ja jatkuvia suosionosoituksia)
<P>
Haluan sanoa seuraavaksi muutaman sanan eräästä järkyttävästä hetkestä näissä neuvotteluissa. Arvoisa liittokansleri, meidän sukupolvellamme, riippumatta siitä, miltä puolelta Saksaa olemme kotoisin, on - samoin kuin kaikilla maamme demokraattisilla poliitikoilla - velvollisuus pyrkiä täyttämään odotukset ja tekemään oikeat johtopäätökset maamme virheistä ja rikoksista, jotka tehtiin kansamme nimissä. Meidän saksalaisten oikea johtopäätös oli ankkuroida yhdistynyt Saksa Euroopan unioniin, tehdä siitä osa kansakuntien integroitua yhteisöä ja varmistaa näin, etteivät menneet virheet toistu enää koskaan. Tämä on velvollisuutemme: tämän puolesta teemme yhdessä töitä, olimmepa sosialidemokraatteja, kristillisdemokraatteja, liberaaleja tai vihreitä. Tämä on yhteinen velvoitteemme, yhteinen tehtävämme, jonka mukaan meidän saksalaisten - ja sanon näin tämän kansainvälisen parlamentin jäsenenä - on mielestäni toimittava. Siksi meillä on myös oikeus sanoa, että jokainen, joka pyrkii neuvottelemaan lisä-ääniä ministerineuvostossa käyttämällä hyväkseen toisen maailmansodan uhreja, on käsittänyt koko Euroopan unionin politiikan väärin, ja hänen pyrkimyksensä on torjuttava suoralta kädeltä.
<P>
(Voimakkaita ja jatkuvia suosionosoituksia)
<P>
Arvoisa neuvoston puheenjohtaja, sanoitte, että Euroopan parlamentti on tämän kierroksen suuri voittaja. Olemme suuri voittaja, koska aiomme toimia. Neuvosto sitoo jatkossakin omat kätensä vaikeaselkoisilla äänestysmenettelyillään. Onneksi olkoon! Kun enemmistömme sekä ensimmäisessä että toisessa käsittelyssä otetaan huomioon, meistä tulee Euroopan unionin määräävä voima, aivan kuten olemme olleet verkkovierailuja, REACH-asetusta ja palveludirektiiviä koskevissa kysymyksissä. Olette juuri allekirjoittanut tämän Euroopan unionin lipun edessä. Vuonna 2057 muistetaan Eurooppa-ajatuksen kannattajat, ei niitä, jotka halusivat pysäyttää tämän vääjäämättömän ajatuksen.
<P>
Haluan kiittää sydämellisesti puheenjohtajavaltio Saksaa. Kiitoksia käynnistänne ja erinomaisesta yhteistyöstä. Lopuksi kiitän myös vieressänne istuvaa Wilhelm Schönfelderiä, joka on tehnyt suurenmoisen työn edustaessaan Saksan liittotasavaltaa kaikkina näinä vuosina.
<P>
(Suosionosoituksia)
<SPEAKER ID="019" NAME="Puhemies">
Kiitoksia, hyvä jäsen Schulz. Jos parlamentin puhemiehen sallittaisiin ilmaista hyväksyntänsä, hän olisi tehnyt niin nyt.
<SPEAKER ID="020" NAME="Graham Watson">
ALDE-ryhmän puolesta. - (EN) Arvoisa neuvoston puheenjohtaja, kiitän Euroopalle näyttämästänne vihreästä valosta ja johtajuutenne suuresta perinnöstä.
<P>
Toimenne ilmastonmuutoksen ja energian toimitusvarmuuden aloilla olivat jo tehneet puheenjohtajakaudestanne merkittävän. Unionimme uudistamista koskevan sopimuksen varmistaminen on tehnyt siitä suurenmoisen.
<P>
Joseph Conrad totesi kerran, että naisena oleminen on hirvittävän vaikeaa, sillä siinä on ensisijaisesti kyse miesten kestämisestä.
<P>
(Naurua)
<P>
Tämä ei pidä missään paikkaansa niin hyvin kuin neuvostossa, jossa monet virkaveljistänne vaikuttivat pyrkivän vakaasti perussopimusta koskevan uudistuksen hautaamiseen. On luonteenne ansiota, että onnistuitte vakuuttamaan, suostuttelemaan ja varoittamaan niin, että lopulta päästiin mahdottomalta näyttäneeseen sopimukseen.
<P>
Kuka olisi uskonut vuoden 2005 kansanäänestystuloksia seuranneina kuukausina, että toimielinuudistus olisi edelleen saavutettavissa, että Euroopan johtajat tunnustaisivat yhteisten toimien tarpeellisuuden energian toimitusvarmuuden, ilmastonmuutoksen ja ulkopolitiikan aloilla tai luopuisivat neuvostossa yksimielisyyttä koskevista vaatimuksistaan määräenemmistöäänestysten hyväksi 36 uudella politiikan alalla?
<P>
Olemme tyytyväisiä myös siihen, että tunnustitte Euroopan unionin lisääntyvän poliittisen moniarvoisuuden antamalla parlamentille kolme paikkaa tulevaan hallitustenväliseen konferenssiin. Lisäksi oikeus- ja sisäasiat on alistettu parlamentin valvontaan, mikä osoittaa, että eurooppalainen demokratia on kypsynyt ja että parlamenttimme on nyt tasaveroinen hallinnollinen kumppani.
<P>
Sopimuksella oli kuitenkin hintansa, ja tässä hinnassa on kyse muustakin kuin poikkeuksesta siellä ja erivapaudesta täällä. Todellisena uhrina oli idealismi: on valitettavaa, että menetimme unionimme symbolit ja että perustuslakisopimuksen suhteellinen yksinkertaisuus vaihdettiin byrokraattiseen vaikeaselkoisuuteen.
<P>
Tästä seuraa, että uusi tarkistettu sopimus on kuin japanilaisen pagodin rakennusohje, jonka kiinalainen välikäsi on kääntänyt englanniksi.
<P>
(Naurua ja suosionosoituksia)
<P>
Arvoisa neuvoston puheenjohtaja, sisällön osalta hankaluus piilee yksityiskohdissa. Taipumuksenne leikkiä sadun kummitätiä merkitsee valitettavasti, että kielteisen kannan edustajat - die Verfassungsfeinde heissen sie immer noch in Bayern - palkittiin negatiivisuudestaan kunnolla, kun taas perustuslain ystävät - hiljainen enemmistö - saivat kovin vähän vastineeksi tuestaan perustuslaille, jonka kaikki jäsenvaltiot allekirjoittivat Roomassa.
<P>
(Suosionosoituksia)
<P>
Niinpä ranskalaiset ja alankomaalaiset antoivat jälleen läimäytyksen oikeudenmukaisille ja avoimille markkinoille. Yhdistyneelle kuningaskunnalle ja Puolalle on myönnetty Euroopan unionin perusoikeuskirjaa koskeva poikkeus, eikä tämän poikkeuksen kaikkia vaikutuksia vielä tiedetä. Liberaalidemokraattien on mahdotonta uskoa, että Yhdistyneen kuningaskunnan pääministeri on riistämässä maansa kansalaisilta oikeudet, jotka tekivät maasta arvostetun - ja jotka on nyt taattu muille kansalaisille - ja toimii keltaisen lehdistön ehdoilla.
<P>
(Voimakkaita suosionosoituksia)
<P>
Vain aika näyttää, ovatko tekstimuutokset kosmeettisia vai suurhyökkäys Euroopan unionin perustavia kansalaisia ja markkinoita koskevia arvoja vastaan. Politiikassa on joka tapauksessa aina kyse askartelusta.
<P>
Vaikka tulos ei ole täydellinen, muodostamanne rakennelma on vankka: katon ei pitäisi vuotaa, kunhan edistyksen muodostamat rakennuselementit liitetään toisiinsa lujin siten.
<P>
Muistuttakaamme kansallisia johtajia tässä ja nyt siitä, että Euroopassa tarvitaan molemminpuolisia myönnytyksiä. Jos päättäjät eivät pääse sopuun täysimääräisestä yhteistyöstä, Euroopan unionista ei tule koskaan päämääränsä veroista.
<P>
Arvoisa neuvoston puheenjohtaja, puolessa vuodessa EU:n puheenjohtaja tuskin yltää parhaimpaansa. Puheenjohtajakautenne oli kuitenkin ikimuistoinen, sillä teistä tuli johtaja, joka antoi meille lupauksen pysyvästä puheenjohtajasta. Kuka muu voi sanoa avanneensa neuvoston umpisolmun ja vapauttaneensa meidät paljon parjatusta pilarirakenteesta? Kuka muu voi lukea ansiokseen yhteisön diplomaattisen yksikön perustamisen ja korkean edustajan, jotka vahvistavat asemaamme maailmassa, ja kuka muu olisi voinut saavuttaa yhtä paljon toimilla, jotka olivat hart aber herzlich?
<P>
Puheenjohtajavaltio Portugalin on valjastettava tämä myötätuuli ja varmistettava näin, etteivät tulevaan kehitykseen vaikuta mantereemme ulkopuoliset tapahtumat vaan että tulevaisuutemme sanelee Euroopan unionin sisäinen ja parhaan perinteemme mukainen idealismi.
<P>
(Suosionosoituksia)
<SPEAKER ID="021" NAME="Cristiana Muscardini">
UEN-ryhmän puolesta. - (IT) Arvoisa puhemies, hyvät kollegat, vaikka sosialidemokraattisen presidentin miltei mielipuolinen kanta Puolan demokraattisesti valittua hallitusta vastaan uhkaa jossakin määrin varjostaa tätä riemukasta tilaisuutta, päivää, jona kaikkien asianosaisten hyvä tahto on johdattanut meidät sopimukseen, haluan ennen kaikkea kiittää liittokansleri Merkeliä, jonka toimista olemme kaikki vilpittömän kiitollisia.
<P>
Tunnustamme, että neuvoston puheenjohtaja on saanut toimielimemme takaisin järjestykseen, ja parlamenttina arvostamme myös presidentti Sarkozyn viimepäiväisiä sovittelutoimia.
<P>
Entisenä Eurooppa-valmistelukunnan jäsenenä haluan painottaa tiettyjä näkökohtia, joita vastustamme yhä: tarkoitan komission kokoonpanon supistamista, tiettyjen perhettä ja lapsia koskevien oikeuksien puuttumista Euroopan unionin perusoikeuskirjasta sekä sitä, ettei tekstiin sisälly viittauksia juuriimme ja symboleihin, jotka ovat määrittäneet Euroopan unionia tähän saakka. Lipulla, hymnillä ja tunnuslauseella on symbolinen arvo kansalaisillemme: on vaarallista hylätä ne aikana, jota leimaavat laajamittainen maahanmuutto ja keskeisten arvojen häviäminen.
<P>
Euroopan unioni ei ole eikä sen pidäkään olla valtio. Se on valtioiden yhteenliittymä, jota edustamaan tarvitaan näkyviä symboleita. Jos erotamme sosiaalipolitiikan kauppa- ja rahapolitiikasta, tuloksena saattaa hyvin olla unioni, joka - kuten aiempien perussopimusten aikana - keskittyy traktorin tuulilasinpyyhkimiin eikä pysty ratkaiseviin toimiin hyvinvoinnin lisäämiseksi sekä Euroopan unionin sisällä että sen ulkopuolella.
<P>
Suhtaudun myönteisesti Euroopan parlamentin valtaoikeuksien lisäämiseen. Parlamentin tehtävänä on palauttaa kansalaisten ja poliittisten ryhmien valmius kansallisten ja alueellisten perinteiden puolustamiseen ja niiden yhdistämiseen osaksi laajempaa länsimaista kulttuuria. Oikeus- ja rikosasioissa tehtävän yhteistyön on johdettava oikeudenkäyntiaikojen yhdenmukaistamiseen sekä luopumiseen lyhennetyistä tuomioista vakavissa turvallisuuteen kohdistuvissa rikoksissa.
<P>
Maahanmuuttopolitiikkaa tarvitaan välittömästi: Välimeren alueella sijaitsevia EU:n jäsenvaltioita ei voida enää jättää oman onnensa nojaan. Tästä syystä suhtaudumme myönteisesti Euroopan unionin rajavalvontavirastolle (Frontex) annettavan tuen lisäämiseen. EU:n ja Afrikan välisten suhteiden lujittaminen merkitsee voittoa köyhyydestä, terroristijärjestöistä sekä Iranin ääri-islamilaisuuden ja Hizbollahin yhä huolestuttavammasta yhteisvaikutuksesta, joka uhkaa niin maltillista ja maallista islamia kuin läntistä maailmaakin.
<P>
Arvoisa neuvoston puheenjohtaja Merkel, olemmekin kiitollisia saavutuksistanne. Haluamme myös toistaa pyyntömme: tänä päivänä tarvitaan myös velvollisuuksien peruskirjaa, sillä oikeuksia ja velvollisuuksia ei voida erottaa toisistaan.
<SPEAKER ID="022" NAME="Daniel Cohn-Bendit" LANGUAGE="DE">
Olen pahoillani, Hans-Gert, se olen vain minä!
<P>
(Naurua)
<P>
Arvoisa puhemies, arvoisa neuvoston puheenjohtaja, hyvät kollegat, tulos on mukiinmenevä, jopa oikein hyvä. On sanottava selkokielellä, että puheenjohtajavaltio Saksa - yhdessä kaikkien niiden kanssa, jotka halusivat auttaa asiaa - on onnistunut viemään Euroopan unionia eteenpäin. Käsikirjoitus on hyvä, mutta ääniraidasta tuli kamala. Sitä oli liian tuskallista kuunnella.
<P>
Haluan korostaa yhtä näkökohtaa: yhtäältä kansalaisillemme vakuutetaan, että EU pystyy toimimaan ja tekemään päätöksiä, mutta toisaalta EU:n kansalaiset on suljettu prosessin ulkopuolelle, mikä on pitkällä aikavälillä kestämätöntä. Emme voi rakentaa Eurooppaa, elleivät kansalaisemme pääse vaikuttamaan rakennusprosessiin. Jos jatkamme nykyiseen tapaan, rakennelma luhistuu jossain vaiheessa, kuten niin monet lapsuuden unelmistamme.
<P>
Samaa kielikuvaa käyttääkseni totean, että Euroopan unioni on keski-iän kriisissä. Muutamien ihmisten taitavan taktikoinnin ansiosta onnistuimme jotenkin pääsemään tulokseen. Ranskassa saa muuten sen vaikutelman, että Sarkozy oli ainoa, joka osallistui huippukokoukseen. On erittäin myönteistä, että kehuja jaetaan tänään laajemminkin.
<P>
Seuraavana huomiona totean, että on tapahtunut jotakin, mitä me vihreät emme voi hyväksyä ja jota vastustamme loppuun saakka. Ei ole mahdollista jättäytyä Euroopan unionin perusoikeuskirjan ulkopuolelle. Meillä joko on perusoikeuskirja tai sitten ei. Onhan aivan järjetöntä sanoa, että meillä on Euroopan unionin perusoikeuskirja, jonka yhteiset arvot pätevät jossakin mutta eivät kaikkialla. Voimme mennä presidentti Putinin luo ja sanoa olevamme arvojen yhteisö, mutta tähän presidentti Putin ja kiinalaiset voivat vastata, että kyllä vain - paitsi kaikkialla siellä, missä ette ole sitä. Näin ei saa olla.
<P>
(Suosionosoituksia)
<P>
Muutamina seuraavina vuosina haluamme tehdä työtä sen eteen, että perusoikeuskirjasta tulee osa Euroopan unionia. Jokaiselle Yhdistyneen kuningaskunnan ja Puolan kansalaiselle kuuluvat samat oikeudet kuin muillekin EU:n kansalaisille. Jos näin ei ole, tarjoamme kyseiselle valtiolle etuoikeutettua kumppanuutta. Euroopan unionissa joko ollaan tai ei olla. Tehkäämme loppu tästä järjettömyydestä!
<P>
Olen vakaasti sitä mieltä, että edessämme on haasteita, joihin emme voi vastata yksittäisinä kansakuntina. Kaavamaiset kansallislaulut, joita huippukokouksissa kuulemme, myrkyttävät suunnitelmamme. Jokaisen valtion on päätettävä hallituksensa avulla, haluaako se olla mukana vai ei. Tämän perussopimuksen hyvä puoli on se, että ennen pitkää joku esittää vetäytymislausekkeen. Meidän ei ole mikään pakko pysyä yhdessä ikuisesti. Kenenkään ei ole pakko olla mukana vasten tahtoaan. Veto-oikeutta käyttävän vähemmistön tyrannia on epädemokraattisinta, mitä tiedän.
<P>
Arvoisa neuvoston puheenjohtaja, tämän vuoksi oli todellakin vaikuttavaa nähdä, miten te naisena toimitte Blairin kaltaisten machomiesten kanssa. En puhu pelkästään kaksosista, sillä juuri Tony Blair toi oman lehmänsä projektiimme. Kaikesta jo allekirjoitetusta ja sinetöidystä huolimatta hän tuli takaisin ja sanoi: en voi. Yksi harvoista asioista, jotka olen politiikassa oppinut, on se, että kun jotakin on allekirjoitettu, paluuta ei ole. Lisäksi kiistanalaiset kysymykset oli jo ratkaistu Eurooppa-valmistelukunnassa, myös Euroopan unionin perusoikeuskirjan soveltamisala. Joka rikkoo tämän sitoumuksen, osoittaa, ettei ota Euroopan unionia vakavasti. Järkyttävintä ja surullisinta tässä kaikessa on, että on hallituksia, jotka eivät ota Euroopan unionia vakavasti.
<P>
Martin, olet oikeassa, Euroopan unionia halutaan lypsää, ja samalla lehmä halutaan myös syödä, myydä. Emme voi sallia tätä, ja siksi me vihreät aiomme käynnistää kampanjan, jonka mottona on "haluamme oikeutemme takaisin!"
<P>
(Voimakkaita suosionosoituksia)
<SPEAKER ID="023" NAME="Francis Wurtz">
GUE/NGL-ryhmän puolesta. - (FR) Arvoisa puhemies, arvoisa neuvoston puheenjohtaja Merkel, arvoisa komission puheenjohtaja Barroso, ryhmälläni on vielä mahdollisuus palata yksityiskohtaisesti tulevan perussopimuksen moniin tärkeisiin ulottuvuuksiin, jotka puheenvuorossanne mainitsitte.
<P>
Tänään haluan käsitellä ainoastaan yhtä kysymystä, jota neuvoston puheenjohtaja ei ole maininnut. Mikä voi käytännössä muuttaa 27 jäsenvaltion päätöksen, jonka mukaan vapaa ja vääristymätön kilpailu poistetaan EU:n tavoitteiden luettelosta? Jompikumpi seuraavista pitää nimittäin paikkansa: joko Euroopan johtajat pitävät tätä pelkkänä viestintätoimenpiteenä, jonka tarkoituksena on tyynnytellä vähäisillä kustannuksilla EU:n kansalaisia, joista yhä useammat näkevät tämän kilpailua koskevan pakkomielteen yhtenä syynä yhteisön sosiaalisen säännöstön murentumiseen, työpaikkojen epävarmuuden voimakkaaseen lisääntymiseen ja toisaalta osinkojen räjähdysmäiseen kasvuun - tai kyse on vakavasta asiasta, jonka käytännön seuraukset meidän on ehdottomasti tunnettava.
<P>
Ensin mainitun teorian kannattajilla on tukenaan vahvat perustelut. Ensinnäkin vapaaseen kilpailuun perustuvaa avointa markkinataloutta koskeva perusperiaate esiintyy useissa nykyisen perussopimuksen kohdissa, jotka toistetaan uudessa sopimuksessa sellaisenaan. Toiseksi Eurooppa-neuvosto on itse hyväksynyt pöytäkirjan, jonka nimenomaisena tarkoituksena on kilpailupolitiikan vahvistaminen ja joka sisällytetään lopulliseen tekstiin. Lisäksi joitakin perussopimuksen säännöksistä, jotka perustuvat mainittuun periaatteeseen, ei ole tarkistettu millään tavoin. Tästä seuraa, ettei auringon alla ole Eurooppa-neuvoston vaikutuksesta huolimatta jatkossakaan mitään uutta.
<P>
Jos minkäänlaista muutosta ei tule, kyseessä on mielestäni valtioiden ja hallitusten päämiesten häpeällinen petos. Monien kansalaistemme silmissä nämä päämiehet vaativat edelleen moniarvoista julkista keskustelua koko tulevasta perussopimuksesta tai kaksoisperussopimuksesta - keskustelua, joka huipentuisi EU:n laajuiseen kansanäänestykseen. Arvoisa neuvoston puheenjohtaja Merkel, aionkin kuunnella hyvin tarkkaavaisesti aihetta koskevia perustelujanne. Mikä muuttuu vapaan kilpailun suhteen, ja onko näillä muutoksilla vaikutusta perustuslakiluonnoksen sisältöön vai ei?
<P>
Kehotan joka tapauksessa kaikkia niitä, joille tämä on arka aihe, ottamaan Euroopan johtajien sanat kirjaimellisesti: sanotte, ettei vapaa kilpailu ole tavoitteenne - näkisimmepä vain! Ensimmäinen edessä olevista testeistä liittyy direktiiviluonnokseen, joka koskee kaikkien postipalvelujen avaamista vapaalle kilpailulle. Ruotsin kaltaisissa maissa, joissa tämä vapauttaminen on jo käynnissä, kehityksellä on selvästi kielteisiä vaikutuksia työllisyyteen sekä sosiaaliseen ja alueelliseen koheesioon - kahteen alaan, jotka kuuluvat edelleen Euroopan unionin tavoitteisiin. Olisikin johdonmukaista vetää tämä direktiivi pois tai hylätä se. Totuuden hetki koittaa heinäkuussa, jolloin näemme, kuinka käy.
<SPEAKER ID="024" NAME="Jens-Peter Bonde">
IND/DEM-ryhmän puolesta. - (EN) Arvoisa puhemies, olemme oppineet tuntemaan liittokansleri Merkelin viehättävänä, tehokkaana, diplomaattisena ja vakuuttavana versiona Bismarckista. Arvoisa liittokansleri Merkel, yhdistitte Euroopan Saksan johdolla ja saitte tilanteen näyttämään siltä kuin ongelmana olisi Puola. Puolan kaksoset auttoivat teitä viittaamalla sotaan. Myös monet saksalaiset olivat Natsi-Saksan uhreja. Perustelu ei ole pätevä. Vuodesta 2017 lähtien hallittavananne voi olla EU, johon kuuluu myös Turkki. Puola ei voittanut tai hävinnyt. Häviäjiä ovat 21 pientä ja keskisuurta jäsenvaltiota. Oman maani painoarvo on puolitettu. Kaksinkertaistitte Saksan sananvallan - miksi syyttää Puolaa tästä?
<P>
Hyväksyttekö aina periaatteen, jonka mukaan jokaisella kansalaisella on yksi ääni? Hyväksyttekö tämän periaatteen Yhdistyneissä Kansakunnissa, joihin kuuluvat myös Intia ja Kiina? Antaisitteko Intialle ja Kiinalle 15 ääntä yhtä Saksan ääntä kohden? Puolan ehdotus ei ole puolalainen laisinkaan. Sen esitti Ruotsi, ja kehittäjänä oli brittiläinen matemaatikko. Eikö se ole käytössä myös Saksan liittoneuvostossa? Nizzassa Puola sai 27 ääntä, koska Chirac ei sallinut Saksan saada enemmän ääniä kuin Ranska. Puola tarjoutuu nyt vähentämään osuuttaan 27:stä kuuteen, jolloin teillä olisi 29:n sijaan yhdeksän ääntä. Sääli, että 21 hallitusta arvosteli Puolaa ymmärrettävän järjestelmän tavoittelusta niiden omien etujen - myös yleisen edun - puolustamisesta.
<P>
Nizzan sopimus on hankala, mutta Merkelin sopimus on mahdoton. Jos onnistutte ratifioinnissa, nimenne yhdistetään aina EU:hun, jota kansa ei ymmärrä. Kuka voi muistaa väestömäärät, jotka muuttuvat joka vuosi? Kuka osaa laskea ilman tietokonetta, hyväksytäänkö laki vai ei? Kaksinkertainen enemmistö kuulostaa yksinkertaiselta, mutta sen käyttäminen on hyvin vaikeaa. Penrosen järjestelmä on huomattavasti helpompi ja oikeudenmukaisempi. Sitä voitaisiin yksinkertaistaa edelleen antamalla Saksalle kuusi ääntä, Ranskalle, Yhdistyneelle kuningaskunnalle ja Italialle viisi ja Puolalle neljä, jolloin kokonaisäänimäärä olisi vain 81 ja useimmat meistä voisivat muistaa kaikki luvut itse. Juuri näin on Saksan liittoneuvostossa!
<P>
Vielä oikeudenmukaisempi olisi järjestelmä, jossa jokaisella jäsenvaltiolla olisi yksi ääni ja jossa hyväksynnän edellytyksenä olisi 75 prosentin kannatus neuvostossa ja yksinkertainen enemmistö Euroopan parlamentissa. Yhdysvaltojen senaatin äänijako ei perustu osavaltion kokoon. Miksi näin pitäisi olla täällä, ja miksi Puola halutaan saada näyttämään varkaalta?
<P>
Uusi järjestelmä on huono myös saksalaisten äänestäjien kannalta. Sen avulla lainsäädäntövalta siirretään toimeenpano- ja oikeuselimille. Siirrymme historiassa taaksepäin Montesquieustä Merkeliin Machiavelliin. Tuloksena on demokratiavajeen pahentuminen.
<P>
(Suosionosoituksia IND/DEM-ryhmältä)
<P>
Demokratian ytimenä on mahdollisuus toimittaa äänestyksiä, saavuttaa uusia enemmistöjä ja säätää näin uusia lakeja. Tätä ydintä ollaan nyt heikentämässä entisestään. Perustuslaki on jälleen uusi nimi samalle sisällölle, minkä vuoksi siitä on järjestettävä kansanäänestykset. Kuusi perustuslain kannattajaa ja neljä sen vastustajaa on lähettänyt teille avoimen kirjeen, jossa vaaditaan kansanäänestyksiä. Euroopan unionin kansalaisista 77 prosenttia haluaa kansanäänestyksen ja vain 20 prosenttia vastustaa sitä - ja tiedämme, että heihin kuuluvat kaikki ministerit. Kuunnelkaa omia Saksan kansalaisianne, jotka haluavat äänensä kuuluviin kansanäänestyksessä. Allekirjoittakaa vetoomus osoitteessa xO9.eu kansanäänestyksen järjestämiseksi EU:n kaikissa jäsenvaltioissa.
<P>
(DE) Arvoisa liittokansleri, olen kotoisin Pohjois-Schleswigistä, ja minulla on muita syitä arvostaa teitä suuresti. Haluankin kiittää teitä hyvin paljon sitoutumisestanne ilmastonmuutoksesta käytävään keskusteluun.
<SPEAKER ID="026" NAME="Philip Claeys">
ITS-ryhmän puolesta. - (NL) Arvoisa puhemies, arvoisa neuvoston puheenjohtaja Merkel, joudutte hyväksymään pahoitteluni siitä, että minäkin olen päättänyt olla yhtymättä juhlatunnelmaan, joka parlamentissamme vallitsee Eurooppa-neuvostossa saavutetun sopimuksen jäljiltä. En odota suudelmia jäsen Schulzilta tai jäsen Cohn-Benditiltä, mutta uskon selviäväni ilmankin niitä.
<P>
Ennustus on käynyt toteen: niin kutsuttu uudistettu perustuslaki ei ole lopulta enempää eikä vähempää kuin Euroopan perustuslain naamioitu versio. Toisin sanoen olemme saamassa vanhaa viiniä uusissa pulloissa.
<P>
Uudistetulla perussopimuksella ei lisätä avoimuutta. Itse asiassa tekstistä on tullut käsittämättömämpi kuin koskaan ennen. Demokratiavajeen korjaamiseksi ei ole tehty mitään olennaista. Jäsenvaltioissa järjestettäviä kansanäänestyksiä ei mainita lainkaan. Kansallisten parlamenttien rooli on käytännössä mitätön, kun otetaan huomioon järjestelmään sisällytetty korkea kynnys. Euroopan unionin rajojen määrittämisessä ei ole edistytty lainkaan. Jopa Alankomaiden ehdotus Kööpenhaminan kriteerien sisällyttämisestä tekstiin on heitetty romukoppaan. Päätöksentekoa koskevassa tyypillisessä belgialaisessa kompromississa - jos näin voidaan sanoa - ei oteta huomioon sitä, että pienet jäsenvaltiot menettävät vaikutusvaltaansa. Lisäksi EU:n lainsäädäntö menee selkeästi kansallisen lainsäädännön edelle.
<P>
Arvoisa neuvoston puheenjohtaja Merkel, voin vakuuttaa teille, että voitonriemu jää lyhytaikaiseksi. Ranskan ja Alankomaiden kansanäänestyksiä kieltäydytään ottamasta huomioon. Jos tämä on kaksivuotisen harkinta-ajan tulos, minun on todettava, että asiat ovat hyvin murheellisella tolalla. Voitonriemu jääkin lyhytaikaiseksi, jos uusia kansanäänestyksiä ei järjestetä. Kansalaisten epäluottamus vain lisääntyy myös muissa jäsenvaltioissa, sillä EU:n demokraattisesta kannatuspohjasta on tullut hyvin hatara. Arvoisa neuvoston puheenjohtaja Merkel, eurooppalaisen byrokratian ja kadunmiehen välinen kuilu on valtava - tämä johtuu itse asiassa osaltaan myös Turkin mahdollisesta jäsenyydestä - ja minun on valitettavasti väitettävä, ettette ole tehnyt minkäänlaisia aloitteita kansalaisia ja yleistä mielipidettä koskevan kuilun kuromiseksi umpeen.
<P>
Kävi miten kävi, jotakin on tehtävä kiireesti. Euroopan unionin on korkea aika ottaa Euroopassa vallitseva yleinen mielipide huomioon.
<SPEAKER ID="027" NAME="Jana Bobošíková" AFFILIATION="NI">
(CS) Hyvät kuulijat, puheenjohtajavaltio Saksa sai Euroopan unionin todella liikkeelle. Valitettavasti suunta ei kuitenkaan ole kohti maailmantaloudessa vaikuttavaa vaurasta EU:ta vaan kohti jotakin, mikä muistuttaa pikemminkin Fidel Castron hallintoa. Brysselin huippukokouksen päätelmien perusteella on liiankin selvää, että EU haluaa säilyttää kohtuuttoman kalliit ja tehottomat sosiaaliset järjestelmänsä. On myös selvää, että EU:n jäsenvaltioiden johtajat uskovat edelleen unelmaan täystyöllisyydestä ja hintavakaudesta. Kolmanneksi Euroopan unioni on perääntynyt jälleen uuden askeleen perusperiaatteestaan, vapaasta ja rajattomasta taloudellisesta kilpailusta.
<P>
Hyvät kuulijat, kehotan teitä ottamaan vaarin siitä, että vapaan taloudellisen kilpailun, Euroopan unionin talouden liikkeellepanevan voiman, estäminen on vakava varoitus kaikille demokratiaa kannattaville kansalaisille. Kaupankäynnin vapauksien tallaamisesta on vain pieni askel perusihmisoikeuksien ja perusvapauksien tallaamiseen. Saksan puheenjohtajakauden tuloksena emme mielestäni ole rohkealla ja haastavalla tiellä vaurauteen vaan pikemminkin helpolla populismin tiellä, joka vie suoraan toimielinten itsevaltiuden helvettiin.
<SPEAKER ID="028" NAME="Puhemies">
Keskustelu on päättynyt.
