<CHAPTER ID="023">
Talouskriisin vaikutukset EU:n kalastuslaivastoon (keskustelu) 
<SPEAKER ID="516" NAME="Puhemies">
(PL) Esityslistalla on seuraavana yhteiskeskustelu ehdotuksesta neuvoston asetukseksi talouskriisistä kärsivien Euroopan unionin kalastuslaivastojen rakenneuudistuksen tukemiseksi toteutettavasta väliaikaisesta erityistoimesta (kalatalousvaliokunta) - C6-0270/2008 -.
<SPEAKER ID="517" NAME="Joe Borg">
komission jäsen. - (EN) Arvoisa puhemies, haluan ensinnäkin kiittää Euroopan parlamenttia siitä, että se järjesti tämän keskustelun näin lyhyellä varoitusajalla.
<P>
Kuten tiedätte, komissio hyväksyi eilen ehdotuksen asetukseksi, joka sisältää kaikki tärkeimmät näkökohdat EU:n hätätoimenpidepaketista polttoainekriisiin vastaamiseksi. Tänään pyydän, että te hyväksyisitte ehdotuksen.
<P>
Valitettavasti komissio ei voinut antaa ehdotustaan 3. heinäkuuta, kuten alun perin suunniteltiin. Syynä tähän on ehdotukseen sisältyvän analyysin perinpohjaisuus sen varmistamiseksi, että kyseessä todellakin on tehokas väline alan kohtaamiin vakaviin ongelmiin puuttumiseksi.
<P>
Kalatalousvaliokunta kävi tänä aamuna hyödyllisen keskustelun, mistä olen kiitollinen. Useita kysymyksiä on selvennettävä ja niistä on keskusteltava, ja toivon, että voin ottaa nämä tärkeät ja hyödylliset ehdotukset huomioon ensi viikolla neuvoston kanssa pidettävissä neuvotteluissa. Odotan kiinnostuneena uusia keskusteluja kanssanne, sillä toivon nyt, että tämä voi tasoittaa tietä sille, että te suhtaudutte ehdotukseemme myönteisesti huomisessa äänestyksessä.
<P>
Kuten kerroin teille vain kolme viikkoa sitten, kalatalousala on kriisissä, joka on rakenteellinen ja pitkäkestoinen. Jo useiden vuosien ajan EU:n laivasto on kärsinyt liikakapasiteetin, liikakalastuksen ja kannattavuuden heikkenemisen noidankehästä. Kalastajat eivät myöskään ole hyötyneet vähentyneestä tarjonnasta tai kalatuotteiden vähittäismyyntihintojen kohoamisesta. Tämän seurauksena voitot vähenevät, mikä tekee alasta muita haavoittuvamman kustannusten voimakkaalle kasvamiselle, jota olemme todistaneet esimerkiksi öljyn hinnan osalta.
<P>
Komissio ymmärtää, että EU:n tasolla on toteutettava koordinoituja toimia, jotta ratkaistaan alaa kohdannut kriisi ja jotta varmistetaan, että ongelmaan puututaan päättäväisesti. Tällä ei tarkoiteta pelkästään mahdollisen hätäavun antamista, vaan sitoutumista lopultakin puuttumaan perimmäisenä syynä olevaan liikakapasiteettiin, joka heikentää kaikkia ponnistelujamme alan kestävyyden ja kannattavuuden palauttamiseksi.
<P>
Näistä syistä komissio on ehdottanut hätätoimenpidepakettia, jolla puututaan öljyn hinnan odottamattoman hinnannousun aiheuttamiin välittömiin sosiaalisiin ja taloudellisiin vaikeuksiin ja jolla myös puututaan taustalla oleviin Euroopan laivaston rakenteellisiin ongelmiin. Katson, että on erittäin tärkeää keskittää apua niihin laivaston osiin, jotka ovat riippuvaisimpia polttoaineesta ja joihin nykyisin liikakapasiteetti näin ollen vaikuttaa eniten.
<P>
Tämän takia ehdotamme, että jäsenvaltiot voivat välittömästi myöntää väliaikaista lopettamistukea rakennemuutoksen alustavana toimenpiteenä ja että ne voivat sitten laatia laivaston mukauttamisohjelmia, joiden nojalla poistetaan rajoitukset, jotka koskevat kalastustoimien pysyvän lopettamisen ja romuttamisen sallimista sekä lisämaksujen saamista. Kalastustoimien väliaikaista lopettamista sekä laivaston uudistamista ja sen energiatehokkuutta koskevaa täydentävää tukea voitaisiin antaa niille aluksille, jotka kuuluvat ohjelmien soveltamisalaan. Osittaista käytöstäpoistamista koskevaa tukea voitaisiin antaa niille toimijoille, jotka korvaavat suurempia vanhoja aluksia pienemmillä ja energiatehokkuudeltaan paremmilla aluksilla.
<P>
Uusien taloudellisten analyysien perusteella voidaan myös harkita kalatalousalan de minimis -järjestelmän mahdollisia muutoksia. Lisäksi ehdotamme säännöksiä, joilla sallitaan työntekijöiden sosiaaliturvamaksujen väliaikainen alentaminen.
<P>
Lisäksi on suunniteltu muutamia erityisiä aloitteita, joilla edistetään kalan arvoa ensimmäisessä myyntipaikassa. Komissio aikoo avustaa tätä alaa koskevia väliaikaisia hankkeita. Lisäksi varoja voidaan myöntää Euroopan kalatalousrahastosta. On myös suunniteltu muita toimenpiteitä, joilla kannustetaan siirtymään energiaa säästäviin tekniikoihin, joilla lievennetään kriisin sosioekonomista vaikutusta ja jolla edistetään ohjelmasuunnittelua ja varojen osoittamista Euroopan kalatalousrahastosta.
<P>
Edellä mainituilla toimenpiteillä poiketaan väliaikaisesta Euroopan kalatalousrahaston säännöistä. Tavoitteena on tukea EU:n laivaston nopeampaa mukautumista nykytilanteeseen ja antaa väliaikaista avustusta siirtymäkauden aikana.
<P>
Uskon, että näiden toimenpiteiden avulla alalle voidaan antaa tärkeä sysäys rakenteellisiin mukautuksiin ja että samalla helpottaa siirtymäkaudella tapahtuvaa muutosta kalastajien, alusten omistajien ja tukipalveluissa työskentelevien henkilöiden osalta. Komissio on käynyt kyseisen alan kanssa erittäin tärkeää ja rakentavaa keskustelua tästä asiasta, ja ala tukee yleisesti aloitteitamme.
<P>
Parlamentti on esittänyt komission ehdotukseen virallisia tarkistuksia, joista me voimme hyväksyä johdanto-osan 13 kappaletta koskevan tarkistuksen. Itse asiassa sen pitäisi koskea kaikkia aluksia. Komissio ei voi kuitenkaan tukea 18 artiklan 2 kohtaan esitettyä tarkistusta, sillä sen perusteella osittainen käytöstäpoistaminen olisi käytännössä lähes mahdotonta.
<P>
Lopuksi on tärkeää korostaa, että uskon siihen, että me voimme koko tämän prosessin ajan edistää yhteistä kalastuspolitiikkaa entisestään, erityisesti varojen kestävyyden osalta.
<P>
Tiedän, että aikataulu on tiukka ja että tämän takia Euroopan parlamentilla ei ole paljon aikaa reagoida. Kun kuitenkin otetaan huomioon poikkeuksellinen tilanne, johon kalatalousala on joutunut, uskon voivani luottaa parlamentin tukeen ja siihen, että se hyväksyy edellä mainitut toimenpiteet mahdollisimman nopeasti.
<SPEAKER ID="518" NAME="Carmen Fraga Estévez">
PPE-DE-ryhmän puolesta. - (ES) Arvoisa puhemies, ensinnäkin olen komission jäsenen Borgin kanssa samaa mieltä siitä, että on sääli, että meidän on työskenneltävä tällä tavalla, sellaisten epävirallisten asiakirjojen perusteella, joita ei ole vielä käännetty kaikille kielille, vaikka tämä parlamentti on jo jonkin aikaa pyytänyt toimenpiteitä ja varoittanut vakavasta kriisistä, joka kalastusalaa uhkaa. Arvoisa komission jäsen Borg, myös me olemme tietenkin hyväksyneet asian kiireellisyyden, koska kunnioitamme kalatalousalaamme.
<P>
Haluaisin myös korostaa, että tämä ehdotus on, kuten komission jäsen Borg totesi, vain yksi osa toimenpidepakettia, eikä meillä ole aikaa tai keskeisiä yksityiskohtia, joiden avulla voisimme tehdä yleisen arvion uusista de minimis -toimenpiteistä, valtiontuen tarkistamisesta, uutta yhteistä markkinajärjestelyä koskevista suuntaviivoista tai uudesta väliaikaisesta rahoitusvälineestä, johon komission ehdotuksessa viitataan.
<P>
Komissio ehdottaa myös Euroopan kalatalousrahaston mukauttamista. Arvostan pyrkimystä joustavuuteen, vaikka oli ollut käytännöllisempää noudattaa Euroopan parlamentin ehdotuksia silloin, kun ne hyväksyttiin - esimerkiksi moottoreiden muuttamista koskevia ehdotuksia, jotka olivat sopivampia kriisin aikaan ja jotka olisivat kenties voineet estää tämän yllättävän ajautumisen romuttamiseen, mihin nyt olemme joutuneet.
<P>
Olen myös erittäin kiitollinen - ja tarkoitan tätä todella - komission jäsenen Borgin tänä aamuna osoittamaan valmiuteen sisällyttää asetukseen useita kalatalousvaliokunnan ehdottamia tarkistuksia, mukaan luettuna oma ehdotukseni. Lisäksi olen tyytyväinen siihen, että on hyväksytty se, että laivaston mukauttamisohjelman nojalla myönnettävien etuuksien saamiseksi sovellettavaan viitekauteen lasketaan mukaan myös liikevaihto vuoden 2008 ensimmäisinä kuutena kuukautena, jolloin polttoaineen hinta nousi eniten, sekä liikevaihto vuonna 2007.
<P>
Lopuksi toivoisimme, että kaikki asianomaiset jäsenvaltiot ponnistelisivat voimakkaammin pannakseen täytäntöön nämä toimenpiteet, samoin kuin muut toimenpiteet. Pallo on todellakin nyt niillä; niiden on toimittava ripeästi, jotta voidaan varmistaa mahdollisimman tehokkaasti, että nämä toimenpiteet sekä ne toimenpiteet, joista ei ole vielä tehty päätöstä, todella auttavat lievittämään kriisiä kalatalousalalla.
<P>
Toivon, että tässä tapauksessa ei käy niin kuin asetukselle laittomasta, ilmoittamattomasta ja sääntelemättömästä kalastuksesta; tuolloin neuvosto päätti, että asetus tulisi voimaan vasta vuonna 2009.
<SPEAKER ID="519" NAME="Rosa Miguélez Ramos">
PSE-ryhmän puolesta. - (ES) Arvoisa puhemies, käytin puheenvuoron heinäkuun täysistunnossa ja korostin, että eurooppalaisten on puututtava tähän kriisiin yhdessä sellaisella tehokkaalla ja puolueettomalla mekanismilla, jonka avulla yhteisön tasolla voidaan hyväksyä hätätoimenpiteitä.
<P>
Me Euroopan parlamentin sosialistit olemme tyytyväisiä siihen, että tämän alan ongelmiin on vastattu yhteisön tasolla ja että ehdotus sisältää toimenpiteitä, joita me parlamentin jäsenet, jotka olemme täällä keskustelleet niistä useissa yhteyksissä, ja seurauksista eniten vastaavien jäsenvaltioiden hallitukset olemme pyytäneet jo kauan. Arvoisa komission jäsen Borg, me luotamme siihen, että ehdottamanne toimenpiteet auttavat korostamaa kahta niistä ongelmista, joita Euroopan laivasto on kohdannut jo pitkään: liian suurta riippuvuutta polttoaineesta ja tarvetta parantaa kalatalousalan tuotteiden markkinoita.
<P>
Kuten kenties odotittekin, me olemme samaa mieltä rahoitustoimenpiteistä - joistakin enemmän kuin toisista, kuten esimerkiksi kalastustoimien väliaikaisesta lopettamisesta ja moottoreihin ja kalastusvälineisiin tehtävistä muutoksista. Me olemme myös erittäin tyytyväisiä siihen, että tukea laajennetaan ensimmäistä kertaa koskemaan myös maa-alueilla työskenteleviä henkilöitä. Tämä on asia, jota sosialistit ovat pyytäneet useaan otteeseen.
<P>
Olemme myös tyytyväisiä omaan ilmoitukseenne siitä, että valmisteilla on muita, laajempialaisia ehdotuksia, kuten ehdotukset, joilla pyritään parantamaan markkinointia ja jotka koskevat myös hinnanmuodostusmekanismia, jonka perusteella de minimis -järjestelmää korotetaan, mikä riippuu taloudellisen vaikutustenarvioinnin tuloksista, kuten totesitte.
<P>
Kuten varsin hyvin tiedätte, me Euroopan parlamentin sosialistit olemme pidättäytyneet mahdollisuudesta tarkistaa ehdotusta, joten se voidaan hyväksyä ilman vastalauseita huomisessa kokouksessa, kuten pyysitte. Näin kalatalousneuvosto voi hyväksyä ehdotuksen ensi vuoden maaliskuussa.
<SPEAKER ID="520" NAME="Philippe Morillon">
ALDE-ryhmän puolesta. - (FR) Arvoisat puhemies ja komission jäsen, me näköjään jatkamme nyt keskustelua, jossa lähes kahden tunnin jälkeen onnistuimme tänä aamuna edistymään tämän asian käsittelyssä. Haluaisinkin vain viitata lyhyesti uudelleen kolmeen näkökohtaan, jotka minun mielestäni ovat erittäin tärkeitä.
<P>
Me ymmärrämme täysin painopistealanne, kun tarkasteltavana ovat käyttöönotettavat poikkeukselliset ja väliaikaiset toimenpiteet, joilla pyritään puuttumaan polttoöljyä paljon kuluttavan kalastuslaivastomme ongelmiin. Minun on kuitenkin korostettava, että tätä ei saa tehdä niiden toimijoiden kustannuksella, jotka ovat vähentäneet energiariippuvuuttaan käyttämällä kalastusmenetelmiä ja -välineitä, jotka vastaavat paremmin nykyisiä vaatimuksia. Tämä on ensimmäinen näkökohta, jota minun mielestäni on korostettava psykologisesta näkökulmasta tarkasteltuna.
<P>
Olette myös ehdottaneet toimenpiteitä, joiden vaikutukset ovat tietenkin välittömiä, mutta joita toteutetaan myös keskipitkällä ja pitkällä aikavälillä. Näillä toimenpiteillä säännellään markkinoita, ja ne ovat todella tarpeen. Valitettavasti emme voi kuitenkaan odottaa, että tällä alalla tapahtuisi ihmeitä erittäin lyhyellä aikavälillä.
<P>
Kolmantena ja viimeisenä näkökohtanani on se, että tämä kaikki ei estä meitä jatkamasta yhteisen kalastuspolitiikan uudistamista koskevaa keskustelua, jota olemme käyneet kanssanne siitä lähtien, kun otitte vastaan nykyisen tehtävänne. Uudistamisen myötä kalastajamme saisivat paremman käsityksen omasta kapasiteetistaan, jotta vältetään häiriöt, jotka johtuvat siitä, että suurimpia sallittuja saaliita ja kiintiöitä on muutettava nopeasti ilman ennakkovaroitusta, ja jotka kannattavuuden kannalta tarkasteltuna vahingoittavat tietenkin suuresti kalastusalamme toimintaa.
<SPEAKER ID="521" NAME="Pedro Guerreiro" LANGUAGE="PT">
Arvoisa puhemies, komission tiedonannon ja neuvoston asetusta koskevan komission ehdotuksen otsikko on riittävä osoitus siitä, että ehdotetuilla toimenpiteillä ei pyritä käsittelemään syitä sosioekonomisen tilanteen nykyiseen heikkenemiseen kalastusalalla, jos asiasta nyt on mitään epäilyksiä. Huolimatta yksittäisistä toimenpiteistä, joilla on pyritty vastaamaan kalatalousalan suuren enemmistön oikeutettuihin pyyntöihin, olemme jälleen kerran tilanteessa, jossa heikkenevää taloudellista tilannetta käytetään syynä sellaisten toimenpiteiden käyttöönottoon, jotka edistävät ja nopeuttavat entisestään alusten määrän vähenemistä.
<P>
Haluamme huomauttaa, että asiakirjassa ei esitetä konkreettisia toimenpiteitä, joilla pyrittäisiin vastaamaan kahteen tässä asiassa tärkeimpään kysymykseen: polttoaineen, dieselin ja bensiinin hinnan nousuun tai kalan hinnan määrittelemiseen ja nousuun ensimmäisessä myyntipaikassa ilman, että kuluttajien hinnat nousisivat vastaavalla tavalla. Käytössä ei ole varoja sellaisten toimenpiteiden koordinoimiseksi ja täytäntöönpanemiseksi, joiden avulla ala voisi selvitä polttoaineen hinnan noususta. Tarjolla on kuitenkin useita satoja tuhansia euroja alusten vähentämisen edistämiseen, mihin viitataan markkinatoimenpiteenä. Kukaan ei halua tarttua härkää sarvista ja edistää lisäarvon oikeudenmukaista jakautumista ketjussa.
<P>
Käytännössä komissio esittää joukon ehdotuksia, jotka ovat pohjimmiltaan riittämättömiä, koska niillä ei vastata kalatalousalan suuren enemmistön tarpeisiin. Tämä osoittaa, että loppujen lopuksi ainoana tavoitteena on tuhota suuri osa tästä talouden strategisesta alasta.
<SPEAKER ID="522" NAME="Jim Allister" AFFILIATION="NI">
(EN) Arvoisa puhemies, mielestäni tässä paketissa on edelleen monia hyviä puolia, mutta olen kuitenkin edelleen huolissani yhdestä asiasta. Kyseessä on ratkaisevan tärkeä toteuttaminen.
<P>
Arvoisa komission jäsen, miten me varmistamme koko EU:n alueella, että nämä toimenpiteet eivät aiheuta häiriöitä kilpailuun? Tämän ei tarvitse johtua komission toimista vaan siitä tosiasiasta, että jotkut jäsenvaltiot suhtautuvat toisia jäsenvaltioita innokkaammin julkisiin menoihin ja teollisuudenalojen auttamiseen. Jos jotkut pidättäytyvät toimista ja toiset taas panevat niitä innokkaina täytäntöön, eikö näitä toimenpiteitä panna täytäntöön epätasaisesti ja eivätkö ne mene hukkaan, mikä voi vaikuttaa kilpailuun?
<P>
Miten aiotte valvoa asiaa? Miten todellakin aiotte valvoa asiaa ja mitä toimia toteutatte, jos tämä aiheuttaa häiriöitä?
<P>
Myös seuraava näkökohtani on jokseenkin nurkkakuntainen ja se koskee erityisesti laivaston mukauttamisohjelmaa. Te suunnittelette sen puitteissa erityisiä tukitoimia sillä ehdolla, että ohjelma vähentää laivaston kapasiteettia pysyvästi 30 prosentilla.
<P>
Arvoisa komission jäsen, tarkastelkaa esimerkiksi Yhdistynyttä kuningaskuntaa. Siellä kolmessa kuningaskuntaan kuuluvassa valtiossa eli Skotlannissa, Walesissa ja Pohjois-Irlannissa kalastus on itsehallintoon kuuluva asia, josta itsehallintoalueen hallitukset tekevät päätökset. On täysin mahdollista, että joku niistä voisi laatia omaa aluettaan varten laivaston mukauttamisohjelman, jolla laivaston kapasiteettia vähennettäisiin 30 prosenttia. Jos kuitenkin tarkastellaan koko Yhdistynyttä kuningaskuntaa, tämä ei välttämättä ole kokonaistulos, koska muut ovat vitkastelleet.
<P>
Onko tämä oikeudenmukaista? Voiko komissio toteuttaa mitään toimia tämän epäoikeudenmukaisuuden lievittämiseksi? Lyhyesti todettuna: voisiko komissio harkita toimenpiteitä kyseiseen mahdolliseen epäoikeudenmukaisuuteen puuttumiseksi valtioissa, joissa alueelliset hallitukset saattavat tehdä oman osuutensa, mutta kansalliset hallitukset eivät?
<SPEAKER ID="523" NAME="Paulo Casaca" AFFILIATION="PSE">
(PT) Arvoisa puhemies, mielestäni tällä ehdotuksella otettu poliittinen suunta sekä ehdotuksen ajoitus ovat täysin oikeita. Katson, että nämä ovat asianmukaisia toimenpiteitä sitä tilannetta varten, johon olemme joutuneet Euroopan merillä. Mielestäni menemme oikeaan suuntaan.
<P>
Jos tarkastelemme tätä ehdotusta tarkasti, suurimmaksi ongelmaksi osoittautuu se, voidaanko suunnitelma toteuttaa. Komission jäsen pyysi toimimaan ripeästi. Parlamentti on todella toiminut ripeästi ja unohtanut oikeutensa analysoida säädöstä ja esittää siihen tarkistuksia. Ei kuitenkaan tiedetä, voidaanko tällaisia monimutkaisia sääntöjä panna täytäntöön suunnitellulla kaudella.
<P>
Yhdessä lausekkeessa sanotaan, että vähentämissuunnitelmien olisi käynnistyttävä ennen 30. marraskuuta. Alusten vähentämistä koskevat suunnitelmat on kuitenkin laadittava jäsenvaltioissa, ja Euroopan komission on hyväksyttävä jotkut näistä ohjelmista, koska varat ohjelmiin saadaan nykyisestä Euroopan kalatalousrahastosta. Jotkut ohjelmista ovat erittäin monimutkaisia, ja niihin liittyy pakollisia prosenttiosuuksia. Jotkut säännöistä ovat lähes käsittämättömiä, kuten komission jäsen on tänään havainnut 19 artiklan 4 kohdan osalta. Minusta vaikuttaa siltä, että suurimpana ongelmana on se, onko tätä ehdotusta mahdotonta soveltaa käytännössä sen yksityiskohtien takia. Olisi erittäin valitettavaa, jos näin on.
<P>
Tämän takia pyydän komissiota, komission jäsentä ja kaikkia pääosaston virkamiehiä harkitsemaan erittäin tarkasti tämän ehdotuksen toteutettavuutta, koska jos suunnitelmaa ei voida toteuttaa ehdotetussa ajassa, se ei ole niiden ponnistelujen arvoinen, joita meiltä täällä pyydetään.
<SPEAKER ID="524" NAME="Elspeth Attwooll" AFFILIATION="ALDE">
(EN) Arvoisa puhemies, ALDE-ryhmä suhtautuu myönteisesti ehdotukseen asetukseksi, mutta pahoittelee muiden tavoin sitä, että meillä ei ole ollut aikaa esittää siihen tarkkaan harkittuja tarkistuksia. Tämän takia on hyvä kuulla, että komissio panee täysimääräisesti merkille huolenaiheet, jotka on otettu esiin sekä tänä aamuna valiokunnissa että tämäniltaisessa keskustelussa, ja että se neuvottelee neuvoston kanssa, jotta ehdotukseen tehdään asianmukaiset tarkistukset.
<P>
Kaksi näistä huolenaiheista liittyy osittaiseen käytöstäpoistamiseen, sekä sen osalta, alentaako se liikaa kapasiteetin vähentämistä koskevia tavoitteita, että sen osalta, mihin tukia voitaisiin käyttää. Olisi hyödyllistä, jos komissio voisi luvata jotain näiden asioiden osalta.
<P>
Kahden tarkistuksen osalta on todettava, että ensimmäinen niistä on mielestämme otettu jo tehokkaasti huomioon tekstissä. Suhtaudumme erittäin myötämielisesti toiseen tarkistukseen, koska katsomme, että sen tarkoituksena on puuttua juuri mainittuihin huolenaiheisiin. Pelkäämme kuitenkin, että se voi itse asiassa haitata kapasiteetin vähentämistä. Näin ollen, sen sijaan, että me kiirehtisimme tukemaan äänestyksessä sen sisällyttämistä lainsäädäntötekstiin, me pyydämme komissiota tarkastelemaan tämän ajatuksen ja sen hyötyä, että kehitettäisiin muita toimenpiteitä, joissa painotettaisiin polttoaineen kulutuksen vähentämistä.
<P>
Lopuksi esitän henkilökohtaisemman huomautuksen. Haluan huomauttaa kahdesta virkkeestä komission tiedonannossa. Niissä sanotaan seuraavaa: ”On olennaista, että tätä pakettia sovelletaan tavalla, joka takaa tasavertaiset toimintaedellytykset kaikkialla unionissa. EU:n kalastajien välinen kilpailu ei saisi vaarantua siitä syystä, että jäsenvaltioilla on käytettävissään erilaisia mahdollisuuksia julkisen tai yhteisön rahoituksen hyödyntämiseen.” Tuen jo esitettyä näkemystä siitä, että myöskään kilpailu ei saisi häiriintyä sen takia, että jäsenvaltiot eivät suhtaudu yhtä innokkaasti tällaisten varojen käyttöönottoon. Luotan siihen, että toteutamme kaikki mahdolliset toimenpiteet sen varmistamiseksi, että jokainen jäsenvaltio, jolla on kalastuslaivasto, hyödyntää asetuksen antamat mahdollisuudet.
<SPEAKER ID="525" NAME="Daniel Varela Suanzes-Carpegna" AFFILIATION="PPE-DE">
(ES) Arvoisat puhemies ja komission jäsen Borg, hyvät naiset ja herrat, meidän on tunnustettava useita eri asioita tässä keskustelussa.
<P>
Ensinnäkin, jos kalastusala ei huutaisi ”nyt riittää”, me emme keskustelisi tänään tarpeesta hyväksyä ripeästi toimenpiteitä. Se on ensimmäinen asia.
<P>
Toiseksi, meidän on tunnustettava, että EU.n toimielimet ovat päättäneet käsitellä tätä vastalausetta. Erityisesti parlamentti on antanut viimeisimmällä istuntojaksollaan tätä kriisiä koskevan päätöslauselman. Lisäksi, kuten totesimme komission jäsenelle Borgille tänä aamuna, meidän on tunnustettava, että komissio on toiminut epätavalliset ripeästi esitelläkseen meille toimenpidepaketin, josta me tänään keskustelemme. Meidän kaikkien olisi suhtauduttava tähän myönteisesti.
<P>
Onko kaikki siis kunnossa? Ei, kaikkea muuta. Olemme vasta alussa. Komissio on esittänyt kriisin ratkaisemiseksi asiakirjan, jota voisimme kutsua alustavaksi ensimmäisen vaiheen asiakirjaksi, avustussuunnitelmaksi, jolla keskitytään laivaston uudistamiseen. Komission on nyt yhtä kiireellisesti laadittava suunnitelma toista vaihetta varten. Kyseisen suunnitelman on sisällettävä toimenpiteitä laivaston kannattavuuden lisäämiseksi ja markkinoinnin parantamiseksi sekä toimenpiteitä, joiden tarkoituksena on edistää kalan arvoa ensimmäisessä myyntipaikassa. Näitä toimenpiteitä varten ei ole vielä aikataulua.
<P>
Neuvoston ja jäsenvaltioiden hallitusten on kuitenkin toteutettava näitä toimenpiteitä ja toimittava yhtä nopeasti kuin komissio ja parlamentti. Meidän pyyntöjemme mukaisesti niiden on myös lisättävä EU:hun tuotujen kalatuotteiden valvontaa ja käynnistettävä kuluttajille suunnattuja kattavia tiedotuskampanjoita kalastajiemme etujen edistämiseksi.
<P>
Arvoisa komission jäsen Borg, jos tällaista suunnitelmaa ei saada laadittua ja jos käytettävissämme on ainoastaan se suunnitelma, jota käsittelemme tänään, toteutamme vain nerokkaan ja reilun operaation, jossa hyödynnetään nykyistä kriisiä kalastuslaivaston pienentämiseksi sen sijaan, että siitä tehtäisiin kannattavampaa ja että se pelastettaisiin siltä vakavalta kriisiltä, johon se on nyt joutunut.
<SPEAKER ID="526" NAME="Luis Manuel Capoulas Santos" AFFILIATION="PSE">
(PT) Arvoisat puhemies ja komission jäsen, hyvät naiset ja herrat, kalatalousala on mitä ilmeisimmin se talouden ala, joka kärsii eniten nykyisestä öljykriisistä. Me kaikki tiedämme tämän. Tämän takia suhtaudumme myönteisesti poliittiseen viestiin, jonka komissio on antanut tällä toimenpidepaketilla. Euroopan parlamentti ei ole se, joka estää sen nopean hyväksymisen, kuten kollegani ovat täällä todenneet.
<P>
Me tiedämme, että ongelmaan ei ole ihmeratkaisuja, kun otetaan huomioon ongelman laajuus. Komission ehdotusten analysoimisen jälkeen en voi kuitenkaan peittää suunnatonta pettymystäni. Kaikki toimenpiteet viittaavat yhteen suuntaan: alusten määrän vähentämiseen. Jopa niin sanotut hätätoimenpiteet, kuten kalastustoimien tilapäinen lopettaminen, liittyvät laivaston pakolliseen pienentämiseen.
<P>
En ymmärrä, miksi 7 artiklalla säädetyt toimenpiteet eivät sisällä moottoreiden vaihtamista, ja on myös vaikeaa ymmärtää, miksi laivaston mukauttamisohjelmien olisi koskettava myös aluksia, joiden energiakustannukset vastaavat yli 30 prosenttia tuotantokustannuksista. Entäpä muut alukset, arvoisa komission jäsen, millä tarkoitetaan lähes kaikkia aluksia, lukuun ottamatta troolareita? Entä mitä käy rannikkolaivastolle, joka on erittäin tärkeä sosiaalisesti? En ymmärrä, miksi osittaista vähentämistä koskevaan ohjelmaan kuuluvat ainoastaan alukset, jotka käyttävät yhtä ainutta kalastusvälineistöä ja joiden osuus kyseistä välineistöä käyttävästä laivastosta on 70 prosenttia. Tämä vaatimus sekä sääntö kapasiteetin vähentämisestä 60 prosentilla ja tämän kapasiteetin rajoittamisesta 25 prosenttiin uusien alusten tukemiseksi tekee tästä toimenpiteestä täysin toteuttamiskelvottoman, kuten kollegani Paolo Casaca totesi vähän aikaa sitten.
<P>
Arvoisa komission jäsen, ymmärrän, miten vaikeaa teidän on löytää ratkaisuja tämän mittakaavan ongelmiin, mutta me emme voi antaa alalle sitä harhakäsitystä, että me yritämme korjata sen ongelmat, jos tämä johtaa vain vähentämiseen ja toiminnasta luopumiseen. On parempi puhua asioista niiden oikeilla nimillä ja kertoa, mitä olette tekemässä. Tämän takia pyydän, että huolimatta lyhyestä ajasta, joka meillä on käytettävissä ennen maanantaina pidettävää neuvoston kokousta, te pyritte yksinkertaistamaan ehdotusta ja olemaan realistisia, jotta tästä myönteisestä poliittisesta viestistä ei muodostu suurta pettymystä alalle, joka odottaa meiltä paljon.
<SPEAKER ID="527" NAME="Avril Doyle" AFFILIATION="PPE-DE">
(EN) Arvoisa puhemies, me kaikki esitämme täällä näkemyksiämme vain muutama tunti sen jälkeen, kun saimme komissiolta tekstin, joka sisältää toimenpidepaketin kalastuslaivastomme tukemiseksi nykyisen talouskriisin aikana. Komissio esittää rajoitetuksi ajaksi pääasiassa kiireellisiä sosiaalisia toimia, joihin voidaan suhtautua myönteisesti.
<P>
Sosiaalisia toimenpiteitä sovelletaan kalastusta itsenäisesti harjoittaviin henkilöihin sekä työntekijöihin. Me Irlannissa olemme erityistilanteessa muutama vuosi sitten annetun tuomioistuimen tuomion takia. Tuomion nojalla käytännössä kaikki kansimiehemme ovat itsenäisiä ammatinharjoittajia tai tuottoon osallistuvia kalastajia, eikä heille ole tähän mennessä myönnetty sosiaaliavustusta kotona, jos heillä ei ole töitä taloudellisista syistä tai säähän liittyvistä syistä. Tämän takia olen tyytyväinen tähän näkökulmaan.
<P>
Kalastustoiminnan väliaikaisen lopettamisen osalta toivoisin, että komission jäsen vakuuttaisi meille uudelleen, että näitä toimenpiteitä sovelletaan kaikkiin niihin, joiden on taloudellisista syistä lopetettava toimintansa lyhyeksi ajaksi. Lisäksi toivon, että rajoitusta, jonka mukaan toimenpiteitä voidaan soveltaa ainoastaan niihin toimijoihin, jotka kuuluvat uudistussuunnitelman soveltamisalaan, hyödynnetään mahdollisimman laajan tulkinnan mukaisesti. Toiminnan lopettamista koskeva hakemus tällä erityisalalla pitäisi voida esittää minkä tahansa uudistamista koskevan hakemuksen perusteella.
<P>
Olen myös erittäin tyytyväinen osittaista käytöstäpoistamista koskevaan tukeen, jonka avulla kalastajat voivat vaihtaa aluksiaan pienempiin, ympäristöystävällisempiin ja energiatehokkaampiin aluksiin. Toivoisin myös, että tällaisen laivaston uudistamisen avulla aikaan saadut hiilidioksidipäästöjen säästöt olisi laskettava jäsenvaltioiden hyväksi, kun ne toteuttavat yhdessä ponnisteluja ilmastonmuutosta koskevan paketin osalta. Joudumme pian käsittelemään kyseistä pakettia. Meidän on siis yhdistettävä ilmastonmuutosta koskeva paketti jäsenvaltioiden ponnisteluihin energiatehokkaiden alusten, pienempien alusten ja halvempaan vaihtoehtoon vaihtamisen osalta tällä erityisellä alalla.
<P>
Mielestäni on myös erittäin tärkeää, että kannustamme tekstissä ehdotettuun osittaiseen käytöstäpoistamiseen, koska tämän avulla kalastajat, jotka todella haluaisivat jatkaa kalastusta ja joilla on siihen taidot ja sukupolvien kokemus, voivat jatkaa toimintaansa, joskin pienemmässä mittakaavassa, kunnes saamme ratkaistua niitä kohdanneen nykyisen taloudellisen kriisin.
<P>
Kiitos siis toimenpiteistä. Toivon vilpittömästi, että jäsenvaltiot toteuttavat niitä tasapuolisesti. Käytettävissä ei ole ylimääräisiä varoja. Varoja saadaan ainoastaan Euroopan kalatalousrahastosta. Rahoittajien kansituolit on järjestettävä uuteen uskoon, mutta toivokaamme, että jäsenvaltioiden erilaiset reagointivalmiudet eivät johda kilpailun vastaisiin toimenpiteisiin.
<SPEAKER ID="528" NAME="Catherine Stihler" AFFILIATION="PSE">
(EN) Arvoisa puhemies, luulen, että me kaikki tiedämme varsin hyvin nykyisten öljyn ja polttoaineen hintojen kielteiset vaikutukset. Vasta kesäkuussa Age Concern Scotland totesi, että polttoaineen hinnan nousun takia yhä useammat henkilöt joutuvat haavoittuvaan asemaan, jossa heidän on kamppailtava pysyäkseen lämpiminä tänä talvena. Lainaan erästä avustusjärjestön edustajaa, joka totesi seuraavaa: ”Joka kerta, kun polttoaineen hinta kohoaa prosentin, noin tuhat ihmistä Skotlannissa joutuu elämään energiaköyhyydessä”. Useimmat näistä henkilöistä ovat köyhimpiä eläkeläisiä, joiden kiinteät tulot ovat erittäin alhaiset ja jotka saattavat jo valmiiksi elää köyhyysrajan alapuolella.
<P>
Tässä yhteydessä voimme kysyä, miksi komissio säntää oletetusti pelastamaan yhden erityisen alan. Sanon ”oletetusti pelastamaan”, koska mielestäni meidän on kyseenalaistettava se, voidaanko Euroopan kalatalousrahaston suuntaviivojen ja mahdollisesti de minimis -sääntöjen harkittavana olevalla uudelleenlaatimisella varmistaa, että kalastusalamme on kestävä. Suhtaudun epäilevästi siihen, että tällä paketilla voitaisiin täyttää joidenkin kalastusalan toimijoiden toiveet, erityisesti jos polttoaineen hinnat pysyvät edelleen korkeina ja jos kärsimme edelleen liikakapasiteetista.
<P>
Komissio antoi äskettäin vastauksen EU:n kalastuslaivaston liikakapasiteetin laajuudesta. Sain tästä vastauksesta selville, että komission arvioiden mukaan - tämä on suora lainaus - ”kärsimme joidenkin yhteisön kalatalouksien merkittävästä, keskimäärin vähintään 40 prosentin liikakapasiteetista”. Tiedonannossa ja siihen liittyvässä neuvoston asetuksessa viitataan tarpeeseen vähentää liikakapasiteettia. Meidän on pidettävä huolta, että näin myös tapahtuu.
<SPEAKER ID="529" NAME="Mairead McGuinness" AFFILIATION="PPE-DE">
(EN) Arvoisa puhemies, on jo myöhä, joten yritän puhua lyhyesti. Mielestäni on tärkeää kertoa teille, mitä Irlannin kalastajien Federation of Irish Fishermen -liitto sanoi kesäkuussa, kun tästä paketista ilmoitettiin ensimmäistä kertaa. He suhtautuivat siihen epäillen ja sanoivat, että on olennaista tukea kaikkia tällaisia ehdotuksia merkittävällä rahoituksella.
<P>
Mielestäni on jo todettu, että ylimääräistä rahoitusta ei ole tarjolla. Sen sijaan järjestelemme uudelleen varat, jotka ovat tarjolla nykyisin. Katson, että meidän pitäisi kertoa tästä rehellisesti, koska tämä hätäpaketti vie varoja muilta toimenpiteiltä, jotka olisivat saattaneet olla tarpeen, jos öljyn hinta ei olisi aiheuttanut ongelmia, jotka se on aiheuttanut kalastusalalle ja itse asiassa myös muille aloille.
<P>
On harmi, että alan toimijoiden piti tulla mereltä maihin ja kaduille, ennen kuin me ryhdyimme toimiin täysimääräisesti. Tämän jälkeen on kuitenkin todettava, että jotkut tämän paketin osista ovat erittäin myönteisiä, jos ne pannaan täytäntöön - ja mielestäni tämä on koko asian ydin. Mielestäni on tärkeää, että laivastojen, joiden oli ennen tämän asetuksen antamista niin sanotusti pantava pillit pussiin, avustetaan näiden toimenpiteiden nojalla.
<P>
On kuitenkin monia muita asioita, jotka ovat ongelmallisia kalastusalan osalta. Arvoisa komission jäsen, te mainitsitte yhden näistä eli sen, että kalan hinta on nousemisen sijaan laskenut. Olisin kiinnostunut - vaikka tänään voikin olla siihen jo liian myöhä - kuulemaan siitä, miten asiaan voitaisiin teidän mielestänne puuttua, koska tämä on asia, jossa me todella edistymme kalastusalalla.
<P>
Kun kansalaisilla, olivatpa he maanviljelijöitä tai kalastajia, on ongelmia, he sanovat usein, että EU toimii liian hitaasti. Tässä tapauksessa me emme ole toimineet erityisen nopeasti, mutta ainakin olemme määritelleet kantamme melko nopeasti.
<P>
Kuten muut ovat todenneet, meillä on kuitenkin vain tämä asiakirja. Se on monimutkainen ja vähän kuin Lissabonin sopimus, ja toivon, että se hyväksytään - varsinkin Irlannissa, jossa Lissabonin sopimusta ei hyväksytty.
<SPEAKER ID="530" NAME="Colm Burke" AFFILIATION="PPE-DE">
(EN) Arvoisa puhemies, olen tyytyväinen komission ehdotuksiin. Tähän aikaan viime vuonna vierailin omassa vaalipiirissäni Castletownberessä. Tuolloin, heinäkuussa 2007, kalastajat olivat melko heikossa tilanteessa koko alan osalta. Nyt, kahdentoista kuukauden kuluttua olemme puuttumassa ongelmiin, ja olen tyytyväinen ehdotuksiin, jotka komissio on täällä tänään esittänyt.
<P>
Jäsenvaltioiden on kuitenkin vastattava ongelmaan muilla aloilla koko kalastusalan osalta. Koko määrää, laatua ja tarjontaa koskeva kysymys, jonka olette ottaneet esille omassa muistiossanne, on erittäin tärkeä. Sen tarkoituksena on varmistaa, että ihmiset, jotka tuottavat ja toimittavat kalaa, saavat asianmukaisen korvauksen työstä, jota he tekevät. Katson, että jos kuluttajat kenties maksavat, loppujen lopuksi siitä hyötyvät eniten välikädet. Mielestäni yksi asioista, joita meidän on muutettava, on koko vapaaehtoisia merkintöjä koskeva ala. Meidän on päätettävä kyseisestä mekanismista, jotta me voimme selvästi määritellä tuotteet, jotka saadaan Euroopan unionin ulkopuolelta, ja useissa tapauksissa tuotteet, joita ei ole pyydetty annettujen säännösten mukaisesti. Mielestäni tämän on muututtava. EU:hun tulee liikaa tuotteita, joita ei ole pyydetty asianmukaisesti säännösten mukaisesti, emmekä me toteuta tällä alalla tarpeeksi toimia sen varmistamiseksi, että me tarjoaisimme yhdenvertaiset toimintaedellytykset kaikille ihmisille EU:n alueella. Mielestäni tämä on tärkeä asia, jota meidän on tarkasteltava. Vaikka olen tyytyväinen näihin asetuksiin ja ehdotuksiin, katson, että meidän on myös pantava täytäntöön asetukset, jotka koskevat Euroopan unionin ulkopuolelta tulevia tuotteita.
<SPEAKER ID="531" NAME="Avril Doyle" AFFILIATION="PPE-DE">
(EN) Arvoisa puhemies, haluaisin esittää erityisen kysymyksen, joka tuli esiin tänä aamuna kalatalousvaliokunnassa. Kysymyksen esitti minun kanssani kollegani Carmen Fraga Estévez. Asetuksen 12 artiklan 3 kohdassa todetaan, että ”laivaston mukauttamisohjelmaa on sovellettava ainoastaan laivastoihin, joiden energiakustannukset ovat keskimäärin vähintään 30 prosenttia kyseisen ohjelman kohteena olevan laivaston vuoden 2007 liikevaihtoon perustuvista tuotantokustannuksista”.
<P>
Voitteko taata meille nyt ja antaa kirjata pöytäkirjaan, että kyseisten määrien laskemisessa voidaan ottaa huomioon myös vuoden 2008 ensimmäiset kuusi kuukautta, koska ne ovat olleet ratkaisevan vaikeat kuusi kuukautta laivaston energiakustannusten todellisen prosenttiosuuden kasvamisen osalta, varsinkin laivastomme heikommassa asemassa olevien alusten osalta?
<SPEAKER ID="532" NAME="Catherine Stihler" AFFILIATION="PSE">
(EN) Arvoisa puhemies, koska saamme esittää vielä kysymyksiä, haluaisin kysyä komission jäseneltä seuraavaa: kun otetaan huomioon osittaista käytöstäpoistamista koskevat suunnitelmat ja ehdotukset, joiden mukaan saatamme osoittaa uusille aluksille uudelleen 25 prosenttia siitä kalastuskapasiteetista, joka on peruttu pysyvästi, voisiko tämä toisin sanoen tarkoittaa sitä, että käyttöön otettaisiin uudelleen tuet, joita myönnetään alusten rakentamiseen?
<SPEAKER ID="533" NAME="Joe Borg">
komission jäsen. - (EN) Arvoisa puhemies, suuret kiitokset kaikista puheenvuoroista ja niistä useista kysymyksistä, jotka täällä on esitetty. Yritän vastata mahdollisimman moneen kysymykseen ottaen huomioon, että meillä ei ollut kalatalousvaliokunnassa ja täysistunnossa tavalliseen tapaan riittävästi aikaa keskustella ehdotuksista, koska ehdotus oli kiireellinen.
<P>
Kuten totesimme tiedonannossa de minimis -säännön osalta, me jatkamme tulevina viikkoina ja kuukausina tarvittavien taloudellisten analyysien tekemistä ja me aiomme tarvittaessa antaa tämän vuoden loppuun mennessä komission ehdotuksen, mikäli taloudellinen analyysi osoittaa, että me voimme toteuttaa tällaisia toimia, ja mikäli WTO:n säännöt sen sallivat.
<P>
Tätä seuraava melko pitkällinen menettely, jonka puitteissa kuullaan jäsenvaltioiden neuvoa-antavaa komiteaa ja sidosryhmiä, sekä lopullinen hyväksyminen komissiossa kestävät tavallisesti noin kuusi kuukautta. Näin ollen puhumme aikataulusta, joka on melko lavea - tämä pitää paikkansa. Minun on kuitenkin korostettava, että de minimis ei ole sopiva ratkaisu laivaston uudistamiseen.
<P>
Pidimmepä siitä tai emme, kärsimme nyt merkittävästä liikakapasiteetista, ja jos me emme puutu siihen tehokkaasti, me emme koskaan löydä siihen pysyvää ratkaisua. Kuten olen sanonut useaan otteeseen, ei ole mitään hyötyä syytää rahaa ongelmaan ilman, että yritettäisiin puuttua ongelman todelliseen syyhyn, ja tämä on asia, johon me pyrimme. Me olemme valmiita antamaan kalastajille apua välittömästi ja keskipitkällä aikavälillä, mutta me myös korostamme, että tarvitaan tehokasta uudistamista. Jos näin ei tehdä, meidän on keskusteltava täällä vuosi vuoden jälkeen tästä samasta asiasta. Tämä on siis tehtävä täysin selväksi: komissio ei ole valmis vain syytämään rahojaan tähän ongelmaan. Näin ollen kaikenlaiset kalastajien toiminnan takaavat pysyvät ratkaisut on tuomittu epäonnistumaan. Tämän takia on tehtävä täysin selväksi, että meidän on todella puututtava tähän ongelmaan. Tämä on siis vastaukseni de minimis -säännöstä, jota olemme käsitelleet.
<P>
Markkinatoimenpiteiden osalta aiomme tarjota yksityiskohtaisempaa tietoa ja tehdä tilanteesta selvemmän, koska on useita kysymyksiä, joihin me aiomme puuttua tämän asian osalta. Ensinnäkin me tarjoamme suurempaa rahoitusta tuottajaorganisaatioille ja muille teollisuuden järjestöille, jotta ne voisivat laatia kalastussuunnitelmia, markkinointisuunnitelmia, laatualoitteita, merkintöjä koskevia aloitteita ja alojen välisiä aloitteita. Ja kuten olemme havainneet muissa valtioissa, esimerkiksi Norjassa, tuottajaorganisaatiot voivat avustaa tehokkaasti pyyntialaa. Kuten ilmoitimme tiedonannossamme, nämä eivät ole uusia välineitä tai säännöksiä. Ne on esitelty kattavasti sekä yhteisen markkinajärjestelyn että Euroopan kalatalousrahaston puitteissa. Ongelmana on se, että tähän mennessä teollisuus ja jäsenvaltiot eivät ole edistäneet niitä riittävästi.
<P>
Me aiomme myös hinnanvalvontajärjestelmän osalta hyödyntää teollisuuden ja jäsenvaltioiden kanssa tätä lisätietoa luodaksemme arvoketjua varten valvontavälineitä, joiden avulla ala voi tulevaisuudessa ennakoida tehokkaammin hintojen kehittymistä. Komissio on käynnistänyt tästä asiasta tutkimuksen, joka saadaan päätökseen syyskuussa. Tämä asia on saanut poliittista vauhtia laajemmalla tasolla. EU:n äskettäisessä huippukokouksessa on ilmoitettu komission laajemmista aloitteista elintarvikkeiden hintojen ja hintojen kehittymismekanismien valvomiseksi. Talousarviosta vastaavat viranomaiset antavat syyskuuhun mennessä lisärahoitusta myös kalanhinnan valvontajärjestelmälle. Käynnistämme toimet välittömästi, ensin käynnistämällä pilottihankkeen tämän toimenpiteen soveltamisalasta ja modaliteeteista. Hintojen valvontajärjestelmän pitäisi näin ollen olla määriteltynä ja toiminnassa ennen vuoden 2009 loppua.
<P>
Myös sertifioinnin, merkintävaatimusten ja EU:n aloitteen vaikutusten lieventämisen osalta komissio aikoo antaa rahoitustukea markkinoiden valvonnan alalla toteutettaville kalatalousalan aloitteille, erityisesti niille, joiden avulla valvotaan muun muassa sertifiointia ja merkintöjä koskevien oikeudellisten vaatimusten noudattamista tällä alalla. Aiomme käynnistää vuoden 2008 loppuun mennessä ehdotuspyyntöjä, joilla me pyydämme alan järjestöjä laatimaan konkreettisia ehdotuksia. Näiden hankkeiden täytäntöönpano alkaa vuoden 2009 aikana.
<P>
Vuonna 2009 aiomme myös tarkistaa koko yhteistä markkinajärjestelyä. Yritän siis kertoa suunnittelemiemme erilaisten markkinatoimenpiteiden alustavasta aikataulusta.
<P>
Sekä Carmen Fraga Estévezin että Avril Doylen esittämän viitekautta koskevan kysymyksen osalta voin todeta uudelleen, että tämän ehdotuksen alustavan arvioinnin perusteella voimme toimia tällä tavalla. Ymmärrämme, että polttoainetilanne on muuttunut merkittävästi vuoden 2007 jälkeen, ja vaikuttaa loogiselta, että nykytilanne otetaan huomioon tämän paketin tavoitteissa. Meidän on kuitenkin varmistettava, että kaikki viitekautta 2007-2008 varten käytetyt taloudelliset tiedot kuvaavat täsmällisesti laivaston ja kyseisten alusten taloudellista tilannetta. Pidämme silti voimassa kapasiteetin 30 prosentin pakollista vähentämistä koskevan tavoitteen. Vuoden 2008 arvojen käyttäminen voi välillisesti johtaa siihen, että pakettia sovelletaan laajemmin. Voin siis vahvistaa, että jatkamme toimiamme ja otamme huomioon tämän ehdotuksen, joka esitettiin tänä aamuna kalatalousvaliokunnassa.
<P>
Lisäksi kysyttiin, puututaanko ehdotuksella ongelman syihin. Uskon, että pääasiallisia tavoitteita on itse asiassa kaksi: liikakapasiteettiin puuttuminen, kuten juuri totesin, jotta voimme toimia kannattavasti myös pitkälle tulevaisuudessa, mutta myös kalastajien avustaminen saamaan oikeudenmukaisen hinnan saaliistaan. Olen juuri kuvannut pääpiirteittäin niitä toimenpiteitä, joita ehdotamme tämän asian osalta.
<P>
Philippe Morillon esitti kysymyksen toimenpiteistä, joita ei pitäisi panna täytäntöön niin, että niillä vaikutetaan kielteisesti niihin toimijoihin, jotka ovat jo toteuttaneet uudistuksia. Lisäksi Jim Allister, Margaret Attwooll ja muut esittivät omat huomautuksensa. Nämä ovat erittäin keskeisiä kysymyksiä. Haluaisin sanoa yleisesti, että jos jotkut jäsenvaltiot vähentävät kapasiteettia entisestään, tämä hyödyttää muita jäsenvaltioita. Tämä johtuu siitä, että jos kapasiteettia vähennetään, myös pyyntiponnistelut vähenevät, jolloin resurssit ja markkinamahdollisuudet puolestaan lisääntyvät.
<P>
Haluan kuitenkin todeta tarkemmin, että ehdotettu väliaikainen väline, jota käsittelen pian, suunnitellaan niin, että sillä asetetaan kriteerit, jotka perustuvat tarpeisiin ja jotka eivät noudata Euroopan kalatalousrahaston kriteerejä. Näin otetaan huomioon esimerkiksi niiden toimijoiden vaatimukset, jotka ovat jo toteuttaneet merkittäviä uudistuksia tai joiden Euroopan kalatalousrahastosta saamat määrärahat ovat vähäisiä.
<P>
Sosiaaliavustuksia koskevan kysymyksen osalta meidän on ensinnäkin odotettava sitä, miten tämä toimenpide määritellään käytännössä. Jos toimenpiteellä annetaan etuuksia ainoastaan työntekijöille eikä yrityksille, voi olla, että kyseessä ei edes ole tukitoiminta. Tämä tarkoittaisi sitä, että hyväksymismenettely olisi tämän asian osalta nopeampi.
<P>
Jos valtiontukea koskevia suuntaviivoja on tarkistettava, valmistelemme komission päätöksen, mikä tavallisesti kestää kahdesta kolmeen kuukautta. Irlantilaisen tuomioistuimen tuomion osalta me analysoimme sitä, miten työntekijöiden määritteleminen itsenäisiksi ammatinharjoittajiksi voi vaikuttaa tämän toimenpiteen toteuttamiseen, ja me pyrimme löytämään ratkaisun, jolla voidaan puuttua Irlannin erityiseen ongelmaan.
<P>
Lisäksi pyydettiin, että uudistamiseen ei liitettäisi kalastustoimien väliaikaista lopettamista koskevaa hätätoimenpidettä - Avril Doyle otti myös tämän asian esille. Tämän osalta on todettava, että uudistaminen on määritelty melko löyhästi meidän paketissamme, joten vaikeuksissa olevat alukset voivat mukautua monin eri tavoin uuteen tilanteeseen. Niille voidaan antaa tukea nyt, ja sitten niillä on kuusi kuukautta aikaa mukautua. Hätätoimenpidepaketissa on kuitenkin säilytettävä tämä yhteys, jotta pääsisimme haluamaamme tavoitteeseen.
<P>
Mairead McGuinness esitti kysymyksen taloudellisista tarpeista. Kalastustoimien väliaikaiseen ja pysyvään lopettamiseen liittyvät taloudelliset tarpeet on arvioitu noin 1,6 miljardiksi euroksi. Taloudellisten kokonaistarpeiden on arvioitu olevan noin kaksi miljardia euroa. Euroopan kalatalousrahaston toimintalinjan 1 nojalla näille toimenpiteille on ohjelmoitu noin 600 miljoonaa euroa. Lisäksi on arvioitu, että 250 miljoonaa euroa saadaan yhteisrahoituksena jäsenvaltioilta.
<P>
Komission arvioi myös, että Euroopan kalatalousrahaston toimintaohjelmista on saatava määrärahoja 550 miljoonaa euroa. Näin ollen alijäämä olisi 600 miljoonaa euroa. Varoja siis myös täydennetään. Me emme hyödynnä ainoastaan Euroopan kalatalousrahaston varoja. Lisäksi varoja on käytettävissä 600 miljoonaa euroa. Huomattava osa näistä varoista voitaisiin saada vuosien 2009-2010 rahoituskehyksen otsakkeen 2 osoittamattomista määrärahoista, joista suurin osa saadaan vuonna 2009.
<P>
Tämä täydentävyys voisi olla perustana väliaikaiselle välineelle, johon viittasin aiemmin. Väliaikaisen välineen pitäisi perustua tarpeisiin, joten se ei suoraan kuvasta suhteellisia määrärahoja Euroopan kalatalousrahastossa, vaan sillä kohdennetaan toimia niihin laivaston osiin, joita on uudistettava, mutta jotka eivät saisi tukea Euroopan kalatalousrahaston nojalla, koska Euroopan kalatalousrahastosta kyseiselle jäsenvaltiolle osoitetut määrärahat ovat rajalliset tai koska määrärahat liittyvät muihin kuin lähentymisalueisiin, joille näin ollen osoitetaan Euroopan kalatalousrahastosta erittäin rajallisia määrärahoja. Lisäksi syynä voi olla se, että kysyntä on suurta, eikä siihen näin ollen voida vastata Euroopan kalatalousrahastolla. Tämä on siis vastaukseni määrärahojen osoittamisen osalta.
<P>
Haluaisin myös huomauttaa esitetyn kysymyksen osalta, että vaikka me emme tarjoa ihmeratkaisua lyhyellä aikavälillä, me säädämme kalastustoimien välittömästä väliaikaisesta lopettamisesta kolmeksi kuukaudeksi 1. heinäkuuta 2008 lähtien. Kuten totesin, me myös tarkastelemme joustavasti uudistamisen määrittelyä. Kalastustoimien väliaikaisen lopettamisen jatkamisen osalta uudistamisen pitää kuitenkin olla olennainen osa laivaston mukauttamisohjelmaa.
<P>
Ensimmäisen kolmen kuukauden aikana oikeutta kuitenkin sovelletaan, jos uudistuksia toteutetaan yleisesti.
<P>
Lisäksi kysyttiin sitä, voimmeko toteuttaa toimenpiteet annetussa ajassa asiaan liittyvien ehtojen takia. Tähän vastaan, että useimmat ehdot liittyvät osittaiseen käytöstäpoistamiseen, joka on uusi väline ja joka oli erittäin kiistanalainen kysymys jopa tässä vaiheessa. Luopumalla osittaisesta käytöstäpoistamisesta luovuttaisiin myös suurimmasta osasta siihen liittyvistä ehdoista. Olen kuitenkin varma, että te ette sitä toivo. Voin vakuuttaa teille, että komissio kehottaa jäsenvaltioita ja teollisuutta toteuttamaan laivaston mukauttamisohjelmia ja varmistamaan, että niitä valvotaan ja pannaan asianmukaisesti täytäntöön, jotta suunniteltua aikataulua ja ehtoja voidaan noudattaa ja kunnioittaa.
<P>
Haluaisin jälleen kerran sanoa, että ei pidä paikkaansa, että kaikki toimenpiteet liittyisivät alusten käytöstäpoistamiseen. On totta, että käytöstäpoistamista jatketaan yleisesti, mutta käyttöön otetaan myös osittainen käytöstäpoistaminen. Osittainen käytöstäpoistaminen tarkoittaa, että me poistamme käytöstä vanhoja aluksia ja otamme käyttöön uusia ja pienempiä aluksia. Näin ollen käyttöön otetaan uusia aluksia, joiden absoluuttinen kapasiteetti on alhaisempi. Me vähennämme kapasiteettia tehokkaasti, mutta puutumme samalla polttoaineeseen liittyviin ongelmiin.
<P>
Ehdotukseen sisältyy toimenpiteitä, jotka liittyvät moottoreiden vaihtamiseen ja välineiden ja laitteiston uusimiseen. Lisäksi ehdotukseen sisältyy pääpiirteittäin kuvaamiani toimenpiteitä, jotka koskevat markkinatoimenpiteitä ja sosiaalista tukea. Tämän takia katson, että ei ole asianmukaista sanoa, että ehdotuksemme tarkoituksena on yksinomaan jatkaa alusten yleistä käytöstäpoistamista. Ehdotus sisältää myös monia muita välineitä, ja toivon, että jäsenvaltiot voivat valita niistä ne välineet, joilla voitaisiin asianmukaisimmalla tavalla puuttua alan huolenaiheisiin ja todellisuuteen.
<P>
Catherine Stihler puolestaan esitti huomautuksen siitä, että kyseessä voisivat olla haitalliset tuet uuden rakentamisen osalta. Tässä yhteydessä minun on korostettava sitä, että me emme anna senttiäkään niiden alusten käytöstäpoistamiseen, joiden kapasiteetti pysyy samana. Me annamme romuttamistukea lopullista käytöstäpoistamista varten, ja me annamme romuttamistukea osalle, joka poistetaan käytöstä. Me emme anna valtiontukea kapasiteetille, joka pysyy samana. Me yritämme yksinkertaisesti löytää ratkaisun, jossa tämän uuden osittaista käytöstäpoistamista koskevan välineen avulla voitaisiin toivottavasti edistää kapasiteetin vähentämisellä toteutettavaa uudistamista, mitä yritimme myös yleisellä käytöstäpoistamisella, mikä ei kuitenkaan onnistunut. Osittainen käytöstäpoistaminen, yleinen käytöstäpoistaminen, alusten pitäminen toiminnassa moottoreiden vaihtamisen tai alusten uudistamisen avulla ja niin edelleen - kaikki nykyiset toimenpiteet ja koko alusten mukauttamisohjelman sisältämä paketti muodostavat kokonaisuuden, jonka avulla pyyntiponnistuksia voidaan vähentää niin, että ne vastaavat kalakantojen terveyden nykytilaa.
<P>
Haluaisinkin siis päättää vastaamalla Catherine Stihlerin alkuperäiseen puheenvuoroon ja yksinkertaisesti toistaa tunnetun sananlaskun, jonka mukaan tässä mennään ojasta allikkoon.
<SPEAKER ID="534" NAME="Puhemies">
(PL) Keskustelu on päättynyt.
<P>
Äänestys toimitetaan torstaina 10. heinäkuuta 2008.
<P>
Kirjalliset kannanotot (142 artikla)
<SPEAKER ID="535" NAME="Iles Braghetto  " LANGUAGE="IT">
Olen tyytyväinen ehdotukseen asetukseksi kalatalousalan kriisin ratkaisemiseksi. Näillä säännöksillä ei epäilemättä ratkaista kaikkia ongelmia tällä ainutlaatuisen monimutkaisella alalla, kuten Eurooppa-neuvosto tunnusti kesäkuussa pitämässään huippukokouksessa, kun huomioon otetaan resursseista ja markkinoista aiheutuvat kaksinkertaiset rajoitukset, joiden takia alan on vaikeampi selvitä taloudellisesta paineesta. Polttoainekriisin perusteella tänään hyväksytty toimenpide epäilemättä antaa uusia mahdollisuuksia ja uusia näkymiä. On tärkeää, että kalatalousalan toimijamme tarttuvat kaikkiin mahdollisuuksiin, jotka se antaa. On pidettävä mielessä, että nousu polttoaineen hinnassa, joka on yli kaksinkertaistunut vain muutaman kuukauden aikana, ei ole vain vienyt tulojamme, vaan johtaa nyt myös siihen, että kalatalousalan toimijat toimivat tappiolla. Asetuksella säädetään erityisestä väliaikaisesta toimenpiteestä, jonka määräaika on 31. joulukuuta 2010 ja jonka tavoitteena on tukea yhteisön laivaston nopeampaa mukauttamista nykytilanteeseen siten, että lievennetään sosiaalisia ja taloudellisia vaikutuksia siirtymäkaudella. Paketissa keskitytään pääasiassa vähentämään pyyntiponnisteluja ja liikakapasiteettia ja uudistamaan ja muuttamaan laivastoja, jotta voitaisiin ratkaista suurta energiariippuvuutta koskeva ongelma.
<P>
Muiden toimenpiteiden tarkoituksena on parantaa energiatehokkuutta ja vähentää kalastusalusten päästöjä. Lisäksi tavoitteena on kannustaa luopumista pohjatroolauksen kaltaisista kalastustekniikoista, jotka vahingoittavat ympäristöä.
<SPEAKER ID="536" NAME="Kathy Sinnott  " AFFILIATION="IND/DEM">
kirjallinen. - (EN) Komission ehdottama hätäpaketti on askel kohti eurooppalaisten kalastajien epävarman tilanteen lopettamista.
<P>
Irlantilaiset kalastajat ovat esittäneet joitakin vakavia huolenaiheita, jotka on otettava huomioon. Miten kahden miljardin tuet jaetaan? Osoitetaanko niitä yksittäisille laivastoille tai osoitetaanko varat kiintiöinä?
<P>
Entä mitä tehdään pohjatroolareille, jotka ovat suurena enemmistönä Euroopan nykyisessä laivastossa ja jotka saatetaan hävittää kokonaan tällä ehdotetulla hätäpaketilla? Tämä herättää suurta huolta irlantilaisten kalastajien keskuudessa, koska Irlannissa on kokeiltu vaihtoehtoja pohjatroolareille, mutta tähän mennessä kokeilut eivät ole onnistuneet. Tätä ei voida hyväksyä, jos Irlannin halutaan edelleen toimittavan kalaa muille EU:n alueille ja jos kalastajille halutaan vielä antaa keinot elättää perheensä.
<P>
Irlannin rannikkoalue on suurin koko Euroopan yhteisössä. Yhteinen kalastuspolitiikka ei ole toiminut Irlannin osalta. Irlantilaiset kalastajat ovat kokeneet kovia jo aiemmin, mutta nyt ne eivät saa enää päättää itse keinoista, joilla ne voisivat selvitä ongelmista. Nyt on aika muutokselle. On aika tehdä irlantilaisista kalastajista jälleen kerran Irlannin vesien valtiaita.
