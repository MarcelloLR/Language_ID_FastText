<CHAPTER ID="010">
Nigerian tilanne (keskustelu)
<SPEAKER ID="283" NAME="Puhemies">
Esityslistalla on seuraavana neuvoston ja komission julkilausumat Nigerian tilanteesta.
<SPEAKER ID="284" NAME="Günter Gloser">
neuvoston puheenjohtaja. - (DE) Arvoisa puhemies, arvoisa komission jäsen, hyvät parlamentin jäsenet, Nigerian tilanteella on suuri merkitys Länsi-Afrikan ja viime kädessä koko maanosan vakauden kannalta.
<P>
Nigerian äskettäiset vaalit olivat erittäin suuri pettymys, kuten neuvosto totesi 27. huhtikuuta antamassaan julkilausumassa. Niissä tapahtui lukuisia väärinkäytöksiä ja väkivaltaisuuksia. Jopa 200 henkilöä sai surmansa, ja vielä useampi loukkaantui tai joutui pelottelun kohteeksi. Neuvosto odottaa, että väkivaltaisuuksiin syyllistyneet asetetaan vastuuseen teoistaan. Onneksi näissä vaaleissa ei tullut ilmi ainakaan uskonnollisia eikä etnisiä konflikteja.
<P>
Vaalien oikeudellista kehystä oli parannettu, ja määrärahoja myönnettiin huomattavan paljon. Kaikkien näiden seikkojen perusteella odotimme, että vuoden 2007 vaalit sujuisivat vuoden 2003 vaaleja paremmin. Emme ole vielä saaneet Euroopan unionin vaalitarkkailuvaltuuskunnan lopullista raporttia, mutta ensimmäisten arvioiden perusteella voidaan olettaa, että vuoden 2007 vaalit toteutettiin jopa edellisiä, vuoden 2003 vaaleja kehnommin.
<P>
Suurimpia ongelmia olivat puutteellinen organisointi, ennen kaikkea äänestyspaikkojen myöhäinen avaaminen, äänestyslippujen puuttuminen ja se, ettei vaalisalaisuutta ollut varmistettu. Vielä vakavampaa on, että laajojen väärinkäytösten lisäksi vaaleissa tapahtui selvästikin huomattava vaalipetos.
<P>
Toinen vaaleihin liittyvä suuri ongelma oli, ettei vaalien yksityiskohtaisia tuloksia julkaistu ja että saatavilla olleiden tulosten laskentatapa oli epäselvä. Meidän on nyt pyydettävä Nigerian viranomaisia julkaisemaan tulokset äänestyspaikkakohtaisine tietoineen, sillä vain siten voidaan taata äänestysjärjestelmän avoimuus.
<P>
Neuvoston mielestä oli kuitenkin myönteistä ja lupaavaa, että oikeusjärjestelmä vaikutti aiempaa avoimemmalta vaalikampanjan aikana, ja toivomme tämän suuntauksen jatkuvan vaalien jälkeen. Myös yksityisissä tiedotusvälineissä ennen vaaleja ja niiden jälkeen käydyt vilkkaat keskustelut olivat lupaavia, ja etenkin nigerialaisten sitoutuminen demokraattiseen prosessiin on tehnyt komissioon vaikutuksen. Kansalaisyhteiskunnan järjestöjen osallistumisella on siksi vastedeskin erittäin tärkeä merkitys.
<P>
Neuvosto on pyytänyt kaikkia poliittisia toimijoita käyttämään rauhanomaisia keinoja ja omaksumaan vastuuntuntoisen asenteen soveltamalla johdonmukaisesti laillisia menettelyjä, jottei Nigerian kansaa petetä. Toivomme, että riippumaton keskusvaalilautakunta ja muut elimet esittävät pian todisteita, jotka vaalivetoomustuomioistuimet tarvitsevat voidakseen saattaa työnsä mahdollisimman nopeasti päätökseen.
<P>
Lisäksi neuvosto toivoo Nigerian viranomaisten suhtautuvan myönteisesti ajatukseen siitä, että vaaliprosessi järjestetään uudelleen tapauksissa, joissa vakavasta vaalipetoksesta on kiistatonta näyttöä.
<P>
Emme voi kuitenkaan nyt kääntää selkäämme Nigerialle, vaan meidän on tehtävä nimenomaan päinvastoin. Nigerian vakaudella ja kehityksellä on ratkaiseva merkitys paitsi sen omalle kansalle myös koko Afrikalle. Jos Nigeriassa ei saavuteta vuosituhannen kehitystavoitteita, niitä ei saavuteta koko Afrikassa.
<P>
Nigerian tulevalla hallituksella on lukuisia haasteita. Yksi keskeinen tehtävä on osavaltioille osoitettavien varojen tehokas seuranta, ja toinen tärkeä asia on Niger-joen suistoalueen jatkuva turvattomuus.
<P>
EU:n on tuettava Nigeriaa näiden haasteiden käsittelyssä tehostamalla toimiaan hyvän hallintotavan ja demokratian vahvistamiseksi sekä edistämällä ihmisoikeuksien kunnioittamista Nigeriassa. EU:n on tehtävä näillä aloilla yhteistyötä Nigerian kanssa maan hallituksen yksiselitteisen suostumuksen perusteella.
<P>
Näin ollen puheenjohtajavaltio seuraa edelleen Nigerian tapahtumia tarkkaavaisesti.
<SPEAKER ID="285" NAME="Benita Ferrero-Waldner" AFFILIATION="komission jäsen" LANGUAGE="EN">
Arvoisa puhemies, kuten juuri kuulimme, Nigeriassa on äskettäin pidetty tärkeät vaalit, joiden perusteella valta siirretään siviilipresidentiltä toiselle. Nigerian viranomaisten kutsusta komissio lähetti suuren riippumattoman vaalitarkkailuvaltuuskunnan, joka suoriutui tehtävästään hyvin ja teki tiivistä yhteistyötä muiden kansainvälisten ja kansallisten tarkkailijaryhmien kanssa. Nimitin myös vuoden 2003 vaaleissa tarkkailijana toimineen jäsen van den Bergin EU:n vaalitarkkailuvaltuuskunnan johtajaksi, ja hän toimittaa meille pian raporttinsa.
<P>
Valtuuskunta totesi, että vuonna 2007 valtion ja liittovaltion tasolla järjestetyt vaalit eivät täyttäneet demokraattisille vaaleille asetettuja kansainvälisiä ja alueellisia perusvaatimuksia. Se huomautti, että vaalien ongelmina olivat huono organisointi - kuten jo todettiin - avoimuuden ja takeiden puute, laajamittaiset väärinkäytökset, petokset, joista on merkittävää näyttöä, sekä äänioikeuden epääminen äänestäjiltä. Raporttien mukaan ainakin 200 ihmistä sai valitettavasti surmansa vaaleihin liittyvissä väkivaltaisuuksissa. Myös muut kansainväliset tarkkailijat - myös Länsi-Afrikan talousyhteisön (ECOWAS) ja Madeleine Albrightin johtaman yhdysvaltalaisen National Democratic Institute -järjestön lähettämät tarkkailijat - olivat erittäin kriittisiä samoin kuin kansalliset tarkkailijaryhmätkin.
<P>
Kuten neuvoston puheenjohtaja äsken toisti, EU:n puheenjohtajavaltio on pettynyt siihen, ettei Nigerian vaalit ole kehittyneet vuoden 2003 vaaleista, ja pitää väärinkäytöksiä ja uhrien suurta määrää valitettavana. Kansainvälisen yhteisön reaktiot ja viestit olivat johdonmukaisia. Se kehotti nigerialaisia valittamaan vaaliprosessista perustuslain ja vaalilain säännösten nojalla. Kansainvälinen yhteisö suhtautui myönteisesti oikeuslaitoksen osoittamaan riippumattomuuteen ja kansalaisyhteiskunnan osallistumiseen sekä kehui vaalityöntekijöiden ja äänestäjien sitoumuksellisuutta.
<P>
Kansainvälinen yhteisö on laajasti pettynyt menetettyyn mahdollisuuteen, koska Nigeria - joka on Afrikan suurimpia valtioita - olisi voinut olla esimerkkinä demokraattisen prosessin menestyksekkäästä vakiinnuttamisesta. Sillä olisi ollut valtava myönteinen vaikutus koko maanosaan. Tämä on erityisen valitettavaa, koska vaalien ilmapiiri oli parantunut siten, että ainakin ilmaisun- ja kokoontumisvapauksia kunnioitettiin yleisesti.
<P>
Vaaleissa tuli esiin monia Nigerian demokratiakehitykseen liittyviä ongelmia ja puutteita. Komissio tietää, että monia haasteita ja epäilyjä on nyt käsiteltävä ja että ne on voitettava. Nigerian riippumatonta keskusvaalilautakuntaa on lähiaikoina painostettava julkaisemaan täydelliset äänestyspaikkakohtaiset tulokset, mikä on avoimuuteen liittyvä perusvaatimus. Lisäksi oikeuslaitosta on kannustettava käsittelemään vaaleja koskevia valituksia ripeästi ja vastuuntuntoisesti. Ellei tilannetta korjata, sillä voi olla vakavia seurauksia tulevaisuutta ajatellen.
<P>
Näistä vaaleista opitut asiat on otettava huomioon tulevissa Nigerian-suhteissamme, mutta näkemysten juurtumista on vältettävä. Poliittinen vuoropuhelu on nähdäkseni aloitettava uudelleen, mutta tulevissa suhteissa tarvitaan liittovaltion, valtion ja yhteisön tasolla toteutettavia perusteellisempia toimia, joihin osallistuu aiempaa enemmän kansalaisyhteiskunnan ja hallituksen toimijoita. Vaalien on oltava avainasiana Nigerian kanssa käytävässä poliittisessa vuoropuhelussa, joka perustuu vaalitarkkailuvaltuuskunnan suosituksiin. EU:n ja ECOWASin 11. ministerikokouksessa 24. huhtikuuta annetussa EU:n ja ECOWASin yhteisessä tiedonannossa korostetaan, että olemme valmiita ottamaan Nigerian mukaan poliittiseen vuoropuheluun ja että sitoudumme edistämään Nigerian hallitusten ja demokratian vahvistamista etenkin yhdessä ECOWASin kanssa.
<P>
Poliittinen vuoropuhelu perustuu edelleen pääasiassa Cotonoun kumppanuussopimuksen 8 ja 9 artiklaan, mutta myös kymmenennestä Euroopan kehitysrahastosta rahoitettavat kehitysyhteistyön ohjelmat ovat tärkeä keino käydä vuoropuhelua. Niiden yhteydessä voidaan myös ottaa huomioon vaaleista opitut asiat sekä uuden hallituksen, kansalaisyhteiskunnan ja muiden keskeisten toimijoiden kanssa käytyjen keskustelujen tulokset.
<SPEAKER ID="286" NAME="Filip Kaczmarek" LANGUAGE="PL">
Arvoisa puhemies, sekä nigerialaiset että kansainvälinen yhteisö odottivat Nigerian vaaleilta paljon useammastakin syystä.
<P>
Nigeria on ensinnäkin Afrikan runsasväkisin valtio, ja kuten komission jäsen totesi, Nigerian onnistunut demokratisoitumisprosessi voisi olla hyvä esimerkki muille Afrikan valtioille.
<P>
Toiseksi nämä olivat Nigerian ensimmäiset vaalit, joissa valta vaihtuu siviilihallitukselta toiselle. Tämä on erittäin tärkeää maassa, jossa on aiemmin ollut sotilasdiktatuureja.
<P>
Kolmanneksi Nigeriassa on laaja sananvapaus ja riippumaton oikeuslaitos.
<P>
Toiveet myönteisestä esimerkistä valitettavasti murskautuivat. Nyt käsiteltävänä oleva päätöslauselma on erittäin kriittinen, mikä on täysin aiheellista. Huonon organisoinnin, lukuisten virheiden ja vaalien kulkuun liittyvien väärinkäytösten sekä vaalipetoksen vuoksi Nigerian äskettäisiä vaaleja ei voida pitää uskottavina, vapaina eikä oikeudenmukaisina.
<P>
Vaalit eivät täyttäneet kansainvälisiä vaatimuksia eivätkä ECOWASin määrittelemiä alueellisia vaatimuksia. Vielä valitettavampaa on, että vaaleissa tapahtui väkivaltaisuuksia, joissa menehtyi vähintään 200 ihmistä. Kysymykset tällaisen väkivallan tarkoituksesta kuolonuhrien määrää tarkasteltaessa osoittivat, etteivät useimmat nigerialaiset poliitikot tienneet ongelmasta.
<P>
Pitkäaikainen kansalaisuuteen liittyvä koulutus on näköjään erittäin tärkeää Nigerian tapauksessa. Ei riitä, että maahan lähetetään vaalitarkkailijoita. Meidän on investoitava koulutukseen ja kansalaisyhteiskunnan rakentamiseen.
<P>
Nigerialaisia ei mielestäni saa kiristää uhkaamalla, että maassa tapahtuu taas sotilasvallankaappaus, jos vaalitulokset kyseenalaistetaan. Tällainen "pienempi kahdesta pahasta" -ajattelutapa heikentää demokratiaa sekä oikeuttaa ja ruokkii demokratian vastaisia suuntauksia. Nigerian 64 miljoonalla rekisteröidyllä äänestäjällä on oikeus todellisen tahtonsa mukaisiin äänestystuloksiin, ja Euroopan unionin on edistettävä tämän asian toteutumista.
<SPEAKER ID="287" NAME="Margrietus van den Berg">
PSE-ryhmän puolesta. - (NL) Arvoisa puhemies, puhun Euroopan parlamentin sosialidemokraattisen ryhmän enkä vaalitarkkailuvaltuuskunnan johtajana, koska se on aivan eri rooli.
<P>
Euroopan unionin vaalitarkkailuvaltuuskunnan täytyi todeta, etteivät Nigerian vaalit olleet uskottavat. Vaaliprosessia ja tuloksia ei valitettavasti voida pitää uskottavina, vaikka ilmapiiri oli parantunut siten, että mielipiteenilmaisun vapautta kunnioitettiin vaalikampanjan aikana, ja vaikka tuomioistuimilla oli myönteinen ja puolueeton asema. Neuvosto ja komission jäsen ovat vahvistaneet, että tilanne todellakin oli tämä.
<P>
Nigerian vaalit oli organisoitu huonosti, ne eivät olleet avoimet, vaalien kulkuun liittyi laajamittaisia väärinkäytöksiä ja vaalipetoksesta on merkittävää näyttöä. Prosessi ei täyttänyt demokraattisille vaaleille asetettuja kansainvälisiä ja alueellisia vaatimuksia.
<P>
Kuten neuvosto äsken totesi, kaikkein vakavin ongelma on itse asiassa edelleen se, ettei tuloksia julkaistu äänestyspaikkakohtaisesti eikä myöskään ylemmillä tasoilla ja ettei vaaleissa ollut näin ollen minkäänlaista näyttöä eikä avoimuutta. Tämän vuoksi mitään ei voida todistaa eikä osoittaa vääräksi. Tämä vie vaalien tuloksilta kaiken uskottavuuden.
<P>
Kuten olemme todenneet, tämä on yksinkertaisesti ankarimpia tuomioita, joita eri valtioissa toimineet vaalitarkkailuvaltuuskuntamme ovat koskaan antaneet. Tämä oli erityisen tuskallista, koska vuoden 2003 jälkeen ihmiset todella toivoivat, että asiassa tapahtuisi tosiasiallisia parannuksia. Ihmiset olivat sitoutuneita. Kun monet ovat toteuttaneet tarvittavat toimet ja osoittaneet sitoumuksellisuutta, tällainen on heille erityisen paha kolaus. Jos verrataan 14. ja 21. huhtikuuta pidettyjä vaaleja, voidaan todeta, että 14. huhtikuuta pidetyissä kuvernöörin vaaleissa oli vielä paljon toivoa, mutta 21. huhtikuuta tilanne oli suorastaan masentava. Tämä selittää myös alhaisen äänestysprosentin, vaikka jälkikäteen julkaistiinkin hienoja lukuja.
<P>
Millaisia päätelmiä meidän eurooppalaisten on tehtävä kyseisestä tilanteesta? Siitä on pääteltävä, että meidän on ehdottomasti sitouduttava vastedeskin tähän asiaan, ja yhdyn tältä osin neuvoston ja komission päätelmiin. Kysehän on loppujen lopuksi Nigerian kansasta, joka ansaitsee paremman tulevaisuuden ja asianmukaiset vaalit.
<P>
Tämä siis tarkoittaa, ettemme voi diplomaattisuhteissamme teeskennellä, että vasta nimitetty hallitus on valittu demokraattisesti. Tämä on tietenkin erittäin pulmallista. Voisimme jatkaa tavanomaista toimintaamme pysymällä kuitenkin mukana ja aktiivisina. Tavanomaisen toiminnan jatkaminen heikentäisi kuitenkin Euroopan unionin vaalitarkkailuvaltuuskuntien uskottavuutta ja vielä enemmän niiden EU:n arvojen uskottavuutta, joita puolustamme toimiessamme maailmassa ja Nigerian kaltaisissa valtioissa. Meidän on siksi kerrottava totuus ja todettava, että tässä on nyt kyse demokraattisesta kriisistä.
<P>
Tämä kriisi on tullut osittain ilmi tuomioistuimissa, joissa on nostettu kanteita ja pyritty näyttämään toteen, että jotkin asiat ovat yksinkertaisesti väärin. Kriisi on tullut ja voi tulla ilmi myös edustajainhuoneen ja senaatin työryhmien kautta, sillä ne ovat aloittamassa omia tutkimuksiaan ja pyrkivät tekemään uusia ehdotuksia. Aika tietenkin näyttää, millaisia ehdotuksia nigerialaiset esittävät uskottavien vaalien toteuttamistavasta.
<P>
Olen aiemminkin todennut, ettei tämän ongelman yksityiskohtainen ratkaiseminen ole meidän tehtävämme, mutta tämä on keskeinen asia. Olisikin hyvä, jos voisimme tarjota resurssimme Nigerian liittohallituksen ja valtion sijasta kaikille niille yhteiskunnan toimijoille, jotka voivat resurssiemme ansiosta edistää hyvää hallintotapaa ja demokratiaa.
<SPEAKER ID="288" NAME="Johan Van Hecke">
ALDE-ryhmän puolesta. - (NL) Arvoisa puhemies, kansainvälisten tarkkailijoiden analyysit Nigerian vaaleista ovat mielestäni huomiota herättävän samanlaisia. Niissä ollaan pettyneitä vaaliprosessiin, jonka ominaispiirteitä olivat huono organisointi, laajamittaiset petokset, pelottelu ja väkivalta. Nämä vaalit eivät missään tapauksessa täytä kansainvälisiä vaatimuksia. Jäsen van den Bergin johtama EU:n vaalitarkkailuvaltuuskunta teki tällaiset päätelmät. Jäsen van den Berg on tehnyt erinomaista työtä vaikeissa oloissa.
<P>
Jotkut jäsenvaltiot olisivat halunneet EU:n tarkkailijoiden hieman lieventävän kielteisiä lausuntojaan, ja olen varsin yllättynyt näiden jäsenvaltioiden reaktiosta. Tämä on erityisen yllättävää, koska nimenomaiset jäsenvaltiot korostavat jatkuvasti, että Afrikan on demokratisoiduttava. Erilaiset intressit johtavat toisinaan erilaisiin reaktioihin - historia toistaa itseään.
<P>
EU:n vaalitarkkailuvaltuuskunta teki oikein, kun se ei esittänyt asiasta poliittista kantaa. Kuten jäsen van den Berg äsken totesi, Nigerian poliittisten toimijoiden ja kansalaisyhteiskunnan on nyt tehtävä oma osuutensa. Tuomio, jonka korkein oikeus antoi varapresidentin osallistumisesta vaaleihin, osoittaa, että tämä voi hyvinkin toteutua.
<P>
Väärinkäytöksistä olisi nyt raportoitava vaalivetoomus- ja vetoomustuomioistuimiin. Meidän tehtävämme on lähinnä rakenteellinen. Kuten komission jäsen aiheellisesti totesi, meidän on näin ollen tehtävä vuoropuhelun kautta selväksi, että Nigeriaan on perustettava riippumaton vaalilautakunta, joka pystyy järjestämään tosiasiassa riippumattomat vaalit. Vasta valitulla Nigerian parlamentilla voi olla tässä tärkeä rooli.
<P>
Kaiken kaikkiaan voidaan todeta, että esimerkiksi Malin, Beninin ja Liberian lupaavien tapahtumien jälkeen on todella häpeällistä, että alueellinen suurvalta Nigeria on menettänyt suuren mahdollisuuden.
<SPEAKER ID="289" NAME="Marie-Hélène Aubert" LANGUAGE="FR">
Arvoisa puhemies, kuten kaikki tiedämme, Nigerian kehityksellä on ratkaisevan tärkeä merkitys koko Afrikalle. Nigeria on Afrikan suurimpia valtioita, ja Euroopan unioni on osallistunut vaalien organisointiin ja tarkkailuun, kuten Kongon demokraattisen tasavallankin tapauksessa.
<P>
Nigeriassa, etenkin Niger-joen suistoalueella, vallitsevan kaoottisen ja väkivaltaisen tilanteen vuoksi meidän on kuitenkin kiinnitettävä huomiota moniin selvästi havaittavissa oleviin ratkaisemattomiin ongelmiin. Kuten Kongossa, raaka-aineiden ja öljyn hyödyntäminen vaikuttaa erittäin oleellisesti maan epävakauteen sekä siellä syntyneeseen väkivallan ja siviilisodan ilmapiiriin.
<P>
Meidän on mielestäni tuettava nyt erittäin aktiivisesti kansalaisyhteiskuntaa ja demokraatteja, jotka taistelevat saadakseen tietoa luonnonvarojen hyödyntämisestä ja lisätäkseen sen avoimuutta ja jotka yrittävät myös säilyttää luonnonvarat. Niger-joen suistoalue on täysin turmeltunut ja veristen konfliktien riivaama, ja Nigerian armeijan toimista on alueella joskus enemmän haittaa kuin hyötyä.
<P>
Lisäksi katson, että Euroopan unionin olisi asetettava huomattavasti tiukemmin antamansa kehitysavun ehdoksi, että korruptiota on torjuttava ja että öljystä ja mineraaleista saadut voitot on sisällytettävä erittäin selkeästi valtion talousarvioon. On nimittäin aivan pöyristyttävää, ettei valtavassa köyhyydessä elävä Nigerian väestö hyödy lainkaan maan mineraali- ja öljytuloista! Kun öljytynnyrin hinta on nyt kallistunut, Nigerialla pitäisi olla huomattavan paljon varoja. On siksi täysin epänormaalia, ettei tähän asiaan ole puututtu.
<P>
Lopuksi totean, että myös suuryritysten on otettava aiempaa enemmän vastuuta yhteiskunnasta ja ympäristöstä. Etenkin Shell harjoittaa paljon toimintaa Nigeriassa, mutta se ei suinkaan ole ainoa suuryritys. Meidän on tehtävä yhteistyötä myös näiden merkittävien asioiden käsittelyssä eikä vain vaalien organisoinnissa.
<SPEAKER ID="290" NAME="Vittorio Agnoletto">
GUE/NGL-ryhmän puolesta. - (IT) Arvoisa puhemies, hyvät kollegat, olen kuunnellut erittäin kiinnostuneena neuvoston ja komission toteamuksia, ja presidentinvaaleihin lähetetyn parlamentin tarkkailuvaltuuskunnan jäsenenä voin vahvistaa kaikki tähän mennessä todetut asiat. Vaaleja ei todellakaan toteutettu kansainvälisten vaatimusten mukaisesti, koska ne eivät täyttäneet kansainvälisellä tasolla asetettuja eikä edes afrikkalaisten itsensä asettamia vaatimuksia.
<P>
Myös äänestyspaikkojen avaamisaikaa siirrettiin, ja siitä päätettiin ja ilmoitettiin vasta edellisenä päivänä, joten valtaosa väestöstä ei tiennyt asiasta. Useimmat äänestyspaikat suljettiin aikaisin. Äänestys oli kaikkea muuta kuin salainen. Voisin jatkaa luetteloa loputtomiin ja esimerkiksi mainita, että vaalilautakunta oli vain nimellisesti riippumaton, koska sillä oli tosiasiassa tiiviit yhteydet hallitukseen.
<P>
Haluan mainita myös pelottelun ilmapiirin. Vuoden 2005 Saharov-palkinnon saaneen Hauwa Ibrahimin oli tarkoitus tavata valtuuskuntamme julkisessa paikassa, mutta hän pyysi vaihtamaan tapaamispaikan, koska hän ei tuntenut oloaan riittävän turvalliseksi.
<P>
Haluaisin johdattaa keskustelun siihen, mitä tulevaisuudessa voidaan tehdä. Meidän on ehdottomasti vaadittava, että vaaleissa tapahtuneita väärinkäytöksiä tutkitaan, että perustetaan riippumaton vaalilautakunta ja että vetoomustuomioistuin on tosiasiassa riippumaton käsitellessään vaaleihin liittyviä valituksia. Meidän on myös varmistettava sen riippumattomuus ja todettava, että uudet vaalit ovat välttämättömät. Emme kuitenkaan voi lopettaa tähän. Näen jo taustalla sen riskin, että neuvoston poliittisten valintojen tavoitteena on jatkaa toimintaa ikään kuin mikään ei olisi vialla. Älkäämme kätkekö syytä - jotkut saattavat ajatella, ettei hallituksen legitimiteetillä ole niinkään väliä, kun on kyse maasta, jolta voimme ostaa edelleen öljyä.
<P>
Tämä ei voi olla ratkaisu. Kysynkin, aiotaanko joitakin Euroopan unionin käytössä olevia välineitä hyödyntää. Käytössämme on esimerkiksi demokratiaa ja ihmisoikeuksia koskeva eurooppalainen väline. Pystymmekö todentamaan, ettei Nigerian hallitus osallistu kyseisestä välineestä rahoitettavien hankkeiden valintaan ja toteutukseen? Kuten olen jo aiemminkin tehnyt, kysyn komission jäseneltä, mitä on tapahtumassa demokraattiselle oikeuslausekkeelle, jonka Euroopan parlamentti hyväksyi erittäin laajalla enemmistöllä mutta jota komissio ja neuvosto eivät koskaan hyväksyneet. Sitä ei ole koskaan muutettu tehokkaaksi välineeksi, jollainen se voisi olla. Tässä tapauksessa voisi olla äärimmäisen hyödyllistä tarkastella myös EU:n kanssa käytävää kauppaa demokratiakehityksen näkökulmasta.
<P>
Viimeisenä vaan ei vähäisimpänä kysymyksenä on, millaisen roolin EU aikoo ottaa Niger-joen suistoalueen tapahtumissa. Mielestäni ei riitä, että yksittäiset valtiot tekevät kaikkensa ja ovat valmiita maksamaan lunnaita, kun joku siepataan. Meidän on vaadittava, että Nigerian hallitus ja paikallisten asukkaiden edustajat alkavat neuvotella keskenään, luoda suhteita ja järjestää kokouksia. Lisäksi meidän on painostettava paitsi hallitusta myös alueella toimivia suuria eurooppalaisia yrityksiä, jotka eivät kunnioita lainkaan ihmisoikeuksia eivätkä ympäristöä koskevia oikeuksia.
<SPEAKER ID="291" NAME="Bastiaan Belder">
IND/DEM-ryhmän puolesta. - (NL) Arvoisa puhemies, "Demokratie als Farce" oli 30. huhtikuuta ilmestyneessä Das Parlement -viikkojulkaisussa olleen artikkelin otsikkona - neuvoston puheenjohtaja on kenties huomannut, että olen varsin saksalaismielinen. Otsikon yläpuolella on suuri kuva kahdesta kainosti hymyilevästä nigerialaisesta pojasta, jotka heiluttavat äänestyslippujaan. Kaikki kommentit olisivat turhia. Molemmat Afrikan runsasväkisimmässä valtiossa huhtikuussa järjestetyt vaalit ovat päättyneet yli 200 ihmisen hengen vaatineeseen inhimilliseen ja poliittiseen katastrofiin ja laajamittaiseen petokseen. Nyt käsiteltävänä olevassa yhteisessä päätöslauselmassa ei todellakaan säästellä niiden yhteydessä sanoja. Mitä Nigeriassa tapahtuu jatkossa?
<P>
Sivun mittainen artikkeli ja Nigerian nykyisen presidentin Obasanjon haastattelu tekivät minuun suuren vaikutuksen. Presidentti Obasanjo toteaa varsin selvästi, että Nigerian tulevaisuus riippuu sen suhteista Kiinaan. Edulliset lainat ja infrastruktuuri ovat hienoja asioita, mutta Euroopan unioni on poissa pelistä. Kysyn neuvostolta ja komissiolta, miten EU vastaa tähän. Onko teillä näihin lausuntoihin ja tähän näkemykseen perustuva konkreettinen ja abstraktinen strategia Nigeriaa ja itse asiassa koko Afrikkaa varten?
<SPEAKER ID="292" NAME="Andreas Mölzer">
ITS-ryhmän puolesta. - (DE) Arvoisa puhemies, arvoisa komission jäsen, jos valtio yrittää rauhanomaista vallansiirtoa ensimmäistä kertaa kansalaissodan ja sotilasdiktatuurien jälkeen, kaikki ei voi onnistua täydellisesti ja täysin kitkattomasti.
<P>
Olemme kaikki kuitenkin yhtä mieltä siitä, että Nigerian vaalit olivat farssi. Mitä demokratialle on nimittäin tapahtunut, kun jokin puolue juhlii voittoa jo ennen äänten laskentaa, ja mitä on tapahtunut äänestäjien valinnanvapaudelle, kun ääniä laskettaessa uhkaillaan, kun äänestyslippuja on täytetty moneen kertaan ja kun maaseutualueilla ei näytä olleen juuri minkäänlaisia vaaleja? Millainen viesti oikein lähetetään, kun äänestysliput ja vaalimateriaalit saapuvat liian myöhään tai eivät ollenkaan? Miten Nigerian kansa voisi tällöin tuntea, että siihen suhtaudutaan vakavasti?
<P>
Vaaliprosessin oli tarkoitus vakauttaa alue ja viitoittaa väestölle tie tulevaisuuteen. Nämä toiveet osoittautuivat kuitenkin illuusioksi. Jäljelle jäi kansa, jonka haaveet ovat särkyneet ja jolle vaalit olivat parhaassa tapauksessa symbolinen tapahtuma. Opposition uhkaamasta vaalituloksen riitauttamisesta ei ole todennäköisesti juurikaan hyötyä, koska voittajapuolue tuskin suostuu uusiin vaaleihin. Voimme siksi ainoastaan pohtia, miten paljon Euroopan unioni voi ja saa painostaa 29. toukokuuta tapahtuvan vallanvaihdon yhteydessä, sillä Euroopan unioni ei liene itsekään ollut aina paras esimerkki. Sekin on järjestänyt kansanäänestyksiä uudelleen, kunnes on saavutettu toivottu tulos, mikä on demokratiapolitiikan kannalta erittäin arveluttavaa.
<SPEAKER ID="293" NAME="Edward McMillan-Scott" AFFILIATION="PPE-DE">
(EN) Arvoisa puhemies, tämä oli ensimmäinen vierailuni Nigeriassa, ja olin ensi kertaa tarkkailemassa Afrikassa järjestettyjä vaaleja, ja jouduin pettymään. Olin odottanut näkeväni vapaat ja oikeudenmukaiset vaalit, mutta ne olivat kaikkea muuta. En halua pitkästyttää parlamenttia päätelmilläni, koska ne ovat samat kuin komission valtuuskunnan johtajan ja oman valtuuskuntani johtajan päätelmät. Ne ovat sitä paitsi nähtävissä YouTubessa olevassa lyhyessä videossani, jonka otsikkona on "Nigeria's rigged elections" (Nigerian vaalivilppi).
<P>
Haluan käsitellä vain joitakin asioita, jotka Euroopan unioni on oppinut näistä Afrikan suurimmassa valtiossa järjestetyistä vaaleista. Minusta tuntuu, että jäsen Belderin mainitsema Kiinan vaikutus saattaa olla hieman voimakkaampi kuin tajuammekaan. Tiedämme, että Kiina vaikuttaa osaltaan demokratiakehityksen taantumiseen maailmassa: se tekee Venäjän kanssa likaista yhteistyötä kaikkialla Afrikassa samoin kuin Valko-Venäjän, Venezuelan, Zimbabwen ja Egyptin kanssa. Meneillään on prosessi, johon Euroopan unionin on vastattava, ja komission jäsen on uskoakseni luvannut hyödyntää mahdollisimman tehokkaasti välinettä, johon hän ja minä olemme erittäin sitoutuneita, nimittäin demokratiaa ja ihmisoikeuksia koskevaa eurooppalaista välinettä.
<P>
Haluan esittää joitakin konkreettisia huomautuksia. Olin yksi kolmesta vaalitarkkailuvaltuuskuntaan kuuluneesta Euroopan parlamentin jäsenestä, eikä se riittänyt. Parlamentin on mielestäni harkittava entisten Euroopan parlamentin jäsenten nimittämistä tällaisiin valtuuskuntiin. Lähetämme esimerkiksi elokuussa valtuuskunnan Sierra Leoneen, enkä ole yllättynyt, jos halukkaita on erittäin vähän.
<P>
Toiseksi kuulimme demokratiaa ja ihmisoikeuksia koskevan eurooppalaisen välineen riippumattomuudesta, että hallitus osallistuu Nigeriassa toteuttavien EU:n rahoittamien hankkeiden hyväksyntään. Tällaista ei saa tapahtua, koska isäntävaltion ei ole tarkoitus valvoa kyseistä välinettä.
<P>
Yksi kysymys on vaalien jälkeiset toimet. Tiedän, ettei lopullista raporttia ole vielä julkaistu, mutta Euroopan unioni on nähdäkseni velvollinen edistämään demokratiaa näissä valtioissa ja ryhtymään jatkotoimiin kehnon vaaliprosessin jälkeen.
<P>
Lopuksi totean, että on kallista ylellisyyttä käyttää Yhdistyneitä Kansakuntia välittäjänä tällaisen erittäin tehokkaan vaalitarkkailutoiminnan organisoinnissa. Yhdistyneiden Kansakuntien mukaanottoa on harkittava uudelleen.
<SPEAKER ID="294" NAME="Libor Rouček" AFFILIATION="PSE">
(CS) Matkustin viime kuussa Nigeriaan Euroopan parlamentin vaalitarkkailijana ja näin siellä monia mielenkiintoisia, usein epämiellyttäviä ja toisinaan kauhistuttavia tapahtumia. Nigerialaiset äänestäjät matkustavat äänestyspaikoille usein monia kilometrejä erittäin epämukavissa oloissa, mutta äänestyspaikkojen työntekijät tekevät kaikkensa estääkseen näiden ihmisten pääsyn äänestyskoppiin. Nigerialaiset äänestävät innokkaasti paremman, oikeudenmukaisemman ja kelvollisemman elämän toivossa, mutta äänestyspaikkojen työntekijät väärentävät kansalaisten ääniä estääkseen poliittisen ja taloudellisen muutoksen.
<P>
Hyvät kuulijat, Euroopan parlamentin ja EU:n kannasta ei voi mielestäni olla minkäänlaista epäilystä. Puolustamme oikeudenmukaisuutta, demokratiaa sekä vapaita ja oikeudenmukaisia vaaleja. Olemme niiden miljoonien nigerialaisten puolella, jotka uskovat demokraattisiin vaaleihin siinä toivossa, että demokratia on avain poliittisten, taloudellisten ja sosiaalisten ongelmien ratkaisuun. Viime kuussa Nigerialla oli historiallinen tilaisuus todistaa itselleen, Afrikalle ja muulle maailmalle, että se voi suoriutua tästä tehtävästä ja että se pystyy siirtämään vallan hallitukselta toiselle demokraattisesti ja rauhanomaisesti. Nigeria valitettavasti tuhlasi tämän historiallisen mahdollisuuden.
<SPEAKER ID="295" NAME="Fiona Hall" AFFILIATION="ALDE">
(EN) Arvoisa puhemies, haluan kiittää jäsen van den Bergiä kaikesta erinomaisesta työstä, jota hän on tehnyt vaalitarkkailuvaltuuskunnan johtajana Nigeriassa erittäin vaikeissa oloissa. Uskon, että EU:n vaalitarkkailuvaltuuskuntien asema vahvistui yleisesti sen vuoksi, ettei Nigeriaan lähetetty vaalitarkkailuvaltuuskunta kierrellyt totuutta vaan totesi vaalit selvästi sääntöjen vastaisiksi.
<P>
EU:n vaalitarkkailuvaltuuskuntien suurena ansiona on, että ne ovat riippumattomia ja täysin puolueettomia. Ne ovat käden ulottuvilla EU:n ulkopolitiikasta. Yksi asia, johon en ole tyytyväinen päätöslauselmaesityksessä, on johdanto-osan V kappaleessa ja 15 kohdassa oleva sekaannus. Vaalien tarkkailu ja ulkopolitiikka on liitetty toisiinsa, vaikka ne on pidettävä tiukasti erillään.
<P>
Toivon, että tämä ongelma voidaan ratkaista tavanomaisella tarkistuksella. Pelkäänpä, että ALDE-ryhmän on muussa tapauksessa äänestettävä sekä johdanto-osan V kappaletta että 15 kohtaa vastaan.
<SPEAKER ID="296" NAME="Urszula Krupa" AFFILIATION="IND/DEM">
(PL) Arvoisa puhemies, runsaista luonnonvaroistaan huolimatta Nigeria on korruptoitunut ja kehittymätön valtio, jossa luonnonvaroista saaduilla voitoilla, etenkään öljytuloilla, ei kehitetä taloutta eikä paranneta yhteiskuntaelämää. Vaikutusvaltaiset painostusryhmät, jotka haluavat ylläpitää kaaosta Nigeriassa, lietsovat vihaa muslimien ja kristittyjen välillä, vaikka valtio ja uskonto on erotettu toisistaan ja vaikka kansalaisoikeuksien pitäisi olla taattu perustuslaissa.
<P>
Mielestäni on kuitenkin hieman liian aikaista keskustella asiasta parlamentissa, ennen kuin vaalitarkkailuvaltuuskunnat ovat antaneet virallisen lausuntonsa. Haluan kuitenkin tässä kiivaassa keskustelussa ja kyseisen Afrikan valtion dramaattisessa tilanteessa palauttaa Euroopan parlamentin jäsenten mieleen 1900- ja 2000-lukujen suurimman auktoriteetin paavi Johannes Paavali II:n sanat. Hän totesi, että yhteiskunnan ja kansan suvereniteetti on valtion olemassaolon oikeutus ja että kansainvälinen rauha ja yhteistyö ovat edellytyksenä sille, että kansakunnan oikeutta olemassaoloon, vapauteen ja kulttuuriin kunnioitetaan.
<SPEAKER ID="297" NAME="Bogusław Sonik" AFFILIATION="PPE-DE">
- (PL) Arvoisa puhemies, yli 200 ihmistä sai surmansa Nigerian äskettäisissä vaaleissa. Vaalien toteuttamistapa oli kaikkea muuta kuin demokraattinen. EU:n vaalitarkkailijoiden johtaja van den Berg korosti, etteivät vaalit vastanneet nigerialaisten toiveita ja odotuksia ja ettei niitä voida pitää uskottavina.
<P>
Nigeria on valtio, jonka vitsauksena on etenkin muslimien ja kristittyjen välisistä uskonnollisista ja etnisistä eroista johtuva sosiaalinen konflikti. Nigerialla on kuitenkin runsaat öljy- ja mineraalivarannot, ja se on väkiluvultaan maailman yhdeksänneksi suurin valtio. Poliittiset murhat, kidutus ja armeijan toteuttamat pikaoikeudenkäynnit ovat arkipäivää. Sanan- ja kokoontumisvapautta on rajoitettu. Kristityn vähemmistön sortotapaukset ovat yhä huolestuttavampia.
<P>
Euroopan unioni on perustunut aina ihmisoikeuksien, perusvapauksien ja kansalaisvapauksien kunnioittamiseen. Euroopan yhteisö - sittemmin Euroopan unioni - on korottanut ääntään useaan otteeseen historiansa aikana, kun demokratia ja vapaus ovat olleet uhattuna. Myös Georgian ja Ukrainan tapaukset osoittavat, että tuloksia syntyy vain päättäväisellä toiminnalla. Ukrainassa tällaisen toiminnan ansiosta presidentinvaalien väärennetty toinen kierros järjestettiin uudelleen. Tämä ei johtunut pelkästään ukrainalaisten itsepintaisesta asenteesta vaan myös Euroopan unionin lähettämistä äänekkäistä ja selkeistä viesteistä.
<P>
Mielestäni on syytä olla huolissaan siitä, ettei Euroopan unioni reagoi viipymättä Nigerian tapahtumiin. Perusnormien rikkomiseen on reagoitava saman tien. Nigerian levottomuuksista ja vaaleista on kulunut tarkalleen kuukausi. Euroopan unionin olisi keskeytettävä heti kaikki Nigerian hallintorakenteille myönnettävä rahoitusapu sekä myös demokratian ja ihmisoikeuksien edistämiseen osoitettava tuki, jos nämä varat voivat päätyä korruptoituneiden hallintorakenteiden käyttöön.
<SPEAKER ID="298" NAME="Pierre Schapira" AFFILIATION="PSE">
(FR) Arvoisa puhemies, hyvät kollegat, demokratia on taantunut Nigeriassa. Lauantaina 21. huhtikuuta järjestetyt vaalit, joissa nähtiin petoksia, väkivaltaa ja kuolemia, eivät kaikesta päätellen olleet vapaat eivätkä oikeudenmukaiset. Kuten totesitte, kaikki kansainväliset tarkkailijat ovat vahvistaneet tämän.
<P>
Nämä vaalit olivat koetinkivi. Ensimmäistä kertaa sen jälkeen, kun Nigeria itsenäistyi vuonna 1960, oli toiveita vallan vaihtumisesta demokraattisesti valitulta presidentiltä toiselle. Tämä on menetetty mahdollisuus! Tilanne ei ole lainkaan hyväksi Nigerialle, jonka olisi nyt pysyttävänä vakaana, jos se haluaa päästä eroon köyhyydestä kaikista rikkauksistaan huolimatta.
<P>
Väkivalta on lisääntynyt vaaleista lähtien, ja kansainvälisen yhteisön on puututtava asiaan.
<P>
Muistutan, että Euroopan parlamentti myönsi viime vuonna Saharov-palkinnon nigerialaiselle asianajajalle Hauwa Ibrahimille, joka puolusti rohkeasti kahta naista, jotka oli tuomittu aviorikoksesta kuolemaan kivittämällä. Nigeriassa noudatetaan nimittäin edelleen shariaa.
<P>
Oppositiopuolueiden, kansalaisyhteiskunnan järjestöjen ja ammattiyhdistysten yhteenliittymä, johon myös Nigerian asianajajaliitto kuuluu, järjestää 28.-29. toukokuuta kaksipäiväisen liikkeen protestoidakseen vaaliprosessia vastaan.
<P>
Euroopan parlamentin on tuettava tätä demokraattista liikettä. Siten voimme puolustaa nigerialaisia ja Nigeriaa, joka on suuri ja tärkeä Afrikan valtio.
<SPEAKER ID="299" NAME="Toomas Savi" AFFILIATION="ALDE">
(EN) Arvoisa puhemies, Nigeriaan lähetetty vaalitarkkailuvaltuuskunta oli ensimmäinen, johon itse osallistuin. Haluaisin esittää teille yhden tähän liittyvän ajatukseni.
<P>
Euroopan unioni oli suurimpia avunantajia Nigerian vaaliprosessissa. Meillä on siksi tietty vastuu siitä, että annettu tuki palvelee mahdollisimman hyvin tarkoitustaan. Nigerian riippumaton keskusvaalilautakunta vastasi koko vaalien organisoinnista. Se ei onnistunut vastaamaan kohtaamiinsa organisatorisiin ja logistisiin haasteisiin, jotta se olisi voinut toteuttaa tosiasiallisesti demokraattiset vaalit. Päätöslauselmassa käsitelläänkin lähinnä vaaleissa ilmenneitä puutteita. Muiden on mielestäni kannettava osa riippumattoman keskusvaalilautakunnan vastuusta esimerkiksi kouluttamalla sen noin 500 000 riippumatonta ruohonjuuritason organisointityöntekijää, jotta Nigeriassa voidaan järjestää ensi kerralla uskottavammat riippumattomat ja demokraattiset vaalit.
<SPEAKER ID="300" NAME="Luís Queiró" AFFILIATION="PPE-DE">
(PT) Vaalituloksesta huolimatta - ja tuloksen paikkansapitävyyttä on aiheellista epäillä - vaaliprosessi oli kaikkein huolestuttavin asia Nigerian vaaleissa. Muut kansainväliset tarkkailijat totesivat erittäin selvästi, että prosessi oli huonosti organisoitu ja että siihen liittyi petoksia.
<P>
Vaalitarkkailijoina toimineiden kollegojemme raportti on hyvin valaiseva.
<P>
Näin ollen voidaan päätellä, että vaalien avulla varmistettiin sellainen legitimiteetti, jota tarkkailijat eivät tunnusta ja jota demokratiat eivät hyväksy. Tulos perustuu pikemminkin pelotteluun, petokseen ja väkivaltaan kuin ihmisten tahtoon. Tämä ei valitettavasti ole yksittäistapaus Afrikan mantereella vaan itse asiassa kaukana siitä.
<P>
Viime vuosikymmeninä tapahtuneesta edistyksestä huolimatta väkivaltaa jatketaan toisinaan itsepintaisesti ja jotkin kaikkein korruptoituneimmista hallinnoista ovat edelleen vallassa. Ei ole mitään maantieteellistä eikä geneettistä tekijää, joka estäisi afrikkalaisia elämästä demokratiassa, mutta kansainvälisen yhteisön on edistettävä Afrikan valtioiden demokratiakehitystä määrätietoisesti ja päättäväisesti.
<P>
Tämä ei ole välttämätöntä vain kaikista tavanomaisista syistä vaan myös siksi, että Kiinasta on tullut maailmanlaajuinen toimija, joka ei aseta demokratiakehitystä yhteistyönsä ehdoksi vaan toimii itse asiassa juuri päinvastoin. Nyt ennen vuoden loppupuoliskolla järjestettävää EU:n ja Afrikan välistä huippukokousta EU:n odotetaan toimivan todella tehokkaasti eikä tyytyvän pelkkään retoriikkaan. Kaikki maailmanlaajuiset toimijat eivät toimi samalla tavoin, mutta meidän on tehtävä yhteistyötä liittolaistemme kanssa. Tämä johtuu arvoihin ja periaatteisiin sekä etuihin liittyvistä seikoista. Vapaissa ja vakaissa demokratioissa voidaan käydä kansainvälistä kauppaa, joka on ennustettavissa ja josta hyötyvät kaikki muut paitsi ne, jotka yrittävät lietsoa korruptiota ja diktatuuria.
<P>
Meidän on siksi pysyttävä lujina tulevassa huippukokouksessa, joka on tarkoitus järjestää Portugalin puheenjohtajakaudella. Emme halua, että siellä vain esitetään hyviä aikeita tai myönnetään tehdyt virheet. Haluamme kuulla poliittisia tosiasioita ja nähdä käytännön toimia.
<P>
EU:n on pysyttävä suurimpana kansainvälisen avun tarjoajana ja edistettävä aktiivisesti yhteistyötä. Samalla sen on kuitenkin varmistettava, että näissä valtioissa toteutetaan uudistus, demokratia ja vapaus. Muuten EU pikemminkin antaa pois kaloja kuin auttaa ihmisiä kalastamaan.
<SPEAKER ID="301" NAME="Karin Scheele" AFFILIATION="PSE">
(DE) Arvoisa puhemies, jännittyneenä odottamamme Nigerian vaalimaraton on nyt ohi, ja maahan on valittu uusi presidentti, uudet osavaltioiden parlamentit ja uusi liittoparlamentti. Tulos oli selvillä jo ennen vaaleja. Hallituspuolueen otaksuttiin voittavan ylivoimaisesti, mutta yksikään vaalitarkkailija ei ollut odottanut, että vaaleihin liittyy näin paljon petosta, tulosten vääristämistä, logistista kaaosta ja laajamittaista väkivaltaa. Euroopan unionin vaalitarkkailuvaltuuskunta sekä - tämä oli uutta - Länsi-Afrikan talousyhteisön nimittämä virallinen vaalitarkkailuvaltuuskunta tuomitsivat armotta vaaleissa esiintyneet vakavat puutteet. Dokumentoitujen vaalipuutteiden luettelo on pitkä, ja sitä on jo käsitelty tässä keskustelussa. Kehotan kollegojeni tavoin Nigerian viranomaisia tutkimaan vaaleissa tapahtuneet väärinkäytökset perusteellisesti ja avoimesti.
<P>
Haluaisin myös komission selvittävän meille, millaisia mahdollisuuksia EU:lla on toteuttaa demokratiaa ja ihmisoikeuksia koskevan välineen yhteydessä tarvittavat toimet Nigerian kanssa käytävän vuoropuhelun ja sen kanssa tehtävän yhteistyön kautta. Kuten tiedämme, kiinalaiset yritykset eivät ole ainoita, jotka eivät piittaa ihmisoikeuksista ja sosiaalisista eroista. Myös länsimaiset yritykset ovat aina suhtautuneet niihin välinpitämättömästi, kun kyse on öljyn saannista.
<SPEAKER ID="302" NAME="András Gyürk" AFFILIATION="PPE-DE">
(HU) International Republican Institute -järjestön lähettämän tarkkailuvaltuuskunnan varapuheenjohtajana minulla oli tilaisuus olla Nigerian äskettäisissä vaaleissa tarkkailijana. Minun on kokemusteni perusteella todettava, että lukuisten kansainvälisten tarkkailuvaltuuskuntien työn koordinointi onnistui moitteettomasti.
<P>
Varsinaisista vaaleista puheen ollen voin vain vahvistaa kollegojeni toteamukset siitä, ettei Nigerian vaaleja voida pitää oikeudenmukaisina eikä vapaina. Ne eivät täyttäneet kansainvälisiä vaatimuksia eivätkä maan hallituksen asettamia paikallisia normeja. Havaitsimme vakavia puutteita äänestäjien luettelointijärjestelmässä ja kansalaisille tiedottamisessa. Monet äänestyspaikat avautuivat myöhään, eikä niissä ollut äänestyslomakkeita. Myös hämärä tulosten kokoamisprosessi herättää epäilyjä petoksesta. Varsin kuvaavaa on se, ettei kaikkien vaalipiirien tuloksia ole julkaistu.
<P>
Vaaleihin liittyi lisäksi väkivaltaa. Kuten jo kuulimme, noin 200 kansalaista menetti henkensä äänestykseen liittyvissä kahakoissa. Nämä laajamittaiset väärinkäytökset ovat sitäkin valitettavampia, kun otetaan huomioon, että Nigerian edelliset vaalit toteutettiin huomattavasti asianmukaisemmin. Tällä kertaa panimme surullisina merkille sen erittäin tärkeän seikan, että äänestävät kansalaiset uskoivat demokratiaan, mutta hallintoelimillä ei ollut aikomustakaan toteuttaa äänestystä laillisesti.
<P>
Me paikalla olleet näimme, miten sitoutuneita Nigerian kansalaiset ovat demokraattisiin arvoihin. He odottivat usein kaoottisissa oloissa arvokkaasti hetkeä, jolloin he saavat käyttää demokraattista oikeuttaan. On myös Euroopan unionin edun mukaista, että demokratia vakiintuu Nigeriassa, jotta siitä voi tulla mallivaltio muulle Afrikalle. Tästä syystä on tärkeää, että EU tarkkailee edelleen aktiivisesti tätä prosessia.
<SPEAKER ID="303" NAME="Ryszard Czarnecki" AFFILIATION="UEN">
(PL) Arvoisa puhemies, pyydän anteeksi, että jouduin muuttamaan puheeni ajankohtaa, koska toimitimme erittäin tärkeää äänestystä EUROLATin puheenjohtajan valinnasta.
<P>
Nigeria ei onnistunut hyödyntämään vaalien tarjoamaa mahdollisuutta. Tarkkailijamme vahvistivat selvästi, etteivät vaalit olleet vapaat eivätkä oikeudenmukaiset, mikä johtui korruptiosta ja erittäin huonosta organisoinnista. Tästä voidaan syyttää yksinomaan Nigerian hallitusta. Vaaleja varjosti terrorismi, jonka vuoksi 50 ihmistä sai surmansa. Kuolleita oli eniten Niger-joen suistoalueella. Vaalit olivat osittain pelkkä vaalien irvikuva, sillä jotkin äänestyspaikat eivät auenneet ja joissakin paikoissa äänestyskopit tuhottiin.
<P>
Euroopan unionin on tarkkailtava Nigerian vaaleja erityisen huolellisesti, sillä Nigeria on Afrikan suurin valtio sekä taloudellinen ja poliittinen kiinnekohta monille muille Afrikan valtioille. Julkisuudessa kiinnitetään luonnollisesti huomiota vaaleihin, jotka järjestetään 110 miljoonan asukkaan valtiossa, jossa on 64 miljoonaa äänestysikäistä. Nämä vaalit eivät valitettavasti vahvistaneet Nigerian kansainvälistä asemaa vaan päinvastoin heikensivät sitä.
<P>
Havaitsimme ennen vaaleja joitakin huolestuttavia toimia ja suuntauksia, jotka eivät liity vaaliprosessiin. Esimerkiksi muslimien hallitsemilla alueilla kristillisiä kouluja käyviä tyttöjä pakotettiin käyttämään huntua islamilaisen perinteen symbolina. Tämä selvästikin loukkaa uskonnollisia oikeuksia ja suvaitsevaisuuden periaatetta, mutta tällaiset käytännöt ovat lisääntymässä, ja tällainen syrjintä saattaa yleistyä, kun muslimit saavat lisää valtaa Nigeriassa. Euroopan parlamentti ei voi sivuuttaa tätä asiaa vaieten, etenkään kun kyse on lasten pakottamisesta. Huomenna toimitettavassa äänestyksessä meillä on mahdollisuus ilmaista kantamme tästä asiasta, ja äänestämme nimenomaan tätä asiaa koskevasta tarkistuksesta.
<P>
Mitä tapahtuu seuraavaksi, vaalien jälkeen? Meidän on tehtävä muutakin kuin esitettävä kritiikkiä, johon meillä on tietenkin hyvät perusteet. Tarvitsemme myös selkeän suunnitelman siitä, miten naapurimantereellamme avainasemassa oleva valtio voidaan velvoittaa noudattamaan demokraattisia pelisääntöjä. Meidän on siis velvoitettava Nigerian viranomaiset toteuttamaan demokratian ja vapaat vaalit, tai muuten rahahanat on suoraan sanoen suljettava. Tukeamme ei saa ohjata valtion ja liittovaltion rakenteisiin, vaan se voidaan ja se pitää toimittaa kansalaisjärjestöille ja yhteiskunnallisille organisaatioille. Meidän on lisäksi painostettava Nigerian hallitusta torjumaan tehokkaammin korruptiota, väkivallan käyttöä ja käytäntöä, jonka mukaan paikallisviranomaisia, jotka ovat käytännössä valtioita valtion sisällä, ei voida rangaista.
<SPEAKER ID="304" NAME="Günter Gloser">
neuvoston puheenjohtaja. - (DE) Arvoisa puhemies, arvoisa komission jäsen, haluan kiittää lämpimästi parlamentin jäseniä heidän osoittamastaan kiinnostuksesta ja antamastaan tuesta. Kiitän erityisesti niitä, jotka ovat valvoneet vaaleja Nigeriassa ja jotka osaavat siksi kuvailla tapahtumia erittäin vaikuttavasti ja totuudenmukaisesti.
<P>
Jäsen Kaczmarek totesi puheessaan, että hänen mielestään Nigeria menetti mahdollisuuden. Haluan lisätä tähän, ettei valtaosa nigerialaisista menettänyt mahdollisuutta, vaan jotkin henkilöt eivät antaneet järjestää vapaita, riippumattomia ja salaisia vaaleja, joilla olisi voinut olla merkittävä vaikutus.
<P>
Useat jäsenet kysyivät, mitä voimme tehdä asialle. Myös jäsen van den Berg totesi, että meidän on pidettävä kiinni Nigerialle ja etenkin sen kansalaisyhteiskunnalle antamastamme sitoumuksesta. On erittäin tärkeää, ettemme nyt vetäydy tästä sitoumuksesta vaan selvitämme, miten Euroopan unionin sitoumuksella voidaan auttaa suoraan asianosaisia, ennen kaikkea kansalaisyhteiskuntaa.
<P>
Heiligendammissa järjestettävässä G8-huippukokouksessa, johon myös Nigerian presidentin odotetaan saapuvan, meillä on mahdollisuus tehdä vielä kerran selväksi, mitä me eurooppalaiset ajattelemme vaalien järjestämistavasta ja manipuloinnista.
<P>
Tämä ensimmäinen vaikutelma Nigerian tapahtumista ei kuitenkaan saa vaikuttaa kielteisesti yleiseen käsitykseemme Afrikasta. Jotkut teistä totesivatkin jo, että Afrikan mantereella on myönteisiäkin esimerkkejä. Mauritania ei ole suuri valtio, mutta siellä vallansiirto onnistui taannoin moitteettomasti. Tässä yhteydessä myös nähtiin, millaista tukea tällainen vallansiirto edellyttää.
<P>
Kun ajatellaan EU:n ja Afrikan unionin välistä huippukokousta, joka on tarkoitus järjestää marraskuussa, toiseksi on tehtävä selväksi, mitä arvoja Euroopan unioni puolustaa ja mihin se on sitoutunut toimiessaan Afrikan kumppanivaltioiden kanssa. Meidän on tehtävä kantamme selväksi myös Kiinan kanssa käymässämme vuoropuhelussa. Ei nimittäin ole hyväksyttävää, että Kiinalla on vain erittäin suppeat taloudelliset intressit Afrikassa ja Euroopan unioni joutuu hoitamaan monet muut tehtävät, kuten edistämään valtion vastuuntuntoista toimintaa ja kansalaisyhteiskunnan kehittämistä.
<P>
Osallistuessani muutama viikko sitten EU:n ja ECOWASin yhteiseen kokoukseen olin erittäin vaikuttunut, kun osallistuvat valtiot totesivat, että tämä on takaisku kehitykselle, joka näissä valtioissa oli orastanut ja joka toivottavasti jatkuu. Afrikassa on monia valtioita, joiden talous kasvaa ja joissa sovelletaan hyvää hallintotapaa. Olen iloinen, että monissa julkisissa tiedotusvälineissä kiinnitetään nyt Afrikka-huippukokouksen valmisteluvaiheessa huomiota Afrikkaan ja pannaan tämä asia merkille. Myös tästä syystä oli tärkeää, että Euroopan unioni ja jotkin jäsenvaltiot ilmaisivat avoimesti kantansa turvatessaan Kongon vaalit, sillä Kongon lisäksi on muitakin hyvin kehittyviä valtioita. Haluankin vielä kerran kiittää siitä. Toivon, että löydämme komission kanssa ja parlamentin tuella keinoja käsitellä Nigerian tapahtumia. Toivon, että siellä tapahtuu muutoksia ja että voimme vastedeskin tukea niitä nigerialaisia, jotka haluavat maastaan toisenlaisen, demokraattisen valtion.
<SPEAKER ID="305" NAME="Benita Ferrero-Waldner" AFFILIATION="komission jäsen" LANGUAGE="EN">
Arvoisa puhemies, olemme kaikki yhtä mieltä siitä, että Nigerian vaalit olivat valitettavasti todellinen pettymys, mutta toivon, että Nigerian demokratiasta tulee tulevaisuudessa voima eikä farssi. Meillä on paljon tehtävää. Olen samaa mieltä siitä, ettemme voi eikä meidän ole järkevää jatkaa tavanomaista toimintaa, emmekä tietenkään tee niin.
<P>
Kuten nähdäkseni valtaosa jäsenistä on todennut, meidän on tehtävä yhteistyötä sellaisten Nigerian kansalaisyhteiskunnan jäsenten kanssa, jotka ovat valmiita muuttamaan tilannetta ja vaaliprosessia. Tämän on oltava osa vuoropuhelua, jota meidän on jatkettava etenkin vaalitarkkailuvaltuuskunnan suositusten pohjalta.
<P>
Toisaalta myös hallituksen kanssa on tehtävä poliittista yhteistyötä ja käytävä vuoropuhelua. Tällaisen vuoropuhelun on oltava säännöllistä ja jäsenneltyä, ja sitä on käytävä troikassa tai paikallisella tai vielä korkeammalla tasolla. Siihen on otettava mukaan myös kansallisia ja alueellisia järjestöjä, kuten äsken mainitussa EU:n ja ECOWASin välisessä toiminnassa, sekä kansalaisyhteiskunnan edustajia.
<P>
Tarkkailijoiden mukaan keskusvaalilautakunnassa tapahtui väärinkäytöksiä ja petoksia, mutta ennen kaikkea riippumaton keskusvaalilautakunta ei onnistunut toimimaan riippumattomasti, kuten sen olisi pitänyt. Näin ollen on selvää, ettei riippumaton keskusvaalilautakunta, jonka puolueettomuudesta on vakavia epäilyjä, voi enää saada tukea Euroopan kehitysrahastosta. Riippumattoman keskusvaalilautakunnan riippumattomuutta, mandaattia, rakennetta ja johtoa koskevia seikkoja on näin ollen käsiteltävä, ennen kuin tukemme jatkamisesta voidaan tehdään minkäänlaista päätöstä.
<P>
Joidenkin jäsenten jo mainitsemasta Niger-joen suistoalueesta totean, että Human Rights Watch -järjestön laatimassa Riversin osavaltiota käsittelevässä "Chop Fine" -nimisessä raportissa kuvaillaan Niger-joen suistoalueen tilannetta. Alueella tarjotaan käyttöön huomattavan paljon varoja, mutta vain pieni osa niistä päätyy tavalliselle väestölle ja vielä pienempi osa suistoalueen syrjäisille yhteisöille. Suistoalueella asuvilla ihmisillä ei ole oikeutta ilmaista mielipidettään, heiltä on riistetty maanomistusoikeus eikä hallitus tarjoa mitään hyvitykseksi.
<P>
Tämän alueen aiheuttamia uhkia ja haasteita ei käsitellä, ja niillä on ennemmin tai myöhemmin vakavia seurauksia kansallisella ja alueellisella tasolla. EU:n jäsenvaltioiden suurlähettiläät ovat antaneet kahdesti selkeitä ja yksinkertaisia suosituksia. Niger-joen suistoalueelle osoitettavia varoja ei lisätä, ennen kuin täydellinen avoimuus on varmistettu ja kaikki sidosryhmät ovat aloittaneet vuoropuhelun.
<P>
Myös Cotonoun kumppanuussopimuksen 8 ja 9 artikla otettiin esiin. Kyseisissä artikloissa tarjotaan kaikki tarvittavat välineet, joilla voidaan varmistaa, että sekä hallituksen että kansalaisyhteiskunnan ja Afrikan aluejärjestöjen kanssa käytävä vuoropuhelu on mahdollisimman tehokasta, kuten jo todettiin. Vaaleissa esiin tulleita kysymyksiä voidaan mielestäni käsitellä vain, jos EU toteuttaa yhteisvoimin aiempaa johdonmukaisempia, säännöllisempiä ja järjestelmällisempiä Nigeriaa koskevia toimia. Tämän olisi oltava erittäin selkeästi toimintamme lähtökohtana.
<P>
Toisaalta meidän on varottava sysäämästä Nigeriaa uskonnollisten ääriryhmien, esimerkiksi äärimuslimien, käsiin.
<P>
Kiinakin mainittiin keskustelussa. Vieraillessani tammikuussa Kiinassa tein selväksi, että haluamme käydä Kiinan kanssa vuoropuhelua Afrikan tilanteesta. Tämä vuoropuhelu on melko vaikea mutta erittäin tärkeä tehtävä. Onkin tärkeää, että Nigeria kutsutaan G8-huippukokoukseen, jotta voimme kertoa nämä asiat nigerialaisille suoraan. Meidän on nimittäin tehtävä heille selväksi, että haluamme kaikkien kunnioittavan arvojamme ja etujamme ja etteivät pelkästään taloudelliset seikat saa olla tärkeitä.
<P>
Toistan, että eurooppalaisen ihmisoikeus- ja demokratia-aloitteen (EIDHR) yhteydessä meillä on mahdollisuus tehdä yhteistyötä kansalaisyhteiskunnan kanssa. Tämä voidaan toteuttaa ilman hallituksen hyväksyntää, mutta olemme tavallisesti yhteydessä myös hallitukseen.
<P>
Lopuksi totean, että on tärkeää myös tarkastella, millainen merkitys rahoitusavullamme on Nigeriassa. Se on vain 0,2 prosenttia maan öljytuloista ja Nigerialle myönnettävästä kansainvälisestä tuesta. Tuen keskeyttämisellä on siis mitättömän pieni taloudellinen vaikutus ja todennäköisesti vain kielteisiä seurauksia, koska tällöin maan hallituksen kanssa käytävä poliittinen vuoropuhelu vaikeutuisi entisestään. Kaiken kaikkiaan 25 prosenttia rahoituksesta menee kuitenkin hyvän hallintotavan edistämiseen. Tämän osuuden avulla meidän on näin ollen tehtävä yhteistyötä ennen kaikkea kansalaisyhteiskunnan kanssa. Luulen, että olemme kaikki tästä samaa mieltä.
<SPEAKER ID="306" NAME="Puhemies">
Keskustelun päätteeksi olen vastaanottanut työjärjestyksen 103 artiklan 2 kohdan mukaisesti käsiteltäväksi jätetyn seitsemän ryhmän allekirjoittaman päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina klo 12.00.
