<CHAPTER ID="018">
Vuosituhattavoitteita koskevat sopimukset (lyhyt esittely) 
<SPEAKER ID="159" NAME="Puhemies">
(IT) Esityslistalla on seuraavana kaikkiaan kahdeksan mietinnön lyhyt esittely. Pyydän sen vuoksi ystävällisesti kaikkia jäseniä noudattamaan tiukasti heille myönnettyä puheaikaa tämän erityisen menettelyn aikana. Pyytäisin myös komissiota ystävällisesti keskittymään olennaiseen vastauksissaan, koska muuten meidän on vaikea noudattaa esityslistaa. Tästä olisi hyötyä myös tulkeille.
<P>
Esityslistalla on seuraavana Alain Hutchinsonin kehitysyhteistyövaliokunnan puolesta laatima mietintö vuosituhattavoitteita koskevista sopimuksista.
<SPEAKER ID="160" NAME="Alain Hutchinson" LANGUAGE="FR">
Arvoisa puhemies, arvoisa komission jäsen, hyvät parlamentin jäsenet, Euroopan unioni ja jäsenvaltiot ovat lähes kolmen vuoden ajan olleet sitoutuneina yhteistyön tehostamiseen. Muutamia toimia on tehty, mutta ennen kaikkea jäsenvaltioissa asetuttu tiukkaan vastarintaan, joten asian edistymisessä on vielä valtavasti tekemistä.
<P>
Terveydenhoitopalvelut ja peruskoulutus jäävät edelleen haaveeksi miljoonille ihmisille ja erityisesti naisille. Joka päivä 72 miljoonaa lasta, pääasiassa tyttöjä, jää menemättä kouluun. Joka minuutti kuolee nainen raskauden tai synnytyksen aiheuttamiin komplikaatioihin, ja joka kolmas sekunti kuolee lapsi sairauteen, jonka lääkäri olisi voinut helposti hoitaa.
<P>
Maantieteellisestä näkökulmasta katsottuna tilanne on, kuten itse asiassa äsken muistutimme, katastrofaalisin Saharan eteläpuolisessa Afrikassa eikä siihen ole tällä menolla luvassa parannusta vielä vuosiin.
<P>
Tässä yhteydessä talousarviotuki eli edunsaajamaiden talousarvioon suoraan annettava taloudellinen tuki voisi varmasti osaltaan edistää tuen ennakoitavuutta ja tehokkuutta, kun se kohdistettaisiin ensisijaisille aloille. Tämän vuoksi komissio on tehnyt ehdotuksen vuosituhattavoitesopimusten tekemisestä. Komissio aikoo ehdottaa muutamille maille sopimuksia, joiden tavoitteina olisi tehdä rahoitussitoumukset kuudeksi vuodeksi ja ottaa käyttöön terveydenhuollon ja koulutuksen alojen tuloksia painottava vuotuinen seuranta.
<P>
Mietinnössämme korostetaan tällaisen aloitteen suurta merkitystä, mutta se herättää myös useita kysymyksiä, joihin on saatava selkeät vastaukset. Mitä perusteita komission mielestä kehitysmaiden olisi esimerkiksi täytettävä, jotta ne voisivat tehdä tämän tyyppisen sopimuksen. Mikä on tällaisen hankkeen kestoaika ja mitä vaatimuksia sen toteuttamiselle asetetaan? Haluaisimme myös korostaa, että komissio ei vielä ole antanut virallista tiedonantoa aiheesta. Sisäisissä asiakirjoissakaan ei ole asiaa koskevaa lisätietoa, joten kehitysyhteistyövaliokunnan verkkosivuilla esitetyt perustiedot ovat ainoa tiedonlähde.
<P>
Vaikka komission talousarviotuella on monia myönteisiä puolia - se on esimerkiksi kytketty terveydenhuollon ja koulutuksen aloilla saavutettuihin tuloksiin ja se myönnetään yleensä kolmeksi vuodeksi - on myönnettävä, että se on kaukana täydellisestä. Muistuttaisin esimerkiksi siitä, että komissio, kuten suurin osa muistakin avunantajista, myöntää talousarviotukea vain maille, jotka ovat panneet täytäntöön Kansainvälisen valuuttarahaston ohjelman. Tilanne on erityisen ongelmallinen siinä valossa, että tällaiset ohjelmat voivat rajoittaa hallitusten mahdollisuuksia investoida kehitykseen, kun erityisesti inflaatiota ja budjettialijäämiä koskevat tavoitteet ovat liian kunnianhimoisia.
<P>
Vaikka komissio päättäisikin pitkäaikaisen talousarviotuen antamisesta, mikään ei takaa, että tämä tuki välttyisi byrokraattisilta menettelyiltä, jotka, kuten tiedämme, aiheuttavat maksujen huomattavaa viivästymistä.
<P>
Lisäksi talousarviotuki kärsii pahasti avoimuuden sekä tuensaajamaiden ja niiden väestön omavastuullisuuden puutteesta. Kuten aiemmin mainitsimme, rahoitussopimukset julkistetaan harvoin eikä komissio ota kansalaisjärjestöjä eikä parlamentin jäseniä rutiininomaisesti mukaan kehitysmaiden hallitusten kanssa käymäänsä vuoropuheluun.
<P>
Kuitenkin nykykäsityksen mukaan tehokkuuden takaamiseksi kehitysyhteistyötä ei pitäisi jättää yksinomaan hallitusten käsiin vaan myös kehitysmaiden kansalaisten olisi voitava osallistua siihen.
<P>
Lyhyesti sanottuna vuosituhattavoitesopimuksia koskevalla hankkeella voidaan parantaa tukemme tehokkuutta todellisuudessa ainoastaan, jos sopimus määritetään selkeästi ja sopimuskelpoisuuden, sopimuksen täytäntöönpanon ja sen arvioinnin edellytykset tarkennetaan yksiselitteisesti. Mietinnössämme korostetaan tämän vuoksi aloitteen tärkeyttä ja kehotetaan samalla varovaisuuteen. Lisäksi korostetaan, että komission pitäisi ilmaista aikomuksensa huomattavasti selkeämmin ja vastata mietinnössä esille tuotuihin kysymyksiin.
<P>
En malta lopettaa puheenvuoroani käsittelemättä pikaisesti tilintarkastustuomioistuimen tuoretta erityiskertomusta terveydenhuoltopalveluihin liittyvästä Euroopan komission kehitysyhteistyötuesta Saharan eteläpuolisen Afrikan maille. Kertomuksen päätelmät ovat huolestuttavia. Talouden näkökulmasta katsottuna voidaan havaita, että julkinen tuki terveydenhuoltoalalle ei ole noussut vuoden 2000 jälkeen. Lisäksi talousarviotukea on käytetty hyvin vähän Saharan eteläpuolisen Afrikan maiden terveydenhuoltoon. Arvoisa komission jäsen, ymmärrätte näin ollen, miksi palaamme mietinnössämme ajatukseen, jonka mukaan on ehdottoman välttämätöntä, että keskitymme vahvemmin terveydenhoitoalaan. Mikään ei silti takaa tähän tavoitteeseen pääsemistä juuri vuosituhattavoitesopimusten avulla.
<SPEAKER ID="161" NAME="Louis Michel" LANGUAGE="FR">
Arvoisa puhemies, hyvät parlamentin jäsenet, haluaisin aivan ensiksi kiittää kehitysyhteistyövaliokuntaa ja sen esittelijää Alain Hutchinsonia tästä mietinnöstä, jossa palataan useisiin kysymyksiin ja huolenaiheisiin, joista olemme täysin samaa mieltä.
<P>
Tarvitaan enemmän ja parempaa kehitysapua, jos vuosituhannen kehitystavoitteet halutaan saavuttaa vuoteen 2015 mennessä, mutta avun on oltava myös paljon ennakoitavampaa ja pysyvämpää, kuten mietinnössänne perustellusti muistutetaan.
<P>
Tätä työtä varten on luonnollisesti yhdistettävä useita eri välineitä. Yleinen tai alakohtainen talousarviotuki on mielestäni edelleen parhaiten mukautettu ja tarkoituksenmukaisin väline niissä maissa, jotka sen sallivat.
<P>
Talousarviotuki on paras tapa vahvistaa kansallisia järjestelmiä ja prosesseja, lisätä maiden omavastuullisuutta, helpottaa yhdenmukaistamista, vähentää avun siirtämisen aiheuttamia kuluja sekä siten parantaa julkisten menojen hallinnointia ja vauhdittaa kehitystavoitteiden saavuttamista.
<P>
Komissio on jo lisännyt talousarviotuen käyttöä huomattavasti ja jatkaa sen käytön lisäämistä seuraavien kuuden vuoden aikana kymmenennen Euroopan kehitysrahaston (EKR) puitteissa. Komission on määrä tehdä tästä välineestä tehokkaampi ja ennakoitavampi. Siksi se on yhteistyössä jäsenvaltioiden ja muiden sidosryhmien kanssa laatinut pitkäaikaisen talousarviotuen muodon, joka on nimetty vuosituhattavoitesopimukseksi. Se on tarkoitettu maille, jotka täyttävät seuraavat vaatimukset: hyvät aikaisemmat tulokset, luotettava julkinen varainhoito, asianmukaiset alakohtaiset politiikat ja niin edelleen. Vuosituhattavoitesopimus on yleisen talousarviotuen pidemmälle kehittynyt muoto, minkä osoittaa paremman ennakoitavuuden ohella ennen kaikkea se, että siinä keskitytään tuloksiin ja apu voidaan sitä käyttämällä suhteuttaa tuloksiin. Tukea voivat saada kumppanimaat, jotka sitoutuvat kohdistamaan politiikkansa ja niiden myötä menonsa vuosituhannen kehitystavoitteisiin.
<P>
Vuosituhattavoitesopimuksen keskeiset osatekijät ovat seuraavat: kuusivuotinen sitoumus eli täydet kuusi vuotta kolmivuotisen yleisen talousarviotuen sijaan; taattu, kiinteä tuki, joka kattaa vähintään 70 prosenttia kokonaissitoumuksesta edellyttäen, että maksun suorittamista koskevat vaatimukset täytetään ja että yhteistyön välttämättömiä perusedellytyksiä noudatetaan; enintään 60 prosentin muuttuva maksuerä, joka perustuu vuosituhattavoitteiden saavuttamista edistäviin tuloksiin ja joka on kytketty pääasiassa terveydenhuollon ja koulutuksen aloja koskeviin tulosindikaattoreihin sekä julkisen varainhoidon edistymiseen.
<P>
Sopimuskelpoisia ovat maat, jotka ovat jo panneet talousarviotukea täytäntöön tyydyttävin tuloksin osana yhdeksättä EKR:ää, sekä. maat, jotka ovat vahvasti sitoutuneet varmistamaan vuosituhannen kehitystavoitteiden seurannan ja saavuttamisen. Näin on määrä parantaa talousarviovarojen hallinnointia niissä maissa, joissa avunantajat vastaavat koordinoinnista.
<P>
Arvioituaan kymmenen maata komissio teki niistä seitsemän kanssa vuosituhattavoitteita koskevan sopimuksen. Nämä maat ovat Burkina Faso, Ghana, Mali, Mosambik, Ruanda, Uganda, Tansania ja Sambia. Nämä ohjelmat esiteltiin jäsenvaltioille ja jäsenvaltiot hyväksyivät ne viime joulukuussa. Kolme sopimusta on jo allekirjoitettu: Sambian ja Ruandan sopimukset, jotka allekirjoitin itse, sekä Malin sopimus. Muut saadaan valmiiksi tulevien viikkojen aikana. Näiden seitsemän ohjelman kokonaisarvo on noin 1,8 miljardia euroa. Tämä vastaa noin 50 prosenttia yleisestä talousarviotuesta ja noin 14 prosenttia kymmenennen EKR:n kansallisten maaohjelmien kokonaistuesta
<P>
Pyrimme tietysti ulottamaan tämän toimenpiteen muihin maihin, myös muihin kuin AKT-maihin, niin kuin mietinnössännekin itse asiassa kannustetaan. Tässä ovat perustana näistä ensimmäisistä maista saadut kokemukset. Maille, jotka eivät vielä täytä talousarviotuen ehtoja, on tietysti kehitettävä muita toimintatapoja. Vuosituhattavoitesopimuksella tehostetaan kuitenkin jo huomattavasti tuen tuloksellisuutta ja vauhditetaan kehitystä vuosituhattavoitteiden saavuttamiseksi.
<SPEAKER ID="162" NAME="Puhemies">
(IT) Esittely on päättynyt.
<P>
Äänestys toimitetaan tiistaina 24. maaliskuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="998" NAME="Toomas Savi  " AFFILIATION="ALDE">
kirjallinen. - (EN) Vuosituhattavoitesopimuksista näyttää tulevan merkittävä askel kohti selkeämpää etenemissuunnitelmaa vuosituhattavoitteiden saavuttamiseksi. On tietenkin tärkeää, ettei näiden sopimusten tarjoamia mahdollisuuksia heikennetä komission kohtuuttomilla hallintomenettelyillä, kuten esittelijä korosti.
<P>
EU:n kehitysavun ehdollisuus voisi säilyä vain, jos EU toimisi monopoliasemassa, ainoana kehitysavun antajana. Tällä hetkellä esimerkiksi ponnistelumme Afrikassa ovat osittain turhia, koska Kiinan kansantasavalta harrastaa "poliittista polkumyyntiä" siten, että se antaa tukea vaatimatta demokratiaan siirtymistä, oikeusvaltion periaatteiden noudattamista ja ihmisoikeuksien kunnioittamista.
<P>
Osa Afrikan hallituksista saattaa vähentää komission byrokratiaa kieltäytymällä tarjoamastamme kehitysavusta. Tämä on erittäin vaarallista, koska menetämme tässä tapauksessa mahdollisuutemme ohjata näitä maita oikeaan suuntaan.
<P>
Haluaisin pyytää komissiota käsittelemään tätä huolenaihetta yksinkertaistamalla menettelyjä ja säilyttämällä samalla asianmukaisen valvonnan jaettavien varojen käyttöön antamisessa.
