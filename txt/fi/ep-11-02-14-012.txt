<CHAPTER ID="012">
Käsittelyjärjestys
<SPEAKER ID="017" NAME="Puhemies">
(PL) Puheenjohtajakokouksen työjärjestyksen 137 artiklan mukaisesti torstaina 20. tammikuuta 2011 pitämässään kokouksessa laatima lopullinen esityslistaluonnos on jaettu. Siihen on ehdotettu seuraavia muutoksia:
<P>
Maanantai:
<P>
Muutoksia ei ollut ehdotettu.
<P>
Tiistai:
<P>
Vihreät / Euroopan vapaa allianssi -ryhmä sekä Euroopan liberaalidemokraattien liiton ryhmä ovat pyytäneet, että tiistain aamupäivän esityslistalle lisätään komission varapuheenjohtajan / unionin ulkoasioiden ja turvallisuuspolitiikan korkean edustajan julkilausuma oikeusvaltioperiaatteesta Venäjällä. Pyytäisin aluksi jäsen Harmsia käyttämään puheenvuoron ja esittämään tämän pyynnön perustelut. Olkaa hyvä, jäsen Harms.
<SPEAKER ID="018" NAME="Rebecca Harms" LANGUAGE="DE">
Arvoisa puhemies, Hodorkovskin tapauksen tapahtumien valossa katson, että meidän olisi ehdottomasti keskusteltava oikeusvaltioperiaatteen tilasta Venäjällä. Myös syksyllä pidettävien duuman vaalien vuoksi meillä on hyvä syy käsitellä tilannetta tässä maanosamme suuressa itäisessä naapurivaltiossa.
<P>
Meiltä kysytään tällä hetkellä jatkuvasti, toimimmeko oikeastaan riittävästi naapurimaissamme ihmis- ja kansalaisoikeuksien ja vapauden aikaansaamiseksi. Monet meistä ovat myös varmasti kysyneet itsekriittisesti itseltään, keskustelimmeko me Egyptin ja Tunisian yhteydessä aina siitä, mikä oli välttämätöntä. En halua meidän syyllistyvän sellaiseen laiminlyöntiin maanosamme itäosissa, ja sen vuoksi pyydän, että käsittelemme aihetta "Oikeusvaltioperiaate Venäjällä" ehdottomasti tällä viikolla - tai tarkemmin sanoen huomenna.
<SPEAKER ID="019" NAME="Guy Verhofstadt" LANGUAGE="EN">
Arvoisa puhemies, kannatan Rebecca Harmsin pyyntöä. Haluan myös ilmoittaa, että muotoiltuamme tämän pyynnön puheenjohtajakokouksessa ja nyt täysistunnossa Venäjä on painostanut meitä jatkuvasti enemmän olemaan esittämättä sitä.
<P>
Venäjän ulkoasiainministeriön edustaja kävi Kristiina Ojulandin luona, joka järjesti muutama viikko sitten seminaarin oikeusvaltioperiaatteesta Venäjällä, ja sanoi: "älkää ajako tätä eteenpäin" ja "älkää vaatiko Euroopan parlamentissa päätöslauselmaa oikeusvaltioperiaatteesta Venäjällä". Minun mielestäni ei ole venäläisten asia päättää Euroopan parlamentin asialistasta: se on asia, josta meidän on päätettävä itse.
<P>
(Suosionosoituksia)
<SPEAKER ID="020" NAME="Adrian Severin">
S&D-ryhmän puolesta. - (EN) Arvoisa puhemies, suhteita Venäjään käsittelevänä pysyvänä esittelijänä saanen kertoa teille, että olemme jo käynnistäneet hyvin perusteellisen prosessin käsitelläksemme kaikkia vakavia kysymyksiä, jotka ovat tärkeitä suhteissamme Venäjään.
<P>
Olemme jo pitäneet kuulemistilaisuuden ulkosuhdehallinnon edustajan ja Venäjän hallituksen edustajan kanssa. Maaliskuun 2. päivänä järjestämme asiantuntijoiden kanssa toisen kuulemisen, jossa käsitellään kaikkia tärkeitä näkökohtia suhteissamme Venäjään.
<P>
Suunnitelmien mukaan maaliskuun toisella viikolla olemme saaneet valmiiksi suosituksen sisältävän kattavan tekstin, josta voidaan keskustella ja johon voidaan ehdottaa tarkistuksia ja josta lopuksi keskustellaan täysistunnossa korkean edustajan läsnä ollessa, joka tietojemme mukaan ei pääse saapumaan tällä viikolla.
<P>
Näin ollen, tämän aiheen merkitystä vähättelemättä tai kiistämättä, on paljon parempi antaa tämän prosessin jatkua loppuun asti niin, että asiasta käydään laaja keskustelu, joka tekee päätöksestämme uskottavan.
<SPEAKER ID="021" NAME="Joseph Daul" AFFILIATION="PPE">
(FR) Arvoisa puhemies, on eräs asia, jota minä en ymmärrä. Viime viikolla puheenjohtajakokouksessa sanoitte, että keskustelisimme Venäjästä maaliskuussa, koska silloin korkea edustaja Ashton olisi paikalla. Toiseksi, puheenjohtajakokouksessa sanoitte, että meidän olisi järjestettävä keskustelu Venäjästä, koska pääministeri Putin aikoi vierailla komissiossa, tai pikemmin puheenjohtaja Barroson luona.
<P>
Tänä iltapäivänä saamieni tietojen mukaan pääministeri Putin ei ole tulossa vierailulle komissioon. Onko teillä jotain tietoja tästä asiasta? Keskustelua pyydettiin viime viikolla vain siksi, että pääministeri Putin oli tulossa. Keskustelu Venäjästä ja siihen liittyvä päätöslauselma on kuitenkin yhä määrä järjestää maaliskuussa.
<P>
Haluaisin nyt saada hieman tietoa siitä, mistä keskustelimme.
<P>
(Parlamentti hyväksyi pyynnön.)
<SPEAKER ID="022" NAME="Puhemies">
(PL) Komission varapuheenjohtajan / unionin ulkoasioiden ja turvallisuuspolitiikan korkean edustajan julkilausuma oikeusvaltioperiaatteesta Venäjällä sisällytetään tiistain aamupäivän esityslistalle kolmantena kohtana. Päätöslauselmaesitysten jättämisen määräaika on tiistaina 15. helmikuuta klo 10.00. Tarkistusten ja yhteisten päätöslauselmaesitysten jättämisen määräaika on keskiviikkona 16. helmikuuta klo 10.00. Yhteisiin päätöslauselmaesityksiin tehtävien tarkistusten jättämisen määräaika on kuitenkin keskiviikkona 16. helmikuuta klo 11.00. Näin ollen myöhemmin kuin keskiviikkona 16. helmikuuta klo 11.00 jätettyjä uusia päätöslauselmaesityksiä tai tarkistuksia ei oteta vastaan. Äänestys toimitetaan torstaina.
<P>
Hyvät parlamentin jäsenet, on vielä yksi tiistaita koskeva pyyntö. Euroopan kansanpuolueen (kristillisdemokraatit) ryhmä on pyytänyt, että esityslistalle lisätään komission julkilausuma tilanteesta Lampedusassa. Jäsen Mauro esittää pyynnön perustelut. Jäsen Mauro, olkaa hyvä.
<SPEAKER ID="023" NAME="Mario Mauro" LANGUAGE="IT">
Arvoisa puhemies, kuten aivan oikein huomautitte, meneillään on historiallisesti merkittäviä tapahtumia, jotka lisäävät Eurooppaan kohdistuvaa muuttovirtaa huomattavasti. Vaikka tämän maahanmuuttajien poikkeuksellisen virran kohteena tänään on Lampedusa, koko Maghreb-alueen vakautta horjuttava muutosprosessi vaikuttaa koko Eurooppaan.
<P>
Tästä syystä katsomme, että komission on kiireesti käytettävä puheenvuoro ja vastattava paitsi humanitaarisiin myös syvällisempiin strategisiin seurauksiin, jotka meidän on ratkaistava tarkistaaksemme politiikkaamme Välimeren alueen osalta. Asian kiireellisyyden vuoksi pyydämme, että siitä järjestetään erillinen keskustelu tiistaina iltapäivällä komission jäsen Malmströmin kanssa lyhentämällä komission kyselytuntia puolella tunnilla.
<SPEAKER ID="024" NAME="Martin Schulz">
S&D-ryhmän puolesta. - (DE) Arvoisa puhemies, Euroopan parlamentin sosialistien ja demokraattien ryhmä haluaa myös tehdä tämänsuuntaisen ehdotuksen. Suosittelen kuitenkin jäsen Maurolle ja parlamentille, että muotoilemme sen hieman täsmällisemmin. Kysymys on kuitenkin valtavasta ihmisvirrasta. Olen varma, että Italia, kuten kaikki muutkin Välimeren alueen valtiot, ei pysty selviytymään nykyisestä ongelmasta yksin, eikä se ole ainoa valtio, johon tämä valtava pakolaisvirta kohdistuu. Voimme olettaa, että myös Malta, Kreikka ja Espanja joutuvat kohtaamaan tämän ongelman lähitulevaisuudessa. Tästä syystä pyydämme, että keskustelun otsikko muotoillaan hyvin täsmällisesti, niin että saamme komissiolta erityisesti julkilausuman Euroopan unionin välittömistä toimista Italian ja muiden asianomaisten EU:n jäsenvaltioiden tukemiseksi pakolaisvirrasta selviytymisessä.
<SPEAKER ID="026" NAME="Rui Tavares" AFFILIATION="GUE/NGL">
(EN) Arvoisa puhemies, kannatan jäsen Schultzin ehdotusta, koska tämä asia ei koske ainoastaan Lampedusaa: Marokon ja Syyrian välissä on 5 000 kilometriä, ja humanitaarinen riski kasvaa joka kilometrillä. Tarkoituksena ei ole selvittää sitä, auttaako Euroopan unioni Italian hallitusta, vaan se, olemmeko valmiita toimimaan maanosana selviytyäksemme koko maanosaa koskevasta riskistä. Tämä on edessämme oleva tehtävä.
<SPEAKER ID="027" NAME="Puhemies">
(PL) Nyt meidän on päätettävä tämän keskustelun otsikosta. Euroopan parlamentin sosialistien ja demokraattien ryhmä on ehdottanut seuraavaa otsikkoa: "Euroopan unionin muuttoliikkeisiin liittyvät toimenpiteet Italian hyväksi". Ellen erehdy, jäsen Schulz haluaisi esittää tähän tarkistuksen.
<SPEAKER ID="028" NAME="Martin Schulz">
S&D-ryhmän puolesta. - (DE) Arvoisa puhemies, yritän taas kerran muotoilla tämän hyvin täsmällisesti. Haluaisimme, että komissio antaa julkilausuman Euroopan unionin välittömistä tukitoimista Italialle ja muille tämänhetkisen pakolaistulvan kanssa kamppaileville valtioille.
<SPEAKER ID="029" NAME="Puhemies">
(PL) Ymmärrän. Ehdotettu otsikko on seuraava: "Euroopan komission esittely välittömistä tukitoimenpiteistä Italialle ja muille jäsenvaltioille, joihin kohdistuu epätavallisen suuria muuttovirtoja".
<P>
(Parlamentti hyväksyi ehdotuksen.)
<P>
Keskiviikko:
<P>
Muutoksia ei ollut ehdotettu.
<P>
Torstai:
<P>
Vapaa ja demokraattinen Eurooppa -ryhmä on pyytänyt, että esityslistalle lisätään sen suullisesti vastattava kysymys komissiolle eurooppalaisen pidätysmääräyksen käytöstä Julian Assangen tapauksessa. Kuka haluaa käyttää puheenvuoron tästä pyynnöstä?
<SPEAKER ID="030" NAME="Gerard Batten" LANGUAGE="EN">
Arvoisa puhemies, suullisesti vastattavassa kysymyksessä ei ole kyse Julian Assangen syyllisyydestä tai syyttömyydestä Ruotsissa häntä vastaan esitettyjen raiskaussyytösten suhteen. Kyse on eurooppalaisen pidätysmääräyksen menettelyistä ja siitä, käytetäänkö sitä väärin poliittisiin tarkoituksiin.
<P>
Eurooppalainen pidätysmääräys mahdollistaa sen, että kuka tahansa Euroopan unionin kansalainen voidaan oikeudellisesti luovuttaa toiseen jäsenvaltioon ilman, että tuomioistuin on tutkinut häntä vastaan esitetyn alustavan näytön, ja lähes ilman mitään mahdollisuutta kieltäytyä luovutuksesta. Eurooppalainen pidätysmääräys tarjoaa valtavat mahdollisuudet sen väärinkäytölle poliittisia vastustajia vastaan.
<P>
Onko Assangen tapauksessa kyse hänen väitetyistä rikoksistaan Ruotsissa vai Yhdysvaltojen halusta saada hänet luovutetuksi jostain Yhdysvalloille myötämielisestä Euroopan valtiosta? Menettelyistä keskusteleminen on avain tämän tapauksen ymmärtämiseen ja sen määrittämiseen, käytetäänkö eurooppalaista pidätysmääräystä väärin. Meidän on käytävä parlamentissa täysipainoinen keskustelu, johon osallistuvat poliittisen kirjon kaikki osapuolet. Pyydän teitä äänestämään tämän puolesta.
<SPEAKER ID="031" NAME="Edit Herczog" LANGUAGE="EN">
Arvoisa puhemies, vuonna 2004 eräs Irlannin kansalainen aiheutti kuolemaan johtaneen onnettomuuden Unkarissa. Vasta viime perjantaina saimme Irlannin viranomaisten päätöksen, jonka mukaan kyseinen mies voidaan lähettää Unkariin oikeuden eteen.
<P>
Tästä syystä tämän menettelyn on Euroopan unionin tasolla oltava tehokkaampi kuin se nykyisin on. Muutoin uhrien täytyy odottaa monia vuosia paitsi tässä tapauksessa myös monissa muissa tapauksissa. Menettelyn on oltava paljon tehokkaampi, joten me kannatamme luonnollisesti pyyntöä.
<SPEAKER ID="032" NAME="Martin Schulz">
S&D-ryhmän puolesta. - (DE) Arvoisa puhemies, pyytäisin työjärjestystä koskevaa selitystä. En tiedä, pystyykö Euroopan parlamentti käymään perustavanlaatuisen keskustelun eurooppalaisesta pidätysmääräyksestä. Eurooppalaista pidätysmääräystä ja sen täytäntöönpanoa voi kannattaa tai vastustaa, mutta uskallan epäillä, voiko Euroopan parlamentti työjärjestyksen mukaan keskustella siitä meneillään olevien rikosoikeudellisten menettelyjen yhteydessä. Jos näin olisi, myös minulla on pari tapausta, jotka mielihyvin esittäisin keskusteltaviksi. Neuvoisin kuitenkin tässä vaiheessa painokkaasti, että emme käy Euroopan parlamentissa perinpohjaista keskustelua parhaillaan meneillään olevista oikeudellisista menettelyistä.
