<CHAPTER ID="021">
New Flame -rahtialuksen haaksirikko ja vaikutukset Algécirasin lahdella (keskustelu) 
<SPEAKER ID="233" NAME="Puhemies">
(PL) Esityslistalla on seuraavana komission antama julkilausuma New Flame -rahtialuksen haaksirikosta ja vaikutuksista Algécirasin lahdella.
<SPEAKER ID="234" NAME="Jacques Barrot">
komission varapuheenjohtaja. - (FR) Arvoisa puhemies, minulla on ilo olla täällä tänään paikalla ja kertoa teille komission antamasta lausunnosta, joka koskee New Flame -rahtialuksen haaksirikosta ja sen seurauksista Algécirasin lahdelle tehtyä päätöslauselmaa, jonka te aiotte hyväksyä.
<P>
Tässä päätöslauselmassa viitataan kahteen kysymykseen, jotka ovat erittäin tärkeitä Euroopan kansalaisille. Niitä ovat meriturvallisuus ja meriympäristön suojelu eli rantaviivamme, lahtiemme ja rantojemme suojelu. Euroopan on täytynyt selvitä ympäristökatastrofeista, joita ovat aiheuttaneet Erikan ja Prestigen kaltaiset merionnettomuudet. New Flame -rahtialuksen haaksirikolla on ollut vakavia vaikutuksia, mutta se ei ole aiheuttanut yhtä suurta tuhoa.
<P>
Joka tapauksessa tämä haaksirikko muistutti meitä siitä, että meriliikenne voi olla vaarallista ja että kyseisiä tapauksia voi tapahtua huolimatta lukuisista toimista, joihin Euroopan unioni on ryhtynyt muutaman viime vuosikymmenen aikana. Euroopan komissio on seurannut tiiviisti onnettomuudesta seuranneita jatkotoimenpiteitä; se on pysynyt valppaana yhteisön lainsäädännön noudattamisen osalta, ja nyt se haluaisi esittää useita käytännön ehdotuksia, joilla pyritään edelleen parantamaan meriturvallisuutta.
<P>
Komissio on seurannut tiiviisti tästä vuonna 2007 tapahtuneesta onnettomuudesta seuranneita jatkotoimenpiteitä. Komission yksiköt ja erityisesti ympäristöasioiden pääosaston seuranta- ja tiedotuskeskus, joka vastaa pelastuspalvelusta, ovat olleet yhteydessä Espanjan viranomaisiin, ASMAR Sociedad Estatal de Salvamento y Seguridad Maritima -järjestöön ja Yhdistyneen kuningaskunnan viranomaisiin.
<P>
Olemme Espanjan viranomaisten pyynnöstä ryhtyneet Euroopan meriturvallisuusviraston Emsan avulla toimittamaan satelliittikuvia, jotta voisimme havaita mahdolliset öljyesiintymät Algécirasin lahdella. Lisäksi Espanja päätti pyytää seuranta- ja tiedotuskeskuksen kautta, että paikalle lähetettäisiin Euroopan meriturvallisuusviraston vuokraama öljynkeräykseen tarkoitettu alus. Tämä Mistra Bay -saasteidentorjunta-alus on edelleen alueella, ja sen avulla voidaan tarjota apua Espanjan viranomaisten ohjeiden mukaisesti.
<P>
Nämä kaksi Euroopan meriturvallisuusviraston palvelua, joita ovat satelliittitarkkailu- ja havaitsemisjärjestelmä CleanSeaNet ja öljynkeräykseen tarkoitetut alukset, perustettiin EU:n lainsäädännön pohjalta. Euroopan parlamentin antaman tuen ansiosta kaudelle 2007-2013 on varattu 154 miljoonaa euroa saastumisen torjuntaa varten. Lisäksi Euroopan meriturvallisuusvirasto on hiljattain tehnyt sopimukset muiden öljynkeräykseen tarkoitettujen alusten vuokraamisesta, jotta Euroopan rannikkoja voitaisiin suojella paremmin. Lähitulevaisuudessa Algécirasin lahdella seilaavat myös uudet Bahia Uno ja Bahia Tres -alukset.
<P>
Komissio on yleisesti vastuussa sen takaamisesta, että EU:n nykyistä lainsäädäntöä noudatetaan meriturvallisuuden alalla ja että meriympäristöä koskevia sääntöjä sovelletaan asianmukaisesti. Euroopan meriturvallisuusvirasto perustettiin helpottamaan komission työtä nykyisen EU:n lainsäädännön voimaansaattamisessa ja täytäntöönpanossa. Viraston tekemien tutkimusten ansiosta voidaan arvioida toimet, joihin jäsenvaltiot ovat ryhtyneet yhteisön lainsäädännön noudattamiseksi. Komissio voi tarvittaessa aloittaa rikkomusmenettelyn kaikkia sellaisia jäsenvaltioita vastaan, jotka eivät ole saattaneet yhteisön lainsäädäntöä osaksi kansallista lainsäädäntöään tarkoituksenmukaisesti.
<P>
Yllämainituilla aloilla on useita asioita, jotka odottavat käsittelyä, mukaan lukien asiat, jotka tunnetaan yleisesti rikosoikeudellisia seuraamuksia koskevana direktiivinä ja ympäristövastuuta koskevana direktiivinä. Yksittäiset jäsenvaltiot päättävät kuitenkin itse rikoslain määräysten soveltamisesta käytännössä ja saastuttajien syyttämisestä.
<P>
Haluaisin palata New Flame -rahtialusta koskevaan kysymykseen. Komissio käsittelee tällä hetkellä Andalusian aluehallitukselta saatua valitusta, joka koskee mahdollista yhteisön lainsäädännön laiminlyöntiä. Olisi muistettava, että kolmannessa meriturvallisuuspaketissa, josta keskustellaan tänään, pyritään edelleen tekemään parannuksia alusliikennettä koskevan seurannan ja meriliikenteen harjoittajien korvausvastuun alalla.
<P>
Lopuksi komissio haluaisi huomauttaa, että Euroopan unioni on pannut täytäntöön kunnianhimoista meriturvallisuutta ja meriympäristön suojelua koskevaa politiikkaa. Näin ollen mikä tahansa jäsenvaltio, jossa on tapahtunut onnettomuus, voi halutessaan käyttää tehokkaita välineitä saastuttajien ja saasteiden torjumiseksi. Komissio toivoo, että New Flame -rahtialuksen hylky kuljetetaan pian pois Algécirasin lahdelta. Big Foot 1 -erikoisproomun paikalletuonti antaa osviittaa siihen, että uusia yrityksiä suunnitellaan parhaillaan.
<P>
Tässä kaikki, mitä halusin sanoa parlamentille.
<P>
Arvoisa puhemies, aion nyt kuunnella huolellisesti, mitä sanottavaa jäsenillä on tästä aiheesta.
<SPEAKER ID="235" NAME="Gerardo Galeote">
PPE-DE-ryhmän puolesta. - (ES) Arvoisat puhemies ja komission jäsen, nyt on kulunut kahdeksan kuukautta siitä, kun New Flame -rahtialus haaksirikkoutui. Vaarana on, että öljyvuotoja tapahtuu edelleen ja erityisesti että öljyä pääsee valumaan hylyssä olevasta lastista.
<P>
Tilanne johtuu tekijöistä, jotka ovat kyseisellä alueella päivittäisiä, eli epäonnistumisista, jotka koskevat tiheän liikenteen ja laajojen alusten välisten öljynsiirto-operaatioiden hallinnointia. Kuitenkin tässä erityisessä tapauksessa aluksen valvomisessa on tehty useita vastuuasioita koskevia virheitä ja laiminlyöntejä, myös törmäyksen jälkeen.
<P>
Näin ollen, hyvä komission jäsen, parlamentti olisi tyytyväinen, jos voisitte vastata seuraaviin neljään kysymykseen.
<P>
Ensinnäkin, onko teillä mitään tietoja 42 500 tonnin painoisen, nostamattoman metalliromulastin alkuperästä ja myrkyllisyysasteesta?
<P>
Toiseksi, voitteko kertoa meille, onko törmäyksen jälkeen ja näiden kahdeksan kuukauden aikana turvauduttu yhteisön pelastuspalvelumekanismiin? Jos on turvauduttu, kuinka monta kertaa näin on tapahtunut?
<P>
Kolmanneksi, onko tiedossanne suunnitelmia ja aikatauluja, jotka koskevat aluksen ottamista uudelleen käyttöön - viittasitte tähän juuri äsken - tai muita suunnitelmia, joiden avulla voitaisiin seurata riskiä, joka koskee myrkyllisten aineiden valumista laivan lastista?
<P>
Neljänneksi, Euroopan komissio on aloittanut asiasta tutkimuksen. Pyritäänkö tutkimuksessa selvittämään, rikkoivatko toimivaltaiset viranomaiset yhteisön voimassa olevia sääntöjä? Jos rikkoivat, hyvä Jacques Barrot, jos yhteisön lainsäädäntöä on rikottu, olkaa hyvä ja luvatkaa tälle parlamentille, että ilmoitatte kyseisistä rikkomuksista Euroopan yhteisöjen tuomioistuimelle, koska kun kaikki on sanottu tehty, kansalaiset ja ympäristö päätyvät aina maksamaan hinnan.
<SPEAKER ID="236" NAME="Luis Yañez-Barnuevo García">
PSE-ryhmän puolesta. - (ES) Arvoisa puhemies, haluaisin ajatella, että me kaikki olemme huolissamme ympäristön suojelusta ja meriturvallisuudesta, ja että tämä on ainoa syy sille, että New Flame -rahtialusta koskeva tapaus raahattiin tähän keskusteluun mukaan. En voi uskoa, että joku voi väittää, että tämä tapaus olisi edes etäisesti verrattavissa Prestige-tankkerin suuronnettomuuteen.
<P>
Tähän mennessä New Flame -rahtialuksesta vuotaneen öljyn määrä on vain 24 tonnia, kun taas Prestige-aluksesta vuosi 70 000 tonnia öljyä. Se on kuin vertaisi naarmua parantumattomaan syöpään. Meidän on vahvistettava mekanismeja tiettyjen riskien ehkäisemiseksi ja hallitsemiseksi merillämme ja erityisesti Välimerellä.
<P>
Ei ole epäilystäkään siitä, että Espanjan viranomaiset toimivat rauhallisesti, tehokkaasti ja asiantuntevasti, ehkä sen takia, että he ovat oppineet niistä useista vakavista virheistä ja typeryyksistä, joita hallitus, joka oli vallassa Prestige-suuronnettomuuden tapahtuma-aikaan, teki. Näitä Espanjan hallituksen ja Andalusian aluehallituksen (Junta de Andalucian) toimia edistivät Euroopan meriturvallisuusvirasto ja satelliittitarkkailu- ja havaitsemisjärjestelmä CleanSeaNetin yksiköt, jotka toimittivat Espanjan viranomaisille 11 satelliittikuvaa ja kaksi tapausta koskevaa arviointikertomusta. Jacques Barrot kertoi jo komission toimista, joten en toista niitä tässä.
<P>
Tapauksesta on nyt kulunut yhdeksän kuukautta, ja se on hallinnassa. Yhdistyneen kuningaskunnan ja Espanjan viranomaiset toimivat yhdessä komission kanssa yksinomaan vuoropuhelua Gibraltarin kanssa käsittelevän foorumin puitteissa.
<SPEAKER ID="237" NAME="Graham Watson">
ALDE-ryhmän puolesta. - (EN) Arvoisa puhemies, tämän keskustelun taustalla olevassa suullisessa kysymyksessä on vivahteita alkukantaisesta ja luontaisesta kiukusta. Tämä parlamentti näyttää pahimmat puolensa, jos sallimme tällaisen asenteen tahrata lähestymistapamme Euroopan unionin politiikkaan.
<P>
Haluaisin pyytää komission jäsentä selventämään meille kolmea kohtaa, ja toivon, että hän palaa keskustelun lopussa selventämään niitä.
<P>
Ensinnäkin New Flame -rahtialuksen törmäys ja uppoaminen eivät tapahtuneet Gibraltarin lahdella, jota espanjalaiset kutsuvat Algécirasin lahdeksi, vaan Gibraltarin kallion ja Europa point -alueen kaakkoispuolella Välimerellä.
<P>
Toiseksi New Flame -tapauksella ei ollut mitään tekemistä öljyn tankkaamisen kanssa, koska laivassa kuljetettiin metalliromua.
<P>
Kolmanneksi, toisin kuin suullisessa kysymyksessä väitettiin, öljyvuotoja ei ole tapahtunut seitsemää kertaa. 9.-10. helmikuuta tapahtuneen myrskyn aikana sattui yhden kerran pieni öljyvuoto. Onnettomuutta seuranneen kuukauden aikana aluksesta pumpattiin pois seitsemänsadankahdeksankymmenen kuutiometrin verran polttoainetta, josta mitään ei hukattu. Olisin kiitollinen, jos komission jäsen voisi vahvistaa kyseisen asian parlamentille. Jos rannikolla on öljyä, on todennäköisempää, että se on peräisin Sierra Nava -aluksesta, jonka ankkuri rikkoutui myrskyssä aiemmin tänä vuonna ja joka törmäsi maihin ja alkoi vuotaa öljyä.
<P>
Ehkä komission jäsen voisi myös kommentoida Gibraltarin viranomaisten ja Espanjan viranomaisten välistä yhteistyötä. Uskon, että yhteistyö oli esimerkillistä. Gibraltar noudattaa kaikkia sille kuuluvia kansainvälisiä velvollisuuksiaan, ja haluaisin kutsua espanjalaiset kollegani erityisesti Partido Popular -puolueesta kyseiseen vaalipiirini osaan keskustelemaan viranomaisten kanssa ja tarkastelemaan hylkyä.
<P>
Jotkut meriturvallisuutta ja saastumisriskejä koskevat huolenaiheet ovat todellakin oikeutettuja, eikä ainoastaan merten vaan myös ilmaston ja pohjaveden osalta vilkkaasti liikennöidyllä ja tiheään asutulla teollisuusalueella, jolla Gibraltar ja Espanja sen takana sijaitsevat. Älkäämme kuitenkaan salliko pettyneen opposition värittää puoluepoliittisilla keinoillaan eurooppalaisia ajatuksiamme.
<SPEAKER ID="238" NAME="Raül Romeva i Rueda">
Verts/ALE-ryhmän puolesta. - (ES) Arvoisa puhemies, katson, että Greenpeace teki parhaimman yhteenvedon tästä New Flame -rahtialusta koskevasta tilanteesta, kun se pystytti hylylle julistekankaan, jossa luki: ”vertido diplomático” - ”diplomaattinen vuoto”.
<P>
Ongelma on itse asiassa kaksitahoinen. On ympäristöongelma ja sitten on diplomaattinen ongelma. Jälkimmäistä ei kuitenkaan voi käyttää verukkeena sille, että ensimainittuun ei puututa vakavasti.
<P>
Esimerkiksi New Flame -tapaus on oire Algécirasin lahden vakavasta saastumisesta, joka johtuu siitä, että Gibraltar on laiminlyönyt eurooppalaisen lainsäädännön noudattamista ja siitä, että Espanjan viranomaiset ovat olleet liian sallivia. Haluaisin joka tapauksessa korostaa, tai ehkäpä olla kiitollinen siitä, että Partido Popular -puolue on yhtäkkiä kiinnostunut ympäristöasioista. Minulla on sellainen tunne, että mielenkiinto New Flame -rahtialusta kohtaan ei johdu niinkään tarpeesta käsitellä ympäristöongelmia vaan pyrkimyksestä muodostaa sisäinen oppositio, johon olemme niin tottuneita.
<P>
Toistaakseni asian uskon, että tähän liittyy diplomaattinen ongelma. Perusongelma koskee kuitenkin ympäristöongelmaa, ja sitä on käsiteltävä heti.
<SPEAKER ID="239" NAME="Willy Meyer Pleite">
GUE/NGL-ryhmän puolesta. - (ES) Arvoisat puhemies ja komission jäsen, olen osallistunut elokuusta lähtien useisiin parlamentin tekemiin aloitteisiin ja olen pitänyt useita puheita tässä täysistunnossa. Peruskysymys - jonka me kaikki tiedämme - koskee sitä, että Gibraltarin salmea ympäröivä alue on yksi Euroopan vilkkaimmin liikennöidyistä meriliikennealueista. Sillä seilaa vuosittain yli 100 000 alusta, joista 30 000 ankkuroi Algécirasin lahden ja Gibraltarin välisellä alueella.
<P>
Taustalla oleva ongelma koskee sitä, että näillä kahdella satama-alueella ei ole mitään elintä, joka koordinoi ja valvoo meriliikennettä. Tämä on perusongelma. Me olemme käynnistämässä selkeän ja tarkan aloitteen, jotta ne kaksi jäsenvaltiota, joita tämä asia koskettaa, voivat ratkaista koordinoinnin puutetta koskevan ongelman mahdollisemman pikaisesti. Kysymyksessä on kaksi satamaa, joissa laivaliikenne on kaikkein suurinta. Ei voida mitenkään hyväksyä, että valvontayksikköä ei edelleenkään ole perustettu.
<P>
Me emme tarkoita vain New Flame -rahtialusta, meillä oli myös Sierra Nava ja Samotraki, ja nämä ovat tapauksia, jotka tietenkin uhkaavat meriturvallisuutta, ihmisten turvallisuutta ja ympäristöä.
<P>
Siksi katson, että Euroopan unionin on oltava aloitteellinen ja annettava jäsenvaltioille selkeä direktiivi. 2000-luvulla ei voida mitenkään hyväksyä sitä, että alus on edelleen kyseisessä tilassa. Ehkä Espanja teki virheen antaessaan Gibraltarin hoitaa aluksen pelastustyöt? Ehkäpä näiden kahden hallinnon olisi pitänyt tehdä yhteistyötä?
<P>
Kysyn komission jäseneltä seuraavasta huomattavasta asiasta. Esitin komissiolle maaliskuussa kysymyksen - johon Stavros Dimas vastasi - jossa korostin asiaa, johon ei edelleenkään ole saatu selvyyttä, eli sitä, mitä laivassa kuljetettiin. Millaista metalliromua siinä kuljetettiin? Komission vastauksessa ilmoitettiin, että siinä kuljetettiin 700 tonnia IFO-380-polttoöljyä, mutta emme edelleenkään tiedä, minkä tyyppistä metalliromua siinä kuljetettiin. Tätä ei mielestäni voi mitenkään hyväksyä.
<P>
Kehotan komissiota kertomaan lopultakin, minkä tyyppistä metalliromua aluksessa kuljetettiin.
<SPEAKER ID="240" NAME="Luís Queiró" AFFILIATION="PPE-DE">
(PT) Arvoisa puhemies, hyvät naiset ja herrat, osallistun tähän keskusteluun New Flame -rahtialuksen tilanteen vuoksi. Alus haaksirikkoutui Algécirasin lahden ja Gibraltarin alueella elokuussa 2007. Tilannetta ei ole vieläkään selvitetty. Kuten hyvin tiedetään, aluksesta vuoti polttoainetta ja öljyä useaan kertaan elokuun 2007 ja helmikuun 2008 välillä. Me kaikki tiedämme, että tämän kaltaisen onnettomuuden seuraukset eivät tunne rajoja eivätkä valtioita ja että ne aiheuttavat vahinkoa sekä ympäristölle että rannikoiden väestölle.
<P>
Näin ollen liityn niiden espanjalaisten kollegoideni seuraan, jotka pyytävät vastausta kysymyksiin, jotka koskevat New Flame -rahtialusta. Nämä ovat olennaisia kysymyksiä, ja niihin on vastattava pikaisesti, koska onnettomuus ei kosketa ainoastaan Espanjan ja Gibraltarin viranomaisia. Se on onnettomuus, jolla on vaikutuksia ympäristöön, meriturvallisuuteen ja meritalouteen, ja näin ollen se vaikuttaa meihin kaikkiin.
<P>
Emme voi jättää huomioimatta sitä, että tämä alus törmäsi ja upposi eräällä maailman vilkkaimmin liikennöidyistä merireiteistä ja että sen lastia ei vieläkään ole purettu. Näin ollen diplomaattinen kinastelu on meidän huolistamme vähäisin. Kuitenkin kysymykset, jotka on nostettu esille, ovat sitä olennaisempia, kun otetaan huomioon, että parlamentti on juuri hyväksynyt meriturvallisuutta koskevan lainsäädännön, joka on osa toimenpidepakettia, jolla pyritään vahvistamaan eurooppalaista lainsäädäntöä ja yhdenmukaistamaan sitä tärkeiden kansainvälisten välineiden kanssa.
<P>
On näin ollen järkevää, että kysymme, kuinka asianmukaisia varoja, jotka on hyväksytty eurooppalaisella lainsäädännöllä, käytetään, tai ainakin niitä varoja, jotka ovat jo saatavilla, ja miten välttämätöntä yhteistyötä jäsenvaltioiden ja komission välillä koordinoidaan, erityisesti tietojenvaihdon, vastuunjaon ja käytännöllisten kyseisen tilanteen ratkaisuun tarvittavien toimenpiteiden osalta. Me arvioimme nimenomaan tässä yhteydessä varapuheenjohtaja Barrot'n lausuntoa, jonka hän esitti täällä ja joka ymmärtääkseni vastaa komission kantaa.
<SPEAKER ID="241" NAME="Francisca Pleguezuelos Aguilar" AFFILIATION="PSE">
(ES) Arvoisa puhemies, tämän keskustelun ja komission jäseneltä saatujen vastausten jälkeen on selvää, että Espanjan ja Andalusian viranomaiset pyrkivät kaikin tavoin toimimaan saastevuotojen estämiseksi ja meriturvallisuuden parantamiseksi. Nämä ovat tärkeitä asioita Espanjan hallitukselle, mikä näkyi sekä hallituksen reagoinnissa, mikä tapahtui nopeasti sekä reagointiajan että reagointitavan osalta, ja koska se ryhtyi useisiin laajoihin toimenpiteisiin ongelman ratkaisemiseksi ja vielä pahempien katastrofien estämiseksi. Me olemme jo puhuneet tästä.
<P>
On selvää, että New Flame -rahtialusta koskevan tapauksen vakavuus ei ole laajuudeltaan lähelläkään Prestige-alusta kohdanneen onnettomuuden vakavuutta, mutta sen seuraukset ovat työllistäneet ja huolettaneet maani Espanjan hallitusta.
<P>
Espanjan hallitusta ei todellakaan voi syyttää toimettomuudesta, päinvastoin. Espanja on heti onnettomuuden alusta saakka ollut yhteydessä Yhdistyneeseen kuningaskuntaan ja Gibraltariin. Se on pyrkinyt saamaan tietoja aluksesta ja törmäyksestä ja se on tarjonnut yhteistyötä kollegani Willy Meyer Pleiten ehdottaman aloitteen osalta. Lisäksi se on esittänyt, että se voisi koordinoida aloitetta.
<P>
Kuten komission jäsen sanoi, Euroopan unionilta on pyydetty apua elokuusta lähtien. Laivan omistajalle ja hänen yhtiölleen on ilmoitettu vahinkojen korvausvelvollisuudesta. Andalusian aluehallitus (Junta de Andalucía) on myös toimittanut Gibraltarille valituksen siitä, että se on mahdollisesti laiminlyönyt lainsäädännön noudattamista.
<P>
Espanjalle velvollisuuksien täyttäminen on ollut erittäin tärkeää, - se teki juuri tämän, eivätkä Prestige-aluksen yhteydessä tapahtuneet asiat toistuneet - mutta lisäksi tarvitaan koordinointia, ja nimenomaan koordinointi on ollut puutteellista. Näin ollen uskon, että sillä, että Espanjan turvautuu vuoropuhelua Gibraltarin kanssa käsittelevän foorumiin ja pitää sitä keinona, jonka avulla todella mahdollistetaan kykymme hallita kyseisiä tilanteita ja ehkäistä tulevia ei-toivottuja tilanteita, olisi saatava piste tälle asialle. Kaikki muu on pelkkää apatiaa, jota jotkut henkilöt tunsivat ja jonka he haluavat parlamentin käyvän uudelleen läpi.
<SPEAKER ID="242" NAME="David Hammerstein" AFFILIATION="Verts/ALE">
(ES) Arvoisa puhemies, vihreiden mielestä kyse ei ole syyllisyyden jakamisesta vaan sellaisten tehokkaiden keinojen löytämisestä, joilla voidaan korjata tällainen katastrofi tai pikemminkin sarja katastrofeja, joita tapahtuu päivittäin Gibraltarin salmella.
<P>
Tämä törmäys oli vakava varoitus, ja meidän olisi otettava se huomioon. Olemme pyytäneet komissiota hyväksymään toimenpiteitä, joilla voitaisiin torjua tyhmänrohkea ja vaarallinen polttoainetäydennyksiä koskeva käytäntö, joka on muuttamassa Gibraltarin, Yhdistyneen kuningaskunnan ja Espanjan aluevedet valtavaksi ja lainsuojattomaksi kelluvaksi bensiiniasemaksi, jota ei valvota ja jonka toiminnasta ei ole mitään takuita.
<P>
Sadat epämääräiset yksirunkoiset alukset seilaavat näillä merillä. Viime vuonna polttoainesiirtoja tehtiin kuusituhatta kertaa, ja niistä yli kymmenentuhatta tehtiin avomerellä ilman turvatoimenpiteitä, joista määrätään Marpolin yleissopimuksessa.
<P>
Olemme kertoneet Euroopan komissiolle, että emme voi jatkaa katastrofeista oppimista ja olemme pyytäneet sitä toimittamaan pöytäkirjan tälle parlamentille, tehokkaan pöytäkirjan meriliikenneyhteistyöstä Gibraltarin salmella ympäristön ja maalaisjärjen suojelemiseksi. Me emme voi selvitä tämänkaltaisesta katastrofista päivittäin tapahtuvien onnettomuuksien lisäksi.
<SPEAKER ID="243" NAME="Luis de Grandes Pascual" AFFILIATION="PPE-DE">
(ES) Arvoisa puhemies, haluaisin kiittää komission jäsentä Barrot'ta hänen vastauksistaan. Algécirasin lahdesta on tullut Gibraltarin salmen jätteenlaskupaikka. Laittomien polttoainetäydennyksien lisäksi jatkuvat saastevuodot, vaikkakin pienissä erissä, ja onnettomuudet, joissa lastista pääsee vuotamaan myrkyllisiä aineita, uhkaavat muuttaa suojellun alueen viemäriksi.
<P>
Tapaus, josta keskustelemme, ei uhkaa Espanjan ja Yhdistyneen kuningaskunnan välejä. Ne keskustelevat vanhoista epäkohdista järkevästi. New Flame -rahtialuksen tapauksessa - jos sallitte minun käyttävän ”unos por otros, la casa sin barrer” -sanontaa - ”raja ystävien välissä pitää ystävyyden tuoreena”.
<P>
On häpeällistä, että kuuden pitkän kuukauden aikana mikään toimivaltainen viranomainen ei kyennyt tekemään tehokasta päätöstä aluksen uppoamisen estämiseksi ja että saastuttavia vuotoja, jotka aiheutuivat törmäyksestä, ei ole ehkäisty.
<P>
Hylky makaa nyt merenpohjassa sisällään 42 500 tonnin metalliromulasti, jonka tyyppiä ja saastuttavia vaikutuksia ei tiedetä.
<P>
Arvoisa komission jäsen, työskentelemme kovasti Erika III -paketin eteen, - jonka kehittämisessä neuvosto ei ole osoittanut paljoakaan mielenkiintoa parlamentin kehotuksia kohtaan - jotta varmistaisimme, että merten saastumista torjuisi riippumaton viranomainen, viranomainen, jolla on valtaa tehdä päätöksiä tapauksen laajuuden arvioimisen jälkeen.
<P>
Tämä New Flame -rahtialusta koskeva tapaus vaikuttaa olevan omiaan oikeuttamaan juuri kyseisen päätöksentekovaltaa omaavan viranomaisen perustamisen. On lisäksi anteeksiantamatonta vedota Euroopan unionin jäsenvaltioihin, että ne saattaisivat asianmukaiset direktiivit osaksi lainsäädäntöään ja ratifioisivat kansainväliset sopimukset, joita voidaan soveltaa tässä tapauksessa. Oli ikävää, että Andalusiaa arvosteltiin ankarasti Prestige-alusta kohdanneen suuronnettomuuden takia. Kyseessä on valitettava manikealainen logiikka, jossa Andalusiaa kohtaan ei osoiteta mitään kunnioitusta. On häpeällistä, että kyseiseltä alueelta kotoisin olevat henkilöt nostivat asian esille.
<P>
Arvoisa komission jäsen, Andalusia tarvitsee sitä, että lailliset polttoainetäydennykset ja merellä tapahtuvat toimet, jotka tuovat vaurautta ja työllisyyttä alueelle, kulkevat käsi kädessä ehdottoman ympäristönsuojelun kunnioittamisen kanssa.
<SPEAKER ID="244" NAME="Inés Ayala Sender" AFFILIATION="PSE">
(ES) Arvoisa puhemies, tätä onnettomuutta ei todellakaan voida verrata muihin öljytankkereille tai edes Napolin kaltaisille säiliöaluksille tapahtuneisiin onnettomuuksiin. Napolin osalta IMB:n on vielä tehtävä päätös.
<P>
Toisaalta meidän olisi oltava erittäin tyytyväisiä siihen, että varapuheenjohtaja osallistuu tähän keskusteluun. Tällä hetkellä keskustelussa keskitytään erityisesti ympäristönäkökohtiin. Mielestäni on tärkeää, että Jacques Barrot'lla on valtaa puuttua molempiin kohtiin, ympäristöön ja liikenteeseen, uusien välineiden avulla.
<P>
Me ratkaisimme Gibraltarin kanssa diplomaattiset ongelmat, jotka koskivat lentoturvallisuutta. Haluaisin ilmoittaa Jacques Barrot'lle, että yritämme myös täällä ratkaista ja eritoten parantaa Gibraltarin kanssa diplomaattisia näkökohtia meriturvallisuuden osalta. Ongelmista huolimatta uskon, että on jo olemassa kanavia vuoropuheluun, jotka voivat osoittautua erittäin hyödyllisiksi.
<P>
Uskon myös, että Espanjan ja Andalusian viranomaiset ovat tehneet kaiken voitavansa tämän tyyppisen onnettomuuden osalta tällä erittäin tärkeällä Välimeren alueella, ja tietenkin ilahduimme ja olemme tyytyväisiä siihen, että he pyysivät välittömästi Euroopan unionia panemaan täytäntöön välineet, jotka sillä on käytössään.
<P>
Me uskomme vakaasti, että on tärkeää lähettää kansalaisille toivon sanoma synkempien asioiden osalta, ja näin ollen meidän olisi kannustettava teitä vahvistamaan Euroopan meriturvallisuusviraston hyödyllisiksi varotoimenpiteiksi osoittautuneita mekanismeja ja rantaviivaa koskevia suojelutoimenpiteitä. Kannustamme teitä myös jatkamaan sinnikkäästi työtä kolmannen meriturvallisuuden parantamista koskevan lainsäädäntöpaketin parissa ja erityisesti parantamaan satamien välistä yhteistyötä, joka ei aina ole ollut niin hyvää kuin se olisi voinut olla, ja todellakin esittelemään kaikki ne seikat, jotka liittyvät meriliikenteessä käytettävien polttoaineiden laadun parantamiseen. Kyse on IMO:n hiljattain tekemästä ehdotuksesta, jolla todellakin parannetaan tämän kaltaisten onnettomuuksien lopputulosta tai seurauksia.
<SPEAKER ID="245" NAME="Jacques Barrot">
komission varapuheenjohtaja. - (FR) Arvoisa puheenjohtaja, yritän vastata muutamiin kysymyksiin. Haluaisin ilmoittaa Gerardo Galeotelle, että komissiolle ei ole ilmoitettu, että metalliromu, jota New Flame -rahtialuksessa kuljetettiin, sisältäisi mitään tiettyjä myrkkyjä. Meillä ei ole mitään syytä uskoa, että kyseinen metalliromu olisi erityisen myrkyllistä.
<P>
Yhteisön pelastuspalvelumekanismista esitettiin myös kysymys. Espanjan viranomaiset pyysivät heti New Flame -rahtialusta kohdanneen onnettomuuden jälkeen, että pelastuspalvelumekanismi otettaisiin käyttöön. Sitä ei kuitenkaan ole pyydetty tämän jälkeen. Lopuksi haluaisin ilmoittaa parlamentille hylyn poiskuljettamisen osalta, että nostotoimet ovat parhaillaan käynnissä, koska nyt olosuhteet merellä ovat sellaiset, että metalliromu voidaan kuljettaa pois turvallisesti. Kuljetusoperaation odotetaan kestävän noin kolme kuukautta.
<P>
Lisäksi komissio käsittelee Andalusian hallituksen toimittamaa valitusta. Kaikki havaitut rikkomukset johtavat syytteeseen. Graham Watson esitti minulle myös muutaman kysymyksen. Haluaisin sanoa hänelle, että New Flame -rahtialuksen hylky on todellakin Gibraltarin aluevesillä. New Flame -rahtialusta koskevalla tapauksella ei ollut mitään tekemistä öljyn tankkaamisen kanssa. Yhdistyneen kuningaskunnan viranomaiset ilmoittivat komissiolle, että öljyn tankkaamista koskevia toimia säänneltiin voimassa olevan lain mukaisesti ja että toimet eivät aiheuttaneet erityisiä ongelmia. Huoltoalukset ovat aina kaksirunkoisia öljytankkereita, joilla on kaikki tarvittavat luvat.
<P>
Hyvä Willy Meyer, alusliikenteen seurantaa koskevalla direktiivillä - päätän tähän kohtaan - edistetään yhteistyötä alusliikenteen seurantaa koskevalla alalla. Merenkulun tietojenvaihtojärjestelmä SafeSeaNetin avulla voidaan vaihtaa tietoja.
<P>
Hyvä Luís Queiró, komissio uskoo, että direktiiviä, joka koskee rikosoikeudellisia seuraamuksia merten saastuttamisesta, voidaan soveltaa New Flame -rahtialuksen tapauksessa sekä yleisemmällä tasolla että tapauksissa, joissa polttoainetäydennyksillä on aiheutettu meren saastumista. Vuoden 2005 direktiivissä ei kuitenkaan määrätä lainsäädännöllisistä puitteista, jotka koskevat meren saastuttamiseen syyllistyneisiin henkilöihin kohdistuvia rikosoikeudellisia seuraamuksia.
<P>
Seuraamusten määräämisestä yksityistapauksissa ei säädetä direktiivissä vaan sovellettavassa kansallisessa lainsäädännössä esimerkiksi valituksen toimittamisen tai rikosoikeudellisiin toimiin ryhtymisen jälkeen. Kansallisten tuomioistuinten on määrättävä rangaistuksista heti sen jälkeen, kun rikoksen on todettu tapahtuneen.
<P>
Hyvä David Hammerstein, avomerellä tapahtuva öljyn siirtäminen on erittäin yleinen käytäntö meriliikenteessä. Periaatteessa tämä ei aiheuta ongelmaa, kun kaikkia varotoimenpiteitä noudatetaan. Laivanomistajat ovat laatineet hyvien käytäntöjen järjestelmän, joka koskee polttoainetäydennyksiä eli sitä, kun öljyä tankataan aluksiin. Kansainvälinen merenkulkujärjestö valmistautuu tällä hetkellä ottamaan käyttöön useita toimia, joilla pyritään ehkäisemään saastumista, joka aiheutuu öljyn siirtämisestä tankkereiden välillä. Jäsenvaltiot ja komissio ovat aktiivisesti tukeneet tätä lähestymistapaa. Aiomme kuitenkin pysyä jatkossakin erittäin valppaina tällä alalla.
<P>
Hyvä Luis de Grandes Pascual, vuonna 2005, kolmannen meriturvallisuutta koskevan lainsääntöpaketin osana, komissio esitti ehdotuksen direktiivistä, jossa määrätään siviilioikeudellista vastuuta ja vakuutuksia koskevien yhteisten sääntöjen vähimmäismäärästä. Euroopan parlamentti oli tyytyväinen tähän ehdotukseen. Valitettavasti neuvosto ei kuitenkaan ole ryhtynyt asianmukaisiin toimiin. Tämä ehdotus laadittiin sen vuoksi, että merten saastumisen uhreille voitaisiin antaa väliaikainen vastine ennen alituisesti lykkääntyvää kansainvälisten avoimina olevien sopimusten täytäntöönpanoa. Kyseiset sopimukset tulevat voimaan ainoastaan pitkällä viiveellä, tai sitten ne eivät päde kaikissa jäsenvaltioissa. Tämä johtaa tilanteisiin, jossa meriliikennealan toimijoita ja onnettomuuksien uhreja kohdellaan epätasa-arvoisesti.
<P>
En ole vastannut kaikkiin kysymyksiin, mutta haluaisin kertoa teille, että komissio on tietoinen jatkuvista erimielisyyksistä, jotka koskevat Gibraltarin aluevesiä. Ei ole meidän asiamme puuttua kyseiseen keskusteluun. Me voimme vain pyytää asianomaisia osapuolia vahvistamaan yhteistyötään ja parantamaan tiedonvaihtoa. Kolmikantafoorumin olisi keskityttävä kysymykseen, joka koskee yhteistyötä meriturvallisuuden alalla.
<P>
Hyvät naiset ja herrat, haluaisin käyttää tätä tilaisuutta ja kertoa teille, että parlamentti on todellakin kantanut vastuunsa merten saastumisen torjuntaa koskevan kolmannen meripaketin osalta. Teidän liikenne- ja matkailuvaliokuntanne on hyväksynyt kaikki seitsemän ehdotusta, ja minun on annettava kunnianosoitukseni parlamentille siitä, että se on auttanut minua paljon tässä asiassa. On kuitenkin totta, että huomasin edellisessä EU:n liikenneministerien neuvoston kokouksessa, että useat jäsenvaltiot vastustivat jonkun verran kahta ehdotusta. Ne koskivat ensinnäkin siviilioikeudellista vastuuta eli laivanomistajien vastuuta, jonka yhteydessä meidän on pitänyt ottaa käyttöön pakollinen vakuutusjärjestelmä, jolla on erittäin paljon merkitystä tulevaisuudessa. Toisessa lisäehdotuksessa tätä järjestelmää täydennetään. Ehdotus koski lippuvaltion vastuunalaisuutta. Lippuvaltion vastuunalaisuus on välttämätöntä, mikäli haluamme, että kaikki alukset, jotka seilaavat Euroopan valtioiden lippujen alla, merkitään Pariisin yhteisymmärrysmuistion valkoiselle listalle, millä osoitetaan, että ne täyttävät kaikki laatua koskevat vaatimukset. Emme kuitenkaan ole vielä saavuttaneet tavoitettamme. Haluaisin sanoa, että New Flame -rahtialusta kohdanneen onnettomuuden kaltaisten laivaonnettomuuksien välttämiseksi on erittäin tärkeää, että meillä on lainsäädäntö, joka on kolmannessa meripaketissa esitetyn ehdotuksen mukaisesti kattava ja jolla voidaan tehokkaasti torjua kaikissa vaiheissa merionnettomuuksia ja saastumista koskevat riskit.
<P>
Ei ole epäilystäkään siitä, että olemme edistyneet tässä asiassa. Kuten olen jo kertonut, meriturvallisuusvirasto on tarjonnut apuaan. Se on hiljattain vahvistanut saasteidentorjunta-alusten verkostoaan. Kuitenkaan mikään ei voi korvata tätä kolmatta meriturvallisuuspakettia sen osalta, josta voin vain toivoa, että parlamentti tukee sitä täysimääräisesti ja että jäsenvaltiot ovat valmiita tunnustamaan vastuunsa. Mikä dramaattinen tilanne meillä olisikaan käsissämme, jos huomenna Välimeren erittäin herkillä vesillä tapahtuisi öljyvuoto. Haluaisin tästä syystä kiittää teitä jälleen kerran täydestä tuestanne, jonka ansiosta tämä kolmas meripaketti voidaan panna tehokkaasti täytäntöön ja jonka ansiosta voimme valvoa tehokkaasti lippuvaltioita ja meillä on selkeä käsitys laivanomistajien vastuuvelvollisuudesta. Se on täysin välttämätöntä, mikäli haluamme välttää tällaiset katastrofit.
<P>
Haluan joka tapauksessa kiittää teitä siitä, että nostitte tämän asian esille. Sillä annetaan meille mahdollisuus korostaa jälleen kerran meriturvallisuuden välttämättömyyttä.
<SPEAKER ID="246" NAME="Gerardo Galeote" AFFILIATION="PPE-DE">
(ES) Arvoisa puhemies, haluan huomauttaa eräästä asiasta. Komissio puhui Gibraltarin aluevesistä. En tiedä, oliko kyseessä tulkkausvirhe vai lipsahdus komission jäsenen puolelta. Haluaisin hänen olevan selkeä tämän asian suhteen, koska, kuten hän hyvin tietää, Espanjan kuningaskunta ja Yhdistynyt kuningaskunta kiistelevät kyseisen alueen omistajuudesta.
<P>
Haluaisin hänen olevan hyvä ja selventävän tämän asian.
<SPEAKER ID="247" NAME="Jacques Barrot">
komission varapuheenjohtaja. - (FR) Arvoisa puhemies, en halunnut ottaa kantaa tähän asiaan. Viittasin vain laivaonnettomuuden maantieteelliseen sijaintiin Algécirasina, Gibraltarina. Olkaa hyvä ja älkää käsittäkö minua väärin. En halua ryhtyä ratkaisemaan kiistaa, jota en edes pystyisi ratkaisemaan.
<SPEAKER ID="248" NAME="Graham Watson" AFFILIATION="ALDE">
(EN) Arvoisa puhemies, komission jäsen oli täysin oikeassa. Kyseessä ovat Gibraltarin aluevedet, ja pitäisi kertoa julkisesti, että New Flame -rahtialuksen törmäys eikä uppoaminen ei tapahtunut Algécirasin tai Gibraltarin lahdella, tai miksi sitä haluaakaan kutsua. Onnettomuuspaikka sijaitsee Välimerellä Gibraltarin uloimmasta kallionkärjestä kaakkoon, ja tämä olisi selvennettävä julkisesti.
<SPEAKER ID="249" NAME="Puhemies">
(PL) Olen vastaanottanut kuusi työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan torstaina 24. huhtikuuta 2008.
<P>
Kirjalliset kannanotot (142 artikla)
<SPEAKER ID="250" NAME="Kartika Tamara Liotard  " LANGUAGE="NL">
Gibraltarin edustalla New Flame -rahtialusta kohdanneen onnettomuuden osalta huomio näyttää lähinnä keskittyvän Yhdistyneen kuningaskunnan ja Espanjan kiistaan Gibraltarista. On välttämätöntä, että diplomaattisella sapelinkalistelulla ei viedä huomiota pois Espanjan rannikkoa uhkaavasta ympäristökatastrofista. Loppujen lopuksi tämä on tärkeintä. Ympäristönsuojelu on aina asetettava etusijalle.
<P>
Sitten on vielä vastuuvelvollisuutta koskeva ongelma. Meillä on täällä ties kuinka monetta kertaa tapaus, jossa alus seilaa mukavuuslipun alla välttääkseen lakien noudattamista ja maksujen maksamista. Sitten se joutuu hankaluuksiin. EU:n olisi kyettävä toimimaan tällaisen kansainvälisten sääntöjen uhmaamisen ehkäisemiseksi. On oltava täysin selvää, kuka on vastuuvelvollinen tällaisissa onnettomuustapauksissa.
