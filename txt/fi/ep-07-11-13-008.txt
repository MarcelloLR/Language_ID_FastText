<CHAPTER ID="008">
Äänestysselitykset
<SPEAKER ID="120" NAME="Andreas Mölzer  " AFFILIATION="ITS">
kirjallinen.-(DE) Vaikka Bulgaria ja Romania ovat liittyneet onnistuneesti Euroopan talousalueeseen, Bryssel on ilmeisesti hämmästynyt siitä, etteivät maat ole edistyneet järjestäytyneen rikollisuuden ja korruption torjunnassa. Nämä ovat kuitenkin laajalle levinneitä ongelmia, jotka juontavat juurensa kommunistiajan jälkeiseen yhteiskuntapoliittiseen kehitykseen näissä valtioissa. Kansalaiset ovat hämmentyneitä kapitalismin nimettömyyden ja välinpitämättömyyden edessä ja turvautuvat sen sijaan tuttuihin, valmiisiin ja hyväksi havaittuihin verkostoihin.
<P>
Tämä todistaa jälleen kerran sen, ettei yhteiskunnallista muutosta voi toteuttaa ulkoapäin - vaikka Yhdysvallat sitä yrittääkin aggressiivisten sotiensa avulla ja EU heiluttelemalla ”liittymismahdollisuutta” näiden valtioiden nenän edessä. Jälkimmäinen on kuitenkin menettämässä tehokkuutensa. Samalla EU menettää mahdollisuutensa käyttää vaikutusvaltaansa sen jälkeen, kun valtiot ovat liittyneet jäseniksi. Tämän takia EU:n ei pidä tehdä samaa virhettä Turkin kohdalla.
<SPEAKER ID="122" NAME="Czesław Adam Siekierski" AFFILIATION="PPE-DE">
(PL) Arvoisa puheenjohtaja, haluan käsitellä Barbara Kudryckan mietintöä, joka koskee lyhytaikaista oleskelua varten myönnettävien viisumien myöntämisen helpottamista koskevan sopimuksen tekemistä Euroopan yhteisön ja Ukrainan välillä. Sopimus on erityisen merkittävä Puolan ja Ukrainan suhteiden kannalta, sillä historialliset siteet ovat yhdistäneet näitä kahta valtiota ja kansaa kautta vuosisatojen. Kaikkein merkittävimmät ukrainalaisten ystäviemme viisumimenettelyjen helpottamiseen tähtäävät toimet olisi toteutettava mahdollisimman nopeasti erityisesti nuorten, opiskelijoiden, akateemisesti koulutettujen ja kausityöntekijöiden osalta.
<P>
Pitkän aikavälin tavoitteena on viisumivapaa matkustusjärjestelmä EU:n ja Ukrainan välillä. Tällä luodaan merkittävä perusta Ukrainan tiiviimmälle yhdentymiselle Euroopan unioniin. Euroopan unionin on tuettava Ukrainan demokraattista kehitystä, osallistuttava kansalaisyhteiskunnan luomiseen ja helpotettava kansalaisten välisiä yhteyksiä.
<SPEAKER ID="123" NAME="Pedro Guerreiro  " AFFILIATION="GUE/NGL">
kirjallinen. -(PT) Euroopan yhteisön ja Ukrainan välinen lyhytaikaista oleskelua varten myönnettävien viisumien myöntämisen helpottamista koskevasopimus allekirjoitetaan samanaikaisesti takaisinottosopimuksen kanssa, koska nämä sopimukset ovat toisistaan riippuvaisia.
<P>
Kuten on jo todettu, nämä sopimukset ovat osa toimenpiteitä ja välineitä, joilla torjutaan Euroopan unioniin suuntautuvaa laitonta maahanmuuttoa. Mietinnössä hyväksytään suositukset, joissa todetaan, että ”EY:n ja erityisesti Euroopan komission on tarjottava asianmukaista teknistä ja taloudellista tukea Ukrainalle, jotta takaisinottosopimuksen täytäntöönpano saataisiin toteutettua mahdollisimman tehokkaasti”. Suhtaudumme kuitenkin kriittisesti tähän näkökohtaan.
<P>
Vaikka lyhytaikaista oleskelua varten myönnettävien viisumien myöntämisen helpottamista koskevassa sopimuksessa otetaan käyttöön tarkat menettelyjä koskevat määräajat, määrätään alennetuista viisumimaksuista tai luovutaan viisumimaksuista kokonaan ”tiettyjen henkilöryhmien” (?) ollessa kyseessä sekä edellytetään useissa tapauksissa yksinkertaistettua menettelyä, nämä toimenpiteet eivät vastaa odotuksia tai sitä, mitä tuhannet Ukrainan kansalaiset ovat pyytäneet.
<P>
Mietinnön esittelijät eivät ole ymmärtäneet, että nyt olisi toteutettava tehokkaasti toimenpiteitä, joilla pyritään entistä laajempien väestöryhmien viisuminsaannin helpottamiseen Ukrainassa tai jopa syrjimättömän viisumivapaan matkustusjärjestelmän luomiseen, kuten Ukraina on jo tehnyt useiden EU:n valtioiden kohdalla.
<P>
Äänestimme näin ollen tämän mukaisesti.
<SPEAKER ID="125" NAME="Andreas Mölzer  " AFFILIATION="ITS">
kirjallinen.-(DE) Euroopan unioni on jo aivan liian kauan auttanut valtioita eri puolella maapalloa sitomatta näitä avustuksiaan laittomien maahanmuuttajien takaisin ottoa koskeviin ehtoihin. Laittomia talouspakolaisia, joilla ei ole minkäänlaista koulutusta ja joilla on heikot tulevaisuudennäkymät, virtaa yhä enemmän kohdemaihin. Samanaikaisesti olemme kuulleet useista viisumiskandaaleista, henkilöistä, jotka ovat tulleet Euroopan unioniin matkailijoina ja kadonneet heti unionin matalapalkkaisille aloille samalla useita työpaikkoja tuhoten. On korkea aika sisällyttää takaisinottoa koskevat järjestelyt sopimukseen. Meidän on myös ehdottomasti estettävä ihmisten katoaminen taajamiemme nimettömyyteen.
<P>
Meidän on myös suhtauduttava varovasti kasvavaan intoon perustaa viisumikeskuksia, jotka sitten suljetaan käsiteltävien hakemusten vähäisyyden takia. Tämä käytäntö ei missään nimessä saa johtaa siihen, että viisumeita myönnetään sattumanvaraisesti vain keskuksen sulkemisen välttämiseksi.
<SPEAKER ID="127" NAME="Pedro Guerreiro  " AFFILIATION="GUE/NGL">
kirjallinen. -(PT) Euroopan yhteisön ja Moldovan välinen lyhytaikaista oleskelua varten myönnettävien viisumien myöntämisen helpottamista koskevasopimus, aivan kuten Venäjän ja Ukrainankin kanssa solmittavat sopimukset, allekirjoitetaan samanaikaisesti takaisinottosopimuksen kanssa, koska nämä sopimukset ovat toisistaan riippuvaisia.
<P>
Vaikka lyhytaikaista oleskelua varten myönnettävien viisumien myöntämisen helpottamista koskevassa sopimuksessa otetaan käyttöön tarkat menettelyjä koskevat määräajat, määrätään alennetuista viisumimaksuista tai luovutaan viisumimaksuista kokonaan ”tiettyjen henkilöryhmien” (?) (kuten virallisten valtuuskuntien jäsenten, liikemiesten, toimittajien, tiede-, kulttuuri- ja urheilutapahtumien osanottajien, opiskelijoiden, vaihto-ohjelmien osanottajien, lähisukulaisten, kansalaisyhteiskunnan edustajien ja lääketieteellisistä syistä maahan tulevien henkilöiden) ollessa kyseessä sekä edellytetään useissa tapauksissa yksinkertaistettua menettelyä, nämä toimenpiteet eivät vastaa odotuksia tai sitä, mitä tuhannet Moldovan kansalaiset ovat pyytäneet. Nyt olisi toteutettava tehokkaasti toimenpiteitä, joilla pyritään entistä laajempien yhteiskuntaryhmien viisuminsaannin helpottamiseen Moldovassa tai jopa syrjimättömän viisumivapaan matkustusjärjestelmän luomiseen, kuten Moldova on jo tehnyt useiden EU:n valtioiden kohdalla.
<P>
Lisäksi nämä sopimukset kuuluvat biometristen tietojen säilyttämiseen liittyviä välineitä sisältävän yhteisön maahanmuuttopolitiikan ja Schengen-alueen toimenpiteiden piiriin.
<P>
Äänestimme näin ollen tämän kantamme mukaisesti.
<SPEAKER ID="128" NAME="Adrian Severin  " AFFILIATION="PSE">
kirjallinen-(RO) Euroopan parlamentin ja PSE-ryhmän romanialaiset jäsenet äänestävät Euroopan yhteisön ja Moldovan välistä lyhytaikaista oleskelua varten myönnettäviä viisumeita koskevansopimuksen ja takaisinottosopimuksen hylkäämisen puolesta tai pidättäytyvät äänestämästä. Tämä ei johdu kyseisten asiakirjojen sisällön vastustamisesta, vaan niissä käytetyistä virheellisistä käsitteistä, jotka otettiin käyttöön stalinistisen Neuvostoliiton alaisuudessa romanian kielestä erillisen ”moldovan” kielen olemassa oloa koskevan ajatuksen vahvistamiseksi. Kyseiset Euroopan parlamentin jäsenet katsovat, että moldovan kieleen viittaava kohta on mitätön.
<SPEAKER ID="130" NAME="Ryszard Czarnecki" AFFILIATION="UEN">
(PL) Arvoisa puhemies, esitin tämän jo aikaisemmin. Haluan selvittää äänestyskäyttäytymistäni Henri Weberin vuorovaikutteisia digitaalitelevisiopalveluja koskevan mietinnön osalta. Mielestäni tässä asiakirjassa on erittäin mielenkiintoinen kappale, jossa korostetaan sitä, että julkisia audiovisuaalipalveluja pitäisi vahvistaa, ei heikentää. Äänestin mietinnön puolesta, koska Puolan pääministeriehdokas ilmoitti äskettäin, että julkisia televisiopalveluja pitäisi heikentää. Olen iloinen siitä, että Euroopan parlamentti ilmaisee selkeästi oman kantansa asiasta eli tukee julkisten televisiopalvelujen ja julkisten audiovisuaalipalvelujen vahvistamista.
<SPEAKER ID="131" NAME="Hélène Goudin  " LANGUAGE="SV">
Haluaisimme korostaa - kaikella kunnioituksella aihetta kohtaan - että Euroopan unionin kannalta tämä mietintö olisi voitu jättää tekemättä. Euroopan parlamentin olisi keskityttävä pienempialaisiin aiheisiin, eikä puututtava kaikkeen maan ja taivaan välillä.
<P>
Euroopan parlamentin kulttuuri- ja koulutusvaliokunta olisi lopetettava, koska se käsittelee aiheita, jotka eivät kuulu Euroopan unionin puitteissa toteutettavan yhteistyön piiriin. Useimmissa valiokunnan tuottamissa mietinnöissä ehdotetaan, että Euroopan unionin olisi säädeltävä erityisaloja, joilla Euroopan unionilla ei ole minkäänlaista toimivaltaa.
<P>
Nykyisen Euroopan unionin yhteistyökehyksen puitteissa on sovittu, että koulutuksen järjestäminen kuuluu yksinomaan jäsenvaltioille. Jäsenvaltiot päättävät myös kulttuuriasioista, ja Euroopan unionin yhteistyö onkin tällä hetkellä vain varsin suppeaa ja sitä toteutetaan erilaisten kulttuuriohjelmien parissa.
<P>
Näin ollen Euroopan parlamentin kulttuuri- ja koulutusvaliokunnan toiminnalle ei ole perusteita.
<SPEAKER ID="132" NAME="David Martin  " AFFILIATION="PSE">
kirjallinen. -(EN) Äänestin mietinnön puolesta. Kannatan sitä, että vuorovaikutteista digitaalitelevisiotekniikkaa käytetään eri tavoin kaikkien Euroopan kansalaisten hyödyksi. Mietinnössä korostetaan, että siirtyminen analogisista digitaalisiin lähetyksiin on merkittävä edistysaskel. Yhdistyneessä kuningaskunnassa tämä siirtyminen on meneillään, mutta eräissä muissa jäsenvaltioissa se on viivästynyt.
<SPEAKER ID="133" NAME="Joseph Muscat  " AFFILIATION="PSE">
kirjallinen.-(MT)Haluan käyttää keskustelun tuomaa tilaisuutta hyväkseni ja ilmoittaa, että olen pettynyt digitaalitelevision kehitykseen Maltalla.
<P>
Tiettyjä perusperiaatteita on kunnioitettava.
<P>
Ensinnäkin, maltalaisten kuluttajien olisi säilytettävä oikeutensa katsoa kansallisia maksuttomia televisiokanavia.
<P>
Periaatteessa kaikkien digitaalitelevisiopalvelujen tuottajien olisi tarjottava näiden televisiokanavien lähetyksiä maksutta. Lisäksi henkilöiden, jotka eivät osta digitaalivastaanotinta näiltä yhtiöiltä, pitäisi säilyttää oikeutensa näiden televisiokanavien signaalien vastaanottamiseen.
<P>
Toinen huomioni liittyy eri jakelukanavien, maanpäällisten digitaalitelevisiopalvelujen ja kaapelipalvelujen yhteentoimivuuteen Maltan tapauksessa. Puutteet maltalaisen järjestelmän yhteentoimivuudessa johtavat siihen, että kuluttajilla on vähemmän valinnanvaraa. Jos kuluttajat haluavat käyttää toisen yhtiön tarjoamia palveluja, heidän on asennettava toinen vastaanotin.
<P>
Toivon, että nämä ongelmat ratkaistaan tässä asiassa toimivaltaisten viranomaisten toimintatapojen päivittämisellä.
<SPEAKER ID="134" NAME="Andrzej Jan Szejna  " AFFILIATION="PSE">
kirjallinen. - (PL) Henri Weberon laatinut erittäin mielenkiintoisen mietinnön tästä tätä nykyä kiistanalaisesta aiheesta. Digitalisoinnin nykytilanteessa palvelut, verkot ja yritysmallit ovat huomattavasti kehittyneet ja tarjoavat katsojille merkittävän määrän valintamahdollisuuksia. Yhteentoimivuudesta on tullut keskeinen käsite tieto- ja televiestintäverkoissa.
<P>
Olen samaa mieltä siitä, että käyttäjien toiveet on asetettava etusijalle markkinoiden kehittämisessä. Katsojat onkin otettava tärkeimmäksi huolenaiheeksi, ja heidän on voitava tehdä valintojaan asiantuntevasti, jotta he pystyisivät hyötymään kaikista uusien teknologioiden tarjoamista mahdollisuuksista.
<P>
Yhteentoimivuudesta käytävän keskustelun tärkeimpänä aiheena on kuluttajien valintavaihtoehtojen lisääminen vuorovaikutteisissa televisiopalveluissa. Nämä valinnat koskevat pikemminkin operaattoreiden tarjoamia palveluja kuin laitteita, varsinkin kun ne voivat olla hyvin erilaisia, ja tilaajat voivat valita erilaisten järjestelmien välillä sen mukaan, millaisia sisältöjä he haluavat ja mitä palveluja on tarjolla.
<P>
Olen yhtä mieltä esittelijän kanssa siitä, että siirryttäessä digitaalilähetyksiin ja palvelujen yhteentoimivuuteen olisi edelleen edistettävä eurooppalaisten standardointielinten laatimia avoimia standardeja, ja vietävä eteenpäin tätä aloitetta edistämällä eurooppalaisia digitaalitelevisiostandardeja myös muualla maailmassa.
<SPEAKER ID="136" NAME="Jan Andersson, Göran Färm, Anna Hedh ja Inger Segelström  " LANGUAGE="SV">
Katsomme, että kalatalousvaliokunnan tarkistukset eivät lisää mitään myönteistä komission ehdotukseen, vaan ovat pikemminkin askelia taaksepäin. Emme voi hyväksyä avoimuuden rajoittamista, ja mietinnössä esitetyillä toimilla pyritään juuri tähän.
<SPEAKER ID="137" NAME="Duarte Freitas  " AFFILIATION="PPE-DE">
kirjallinen. -(PT) Komission ehdotuksen, joka koskee neuvoston asetusta kalatalousalan tietojen keruusta, tavoitteenaon kehittää monivuotisia näytteenotto-ohjelmia, jotka ovat alueellisesti hyvin integroituja ja joihin sisällytetään ekologisia, taloudellisia, sosiaalisia tietoja ja ympäristötietoja. Tarkistetun tietojenkeruuasetuksen tavoitteena on vastata uuteen kysyntään, joka johtuu tarpeesta siirtyä hallinnoimaan kalastusta (laivasto- ja alueperustaisesti kalakantaperustaisen hallinnoinnin asemesta) ja ryhtyä soveltamaan kalastuksenhallinnoinnissa ekosysteemiperustaista lähestymistapaa.
<P>
Tavoitteena on varmistaa kalastusalan erilaisiin tilanteisiin paremmin vastaavan lähestymistavan käyttöönotto, sillä kalastusalalla tarvitaan erilaisia strategioita yhteisen ongelman ratkaisemiseksi. Tavoitteena on myös muuttaa prosessit avoimemmiksi ja näin varmistaa kalataloutta koskevien tietojen tehokkaampi ja hyödyllisempi käsittely ja käyttö.
<P>
Parlamentin mietintö ansaitsee tukeni.
<SPEAKER ID="138" NAME="Pedro Guerreiro  " AFFILIATION="GUE/NGL">
kirjallinen. -(PT) Tällä ehdotuksella halutaan korvata vuoden 2008 alusta yhteisön puitteista yhteisen kalastuspolitiikan toteuttamista varten tarvittavien tietojen keruulle ja hallinnalle annettu neuvoston asetus (EY) N:o 1543/2000.
<P>
Meidän olisi korostettava tiettyjä ehdotuksen ja nykyisen asetuksen välisiä eroja, kuten uudentyyppisten tietojen mukaan ottamista, laivastoperustaisen ja eri alueiden eroihin perustuvan (alueperustaisen) lähestymistavan käyttämistä sekä kolmevuotisohjelmien valmistamista.
<P>
Tänään hyväksytyllä tekstillä selvennetään myös sitä, minkätyyppisiä tietoja komissio voi saada käyttöönsä, korostetaan tietojen luottamuksellisuutta ja määrätään eriasteisista seuraamuksista sen mukaan, kuinka vakavaa vaatimusten noudattamatta jättäminen jäsenvaltioissa on, sekä asetetaan muun muassajäsenvaltioiden kansallisten ohjelmien kehittäminen yhteisön rahoitusosuuden edellytykseksi. Komission on myös määriteltävä selvästi käsitteet ”virallinen tietopyyntö” ja ”puutteellinen kansallinen ohjelma”.
<P>
Yksittäisten jäsenvaltioiden on otettava käyttöön luotettaviin ja kalatalouden tieteellisen tutkimuksen kannalta mahdollisimman täydellisiin tietoihin perustuvia toimenpiteitä niiden meren biologisten luonnonvarojen asianmukaisen hoidon varmistamiseksi. Tämä yksittäisten jäsenvaltioiden toimivalta kuitenkin kyseenalaistetaan uudistussopimuksessa tavalla, jota emme voi hyväksyä.
<SPEAKER ID="139" NAME="David Martin  " AFFILIATION="PSE">
kirjallinen. -(EN) Kannatin komission ehdotuksesta neuvoston asetukseksi kalatalousalan tietojen keruuta, hallintaa ja käyttöä koskevista yhteisön puitteista sekä yhteistä kalastuspolitiikkaa koskevien tieteellisten lausuntojen tukemisesta laadittua mietintöä. Tämä on kiistanalainen mietintö, jonka pitäisi mahdollistaa yhteiseen kalastuspolitiikan kuuluvien toimien toteuttaminen.
<SPEAKER ID="141" NAME="Glyn Ford  " AFFILIATION="PSE">
kirjallinen. -(EN) On aivan oikein, etteivät pienet ryhmät voi vaikuttaa suhteettomasti parlamentin toimintaan. Vaikka kannatankin oikeutta mielipiteiden moninaisuuden ilmaisemiseen keskusteluissa, tätä periaatetta ei pitäisi ulottaa parlamentin hallintoon tai muihin teknisiin asioihin. Olen myös tyytyväinen siihen, että sitoutumattomien jäsenten edustusta vähennetään puheenjohtajakokouksen kokoonpanossa, jossa tähän asti muutamasta henkilöstä koostunut ryhmä oli paremmin edustettuna kuin yli 200 jäsenestä koostuva poliittinen ryhmä.
<SPEAKER ID="143" NAME="Karin Scheele" AFFILIATION="PSE">
(DE) Arvoisa puhemies, äänestämiseen käytettävää aikaa säästääkseni sanoin sanottavani jo äänestysselitysten aikana. Olen tyytyväinen siihen, että parlamentti hyväksyi tämän mietinnön selvällä äänten enemmistöllä, sillä tiedän, että asiasta on käyty vaikeita ja intensiivisiä keskusteluja neuvoston työryhmissä. Parlamentti lähettää tänään selkeän viestin.
<P>
Mietinnön avulla saamme paremmanlaatuisia kansanterveyttä sekä työterveyttä ja työturvallisuutta koskevia tilastoja. Tätä samaa edellytystä sovellamme moniin muihinkin tulevaisuudessa toteutettaviin politiikkoihin.
<SPEAKER ID="144" NAME="Romano Maria La Russa" AFFILIATION="UEN">
(IT) Arvoisa puhemies, hyvät naiset ja herrat, tehtävänäni on laatia lausunto työterveyttä ja työturvallisuutta koskevasta yhteisön strategiasta ja puhunkin osin tulevan lausunnon valmistelijan roolissani. Haluan selventää kantaani - kannatan epäilemättä ehdotettua asetusta, jonkatavoitteena on luoda oikeudellinen kehys järjestelmälliselle tilastojen laatimiselle mainituilla aloilla. Haluan käyttää tilaisuutta hyväkseni ja korostaa sitä, kuinka tärkeää on tukea kaikkia aloitteita, joilla voidaan selventää tilannetta Euroopassa ja eri jäsenvaltioissa, ja jonka pohjalta jäsenvaltiot voivat toteuttaa asianmukaisimmiksi arvioimiaan politiikkoja.
<P>
Tämän vuoksi Euroopan unionissa tapahtuviin ja eräitä maita vitsauksen lailla vainoaviin työtapaturmiin olisi sovellettava Euroopan laajuista lähestymistapaa. Lähestymistavan on mentävä nykyistä ”herrasmiessopimusta” pidemmälle, ja sen on tehtävä tietojen keräämisestä järjestelmällisempää ja säännöllisempää, määrätyin väliajoin tapahtuvaa. Siinä on otettava asianmukaisesti huomioon myös Euroopan työturvallisuus- ja työterveysviraston sekä Euroopan elin- ja työolojen kehittämissäätiön laatimat tutkimukset ja julkaisut. Vertailukelpoiset tiedot, sekä parhaiden käytäntöjen vaihto ja tulosten levittäminen voivat jo itsessään kannustaa maita jäljittelemään muualla onnistuneesti toteutettavia toimia.
<SPEAKER ID="145" NAME="Ilda Figueiredo  " AFFILIATION="GUE/NGL">
kirjallinen. -(PT) Komissio vastaa yhteisön tilastojen tuottamisesta koordinoimalla tilastotietojen tarvittavaa yhdenmukaistamista, kun taas esimerkiksi muuttujien määrittelyä, jakautumista, täytäntöönpanopäivämääriä, tiheyttä, ja niin edelleen, koskevien tietojen keräämisestä vastaavat jäsenvaltiot. Tietojen jaottelu olisi suoritettava myös sukupuolen perusteella, jotta voitaisiin ottaa huomioon mahdolliset sukupuoliin liittyvät erot.
<P>
Työterveyden ja työturvallisuuden alalla olisi myös otettava huomioon Euroopan työturvallisuus- ja työterveysviraston sekä Euroopan elin- ja työolojen kehittämissäätiön laatimat tutkimukset ja julkaisut. EU:n ulkopuolella olisi tehostettava edelleen yhteistyötä YK:n, erityisesti Kansainvälisen työjärjestön ja Maailman terveysjärjestön kanssa.
<P>
Työterveydelle ja -turvallisuudelle annetaan täydentävää rahoitusta työllisyyttä ja sosiaalista yhteisvastuuta koskevan yhteisön ohjelman (Progress) kautta. Periaatteessa tulisi ottaa huomioon taloudellinen tuki jäsenvaltioille niiden kansallisen kapasiteetin tehostamista varten, jotta ne voisivat panna täytäntöön parannuksia ja luoda uusia tilastotietojen keräämisvälineitä.
<SPEAKER ID="146" NAME="Jules Maaten  " AFFILIATION="ALDE">
kirjallinen. -(NL) Eurooppaa uhkaavat tartuntataudit, kuten äkillinen vakava keuhkotieoireyhtymä eli SARS (severe acute respiratory syndrome) ja lintuinfluenssa, osoittavat, että kauaskantoiset Euroopan-laajuiset toimet ovat tarpeen, jotta mahdollisten pandemioiden leviäminen Eurooppaan estetään.
<P>
Jäsenvaltioiden yksipuoliset toimet eivät riitä tämänkaltaisiin sairauksiin liittyvien uhkien torjumiseen. Tarvitsemme Euroopan tasolla koordinoidun suunnitelman, ja tämän takia meidän on määriteltävä suojelun taso eri jäsenvaltioissa.
<P>
On siis erittäin tärkeää, että meillä on yhteisön tasolla käytettävissä vertailukelpoisia, ajan tasalla olevia tietoja pandemioilta ja laajalle levinneiltä taudeilta suojautuaksemme. Meidän on erityisesti harkittava jäsenvaltioiden viruslääke- ja rokotusvarastojen kokoa.
<P>
Itse olisin rauhallisempi, jos tietäisin, että Euroopassa on jo riittävät varastot viruslääkkeitä ja rokotteita. Ilman uusia toimivalmiuksia komissio joutuu seuraamaan mahdollista pandemian leviämistä avuttomana.
<SPEAKER ID="148" NAME="Ian Hudghton  " AFFILIATION="Verts/ALE">
kirjallinen. -(EN) Äänestin Euratomin hankintakeskusta koskevan Romana Jordan Cizeljin laatiman mietinnön hylkäämisen puolesta. Katson, että hankintakeskuksen pitäisi olla Euratomista riippumaton, koska ydinenergian käytön edistämistä ja sen valvomista ei pitäisi liittää toisiinsa.
<P>
Ydinteollisuus ei tarjoa ratkaisua Euroopan energiatarpeeseen. Euroopan on pyrittävä hyödyntämään enemmän uusiutuviin energialähteisiin liittyviä mahdollisuuksia ja poistettava ydinvoimalat vähitellen käytöstä.
<SPEAKER ID="150" NAME="Ryszard Czarnecki" AFFILIATION="UEN">
(PL) Arvoisa puhemies, haluan selvittää äänestyskäyttäytymistäni tämän erittäin tärkeän päätöslauselman osalta. Euroopan parlamentti on puuttunut asiaan, joka usein jätetään huomioimatta. Ihmiset harrastavat yhä vähemmän liikuntaa yksittäisissä Euroopan unionin jäsenvaltioissa, ja urheiluun suhtaudutaan yhä kevyemmin sen sosiaalisesta ja kulttuurisesta merkityksestä huolimatta. Äänestin tämän vuoksi - ja täysin tietoisena asian merkityksestä - tämän päätöslauselman puolesta. Olen tyytyväinen parlamentin näkemykseen asiasta.
<SPEAKER ID="151" NAME="Tomáš Zatloukal" AFFILIATION="PPE-DE">
(CS) Arvoisa puhemies, hyvät naiset ja herrat, kannatin mielelläni Pál Schmittin laatimaa mietintöä, joka koskee urheilun asemaa koulutuksessa, koska urheilulla ja liikunnalla voidaan merkittävästi torjua epäterveellisiä suuntauksia. Kannatan myös toimintojen nykyaikaistamista koulujen liikuntakasvatuksessa ja erityisesti tuen kouluissa järjestettävien fyysisten ja henkisten toimintojen välisen tasapainon varmistamista. Kannatan investointeja koulujen ja koulutuskeskusten laadukkaisiin liikuntamahdollisuuksiin ja asianmukaisten toimenpiteiden toteuttamista, jotta koulujen liikuntatilat ja -ohjelmat olisivat kaikkien oppilaiden, myös vammaisten oppilaiden saatavilla. Näin varmistamme, että kaikilla oppilailla on mahdollisuus osallistua eri urheilulajeihin. Myönteisiä aloitteita ovat myös koulujen pakollisen liikuntakasvatuksen tuntimäärien lisääminen ja sellaisten laitosten ja järjestöjen tunnistaminen, jotka edistävät liikunnan integroimista koulujen ja esikoulujen toimintaan. Haluan kiittää Pál Schmittiä tästä hyvin laaditusta mietinnöstä.
<SPEAKER ID="152" NAME="Frank Vanhecke" AFFILIATION="ITS">
(NL) Arvoisa puhemies, äänestin tyhjää urheilun asemaa koulutuksessa koskevasta Pál Schmittin mietinnöstä. Haluan todeta, etten tietenkään vastusta koulu-urheilua sen enempää kuin mahdollisimman paljon liikuntatunteja tarjoavia koulujakaan, päinvastoin.
<P>
On sanomattakin selvää, että liikunnanopettajia pitäisi kohdella samoin kuin muitakin opettajia.
<P>
Äänestin tyhjää, koska olen sitä mieltä, että urheilun ja opetuksen, ja yleensäkin liikunnanopetuksen alalla toimivallan olisi kuuluttava yksinomaan jäsenvaltioille, eikä Euroopan unionin tarvitse määrätä kaikista asioista.
<P>
Minua häiritsee tässä mietinnössä myös se, että monikulttuurista yhteiskuntaa ja niin kutsuttuja sukupuolikysymyksiä käsitellään mietinnön alussa, lopussa ja keskellä, ja tämä on hieman liikaa, kun otetaan huomioon mietintöä ympäröivä poliittinen korrektius. Suutari pysyköön lestissään, ja Euroopan unioni määrätköön aloilla, joilla sillä on toimivaltaa.
<SPEAKER ID="153" NAME="Jan Andersson, Göran Färm, Anna Hedh ja Inger Segelström  " LANGUAGE="SV">
Ruotsalaiset sosiaalidemokraatit päättivät äänestää tyhjää lopullisessa äänestyksessä. Äänestimme tyhjää, sillä vaikka mietinnössä käsitellään useita merkittäviä näkökohtia, jotka liittyvät urheilun asemaan koulutuksessa, siinä kuitenkin myös samalla käsitellään asioita, jotka kuuluvat ja joiden pitäisi jatkossakin kuulua jäsenvaltioiden toimialaan.
<P>
Äänestimme 10, 24 ja 47 kohdissa esitettyjä lausuntoja vastaan. Olemme samaa mieltä siitä, että liikunta on tärkeää ja vapaaehtoistyöllä on merkittävä tehtävä eurooppalaisessa urheiluliikkeessä. Euroopan unionin ei kuitenkaan pitäisi sekaantua siihen, onko lapsilla kaksi, kolme vai neljä tuntia liikuntakasvatusta viikossa.
<P>
On myös tärkeää, että sukupuolten tasa-arvoon liittyviä asioita sisällytetään opetusohjelmaan, ja että liikunnanopettajia koulutetaan tässä asiassa. Olemme myös samaa mieltä siitä, että on hyvä tarjota lapsille sekaryhmissä tapahtuvaa liikunnanopetusta, mutta tämäkään asia ei kuulu EU:n toimivaltaan.
<P>
Haluamme kuitenkin korostaa, että jaamme mietinnössä esitetyn näkemyksen siitä, että urheilu on merkityksellistä useasta syystä. Urheilulla voidaan merkittävästi torjua sellaisia epäterveellisiä suuntauksia, jotka liittyvät muun muassa liikalihavuuteen. Urheilu myös tuottaa yhteiskunnan kannalta lisäarvoa sen kasvatuksellisen luonteen ansiosta.
<SPEAKER ID="998" NAME="Derek Roland Clark ja Jeffrey Titford  " AFFILIATION="IND/DEM">
kirjallinen. - (EN) UKIP-puolue kannattaa urheiluun tehtävien investointien lisäämistä sekä urheiluun osallistumista. Emme kuitenkaan voi hyväksyä sitä, että liikuntakasvatuksesta tehtäisiin kaikille pakollinen aine, tai sitä, että Euroopan unioni poistaisi Yhdistyneessä kuningaskunnassa käytössä olevan vanhempien oikeuden jättää lapsensa liikuntakasvatuksen ulkopuolelle, koska useat ihmisryhmät vastustavat urheilua joko uskonnollisista tai kulttuurisista syistä, eivätkä kaikki vammaiset lapset voi fyysisistä syistä ottaa osaa kaikkiin urheilulajeihin, vaikka niin haluaisivatkin. Liikuntakasvatuksen pakollisuudesta päättävät rehtorit ja hallintoneuvostot, ei Euroopan unioni. Euroopan unionilla ei missään tapauksessa ole toimivaltaa urheilun alalla. UKIP-puolue on tyytyväinen urheilun alalla toimivien vapaaehtoisten henkilöiden työlle annetusta tunnustuksesta, mutta uskoo, että ystävällisen kilpailuhengen mukaisesti tämä pitäisi tehdä kansallisella, ei Euroopan unionin tasolla.
<SPEAKER ID="154" NAME="Ilda Figueiredo  " AFFILIATION="GUE/NGL">
kirjallinen. -(PT) Kuten mietinnössä todetaan, urheiluun on kiinnitettävä huomiota sen sosiaalisten ja kulttuuristen ulottuvuuksien sekä liikunnan välittämien kasvatuksellisten ja sosiaalisten arvojen, kuten itsekurin, henkilökohtaisiin haasteisiin vastaamisen, solidaarisuuden, terveen kilpailuhengen, vastustajien kunnioittamisen, sosiaalisen osallisuuden, kaikenlaisen syrjinnän torjumisen, joukkuehengen ja suvaitsevaisuuden vuoksi.
<P>
Näin ollen urheilu voi monikulttuurisessa yhteiskunnassamme olla, ja sen pitäisi olla, olennainen osa muodollista ja epämuodollista koulutusta, sillä tutkimukset ovat osoittaneet säännöllisen liikunnan parantavan henkistä ja ruumiillista hyvinvointia ja vaikuttavan myönteisesti oppimiskykyyn.
<P>
Olemme näin ollen samaa mieltä siitä, että jäsenvaltioiden ja toimivaltaisten viranomaisten pitäisi varmistaa, että koulujen ja esikoulujen opetusohjelmissa painotetaan entistä enemmän terveysnäkökohtia edistämällä mainituille ikäryhmille sopivia erityisiä liikuntamuotoja ja lisäämällä seurojen ja yhdistysten tietämystä asiasta muun muassa sen varmistamiseksi, että lapset voivat aloittaa liikunnan mahdollisimman nuorena kehityksen ja terveyden hyväksi, sekä varmistaa, että liikuntakasvatukselle taataan asema, joka soveltuu oppilaitoksen profiiliin ja opintojen tasoon.
<SPEAKER ID="155" NAME="Ian Hudghton  " AFFILIATION="Verts/ALE">
kirjallinen. -(EN) Tuen täydestä sydämestäni Pál Schmittin mietintöä, joka koskee urheilun asemaa koulutuksessa. Nuorten osallistumista urheiluun olisi rohkaistava useasta syystä; urheiluharrastuksella on myönteisiä vaikutuksia väestön terveyteen, se edistää sosiaalista osallisuutta, yhteisöhenkeä sekä kansallista ja eurooppalaista yhteenkuuluvuutta.
<P>
Kotimaani Skotlannin väestön terveydentilaa kuvaavat luvut ovat Euroopan huonoimpien joukossa. Skotlantilaisten viimeaikainen menestyminen urheilussa, sekä Glasgow'n valinta vuoden 2014 kansainyhteisön kisojen (Commonwealth Games) kisaisännäksi ovat kuitenkin herättäneet väestön mielenkiinnon. Voimme vain toivoa, että nämä menestymiset voidaan kanavoida myönteisesti ja että Skotlanti pääsee eroon ”sairaan miehen” -leimastaan ja voi näyttää muulle Euroopalle esimerkkiä siitä, kuinka urheilua voidaan tehokkaasti käyttää yhteisön hyvinvoinnin edistämiseksi.
<SPEAKER ID="997" NAME="Genowefa Grabowska  " AFFILIATION="PSE">
kirjallinen. - (PL) Äänestin mietinnön puolesta, sillä siinä käsitellään asiaa, joka on erityisen tärkeä nuoremman eurooppalaisen sukupolven terveyden ja yleensäkin heidän elämänsä kannalta.
<P>
Liikuntakasvatus uhkaa syrjäytyä koulun opetusohjelman osana; liikuntatuntien määrä EU:ssa on vähentynyt jatkuvasti. Koulujen liikuntapaikkojen ja -tilojen rahoitus ei ole riittävää. Lisäksi liikuntatunneilla käytettävät välineet ovat usein kaikin puolin kuluneita. Liikunnanopettajien koulutuksen laadussa on myös suuria eroja. Kokonaiskuva ei herätä juurikaan luottamusta. Tämän takia tuemme nykyisen tilanteen korjaamiseen pyrkivää Euroopan parlamentin aloitetta.
<P>
Toivomme, että tämän aloitteen myönteiset vaikutukset ovat nähtävissä jo muutaman vuoden kuluttua. Koululiikunnan lisäämisellä ei pyritä vain parempien tulosten saavuttamiseen kilpailuissa tai tulevissa olympialaisissa. Sillä pyritään myös varmistamaan, että tämän sukupolven nuoret eurooppalaiset olisivat terveempiä, pysyisivät paremmassa kunnossa eivätkä kärsisi liikalihavuudesta, kuten nykyään valitettavan usein käy. Tiedän, mistä puhun, sillä kotimaassani Puolassa liikalihavuudesta tai ylipainosta kärsivien lasten ja nuorten määrä nousee hälyttävää vauhtia. Haluan uskoa, että tämä Euroopan parlamentin aloite, jolla pyritään kiinnittämään huomiota eurooppalaisen koulujärjestelmän puutteisiin liikuntakasvatuksen alalla, sekä siinä esitetyt korjaavat toimenpiteet synnyttävät pitkäaikaisia myönteisiä tuloksia.
<SPEAKER ID="156" NAME="David Martin  " AFFILIATION="PSE">
kirjallinen. -(EN) Äänestin tämän valiokunta-aloitteisen mietinnön puolesta. Siinä kannustetaan kaikkia Euroopan unionin jäsenvaltioita sisällyttämään liikuntakasvatus kaikkien kouluikäisten lasten opetusohjelmaan. Nuorten liikunnan tukeminen auttaa liikalihavuuteen ja alhaiseen peruskuntoon liittyvien ongelmien sekä liikunnan puutteesta johtuvien, myöhemmin ilmenevien toissijaisten terveysongelmien ehkäisemisessä.
<SPEAKER ID="157" NAME="Luís Queiró  " AFFILIATION="PPE-DE">
kirjallinen. -(PT) Aihe, urheilun asema koulutuksessa, on tärkeä useasta syystä. Voimme mainita esimerkiksi liikalihavuuden, josta on tullut yhä suurempi ongelma Euroopassa ja erityisesti nuorison keskuudessa. Tämä on hälyttävää. Liikalihavuudesta on tullut kansanterveydellinen ongelma, jonka seuraukset heijastuvat näiden henkilöiden koko elämään. Emme myöskään voi unohtaa, että nämä henkilöt kärsivät terveysongelmista koko elämänsä ajan, ja tällä on huomattavia sosiaalisia ja taloudellisia seurauksia yhteiskuntamme organisaatioon ja tulevaisuuteen.
<P>
Toinen merkittävä tosiseikka on se, että liikuntatuntien määrä EU:ssa on vähentynyt jatkuvasti. Liikunnan vähäisyys heijastuu erittäin huolestuttavina lukuina: EU:n 27 jäsenvaltion alueella joka neljäs lapsi kärsii ylipainosta.
<P>
Kannatan mietintöä, joka pyrkii tukemaan myönteisten toimenpiteiden toteuttamista uusien sukupolvien terveellisten elämäntapojen kannustamiseksi.
<SPEAKER ID="158" NAME="Frédérique Ries  " LANGUAGE="FR">
Tarve eurooppalaisten nuorten liikuntaharrastusten kannustamiseen on nyt suurempi kuin koskaan aikaisemmin.
<P>
Syy on yksinkertainen: lapsemme ovat tottumassa liikkumattomaan elämäntapaan, ja meidän on löydettävä vaihtoehtoja napostelulle ja pelikonsoleille ja meidän on löydettävä ne nopeasti.
<P>
Tämän takia yhdyn täysin tämän Pál Schmittin valiokunta-aloitteisen mietinnön sanomaan, jossa vaaditaan pakollisten liikuntakasvatustuntien määrän lisäämistä peruskouluissa. Tämä on tärkeää kahdesta syystä.
<P>
Koulu on ensinnäkin luonnollinen paikka tärkeiden sosiaalisten arvojen, kuten rehellisyyden, solidaarisuuden, joukkuehengen, suvaitsevaisuuden ja reilun pelin opettamiseen yhteiskuntamme nuorimmille jäsenille. Näitä arvoja on myös - ja ennen kaikkea - noudatettava perheen piirissä.
<P>
Toiseksi, kohtaamamme uhkat, nimittäin nuorison lisääntyvästä liikalihavuudesta johtuvat, kansanterveyttä uhkaavat ongelmat, sekä henkilökohtaisiin valintoihin perustuvan koulujärjestelmän luomat sosiaaliset ongelmat huomioon ottaen, Euroopan unionin ja sen 27 jäsenvaltion on nyt toimittava ja mietittävä uudelleen liikunnan ja koulutuksen välistä suhdetta.
<P>
Meillä riittää vielä työsarkaa. Lapset katsovat televisiota keskimäärin kaksi tuntia päivässä, kun koulut ovat varanneet liikuntatunteihinsa vain 109 minuuttia viikossa.
<SPEAKER ID="159" NAME="Carl Schlyter  " LANGUAGE="SV">
Mietinnössä esitetään useita myönteisiä tavoitteita, kuten kansanterveyden parantaminen, syrjinnän torjuminen ja vammaisten osallistumisen lisääminen, mutta mietintöön sisältyy myös aivan liian monta kehotusta ja vaatimusta, joista olisi laadittava yksityiskohtaisia sääntöjä, eikä näitä sääntöjä pitäisi laatia Euroopan unionin tasolla. Näin ollen pidättäydyin äänestämästä lopullisessa äänestyksessä.
<SPEAKER ID="160" NAME="Olle Schmidt  " LANGUAGE="SV">
Harvat ihmiset kyseenalaistavat lasten koulussa saaman liikuntakasvatuksen merkityksen. Epäterveelliset elämäntavat yleistyvät nuorten keskuudessa vuosi vuodelta. Pál Schmittin mietinnössä käsitellään ajankohtaista ja tärkeää asiaa. Mietinnön ongelmana on se - erikseen äänestettävien kappaleiden lisäksi - että Pál Schmitt vie ajatuksensa hieman liian pitkälle. On vaikeaa ymmärtää, miksi nimenomaan EU:n pitäisi määrätä yksityiskohtaisesti koulujen liikuntatuntien määrästä sekä ala-asteen että ylä-asteen oppilaiden kohdalla. En myöskään ymmärrä syytä siihen, miksi Brysselin olisi säänneltävä yksityiskohtaisesti liikuntakasvatuksesta tai sekaryhmistä tai erityisestä sukupuolikasvatuksesta. Viimeinen kappale, jossa käsitelläänjonkinlaisen palkitsemisjärjestelmän käyttöönottoa erilaisen vapaaehtoistyön tunnustamiseksi vaikuttaa erityisen oudolta, ei sen takia, etteivätkö työlleen omistautuneet eurooppalaiset ansaitsisi tunnustusta, vaan koska on vaikea kuvitella, kuinka tämänkaltaisen järjestelmän toteuttaminen, hallinnointi ja rahoitus järjestettäisiin.
<P>
Ei ole epäilystäkään siitä, että mietinnön tarkoitus on hyvä. Siinä käytetyt ilmaisut ovat kuitenkin osoittautuneet erittäin epäselviksi. Tämän vuoksi äänestin sen hylkäämisen puolesta.
<SPEAKER ID="161" NAME="Brian Simpson  " AFFILIATION="PSE">
kirjallinen. -(EN) Entisenä liikunnanopettajana kannatan Schmittin mietintöä, koska siinä käsitellään koulujen liikunnanopetuksen aseman varmistamista sekä sitä tosiseikkaa, että jäsenvaltioiden on myös tarjottava liikunnanopettajille asianmukaista koulutusta.
<P>
Aivan liian usein, erityisesti ala-asteella, liikunnanopetuksesta huolehtivat puutteellisen erityiskoulutuksen saaneet henkilöt ja liikuntatunnit pidetään hallissa, joka toimii myös ruokalana tai, erityisesti jouluaikaan, näyttämönä.
<P>
Mikäli todella haluamme ehkäistä lasten liikalihavuutta, parantaa lasten terveyttä tai irrottaa heidät videopeleistä ja saada heidät urheilemaan, meidän on luotava parempia liikuntatiloja kaikkiin kouluihin ja huolehdittava siitä, että opettajat ovat saaneet erityiskoulutuksen opettamaansa aineeseen. Liikuntakasvatusta on aivan liian kauan pidetty vähemmän tärkeänä aineena erityisesti ala-asteilla, ja liikuntatunteja on usein peruutettu muutaman sadepisaran putoamisen takia. Tämä on johtanut siihen, että nykyinen lapsisukupolvi on huonokuntoisempi kuin koskaan aikaisemmin. Terveys- ja liikuntakasvatus ovat aivan yhtä tärkeitä aineita kuin matematiikka ja tieteetkin, sitä ei kuitenkaan kouluissa vieraillessaan uskoisi.
<SPEAKER ID="163" NAME="Avril Doyle  " AFFILIATION="PPE-DE">
kirjallinen. - (EN) Pitkään harkittuani, ja 8 kappaleessa käytetyn ”täysin” sanan oikeutusta koskevin varauksin, äänestin Vittorio Prodin mietinnön 8 ja 10 kohtien puolesta, koska katson, että tarvitsemme maaperän suojelua koskevaa EU:n puitedirektiiviä tiettyjen maaperän suojelua koskevien aukkojen täyttämiseksi. Ehdotuksen on oltava ”lainsäädännön parantamisen periaatteiden mukainen”, ja siinä on otettava huomioon toissijaisuusperiaate. Huomenna aion äänestää suhteellisuusperiaatteeseen perustuvaa Euroopan unionin direktiiviä koskevan Christina Gutiérrez-Cortinesin laatiman mietinnön puolesta, jossa esitetään toissijaisuusperiaatteen käyttöä, poistetaan velvollisuuksiin liittyviä päällekkäisyyksiä ja joka on kaiken kaikkiaan parempi ehdotus kuin maaperän suojelua koskeva komission ehdotus.
<P>
Kun Euroopassa on yli 300 erilaista maaperätyyppiä, mutta vain yhdeksän jäsenvaltiota, joiden kansallisessa lainsäädännössä määrätään maaperän suojelusta, ja kun otetaan huomioon ilmastonmuutoksen mukanaan tuomat haasteet, Euroopan unionin puolueettomalla lähestymistavalla on lisäarvoa ratkaistaessa sellaisia kansainvälisiä haasteita kuin metsien häviäminen ja veden laadun heikkeneminen, maaperän jatkuva eroosio, tulvat ja maanvyörymät sekä varmistettaessa turvallisten elintarvikkeiden riittävä tuotanto.
<SPEAKER ID="164" NAME="Ilda Figueiredo  " AFFILIATION="GUE/NGL">
kirjallinen. -(PT) Kuten kaikki tiedämme, maaperä on keskeisten toimintojen, kuten elintarvike- ja muun maataloustuotannon sekä energian ja mineraalien varastoinnin ja muuntamisen, perusta. Lisäksi maaperä toimii pohjaveden, juomaveden pääasiallisen lähteen, luonnollisena suodattimena, monien maaperässä ja sen pinnalla elävien eliöiden elinympäristönä, ihmisen toiminnan perustana ja tärkeänä maiseman ja kulttuuriperinnön osana. Se on maaympäristön keskeinen osa.
<P>
Useilla yhteisön politiikanaloilla pyritään suojelemaan näitä keskeisiä toimintoja, muttei itse maaperää. Komission tekemä vaikutusten arviointi osoittaa, että maaperän huonontuminen lisääntyy. Sen lisäksi, että maaperän huononemisen estäminen on tärkeää, se on myös ilmastonmuutoksen vaikutusten lieventämisen, puhtaan veden riittävyyden takaamisen, biologisen monimuotoisuuden suojelun ja aavikoitumisen ja metsien häviämisen torjunnan edellytys. Tarvitaan yhteisön lainsäädäntöä, jolla pyritään suojelemaan itse maaperää. Tämän lainsäädännön tulisi johtaa tietojen vaihtoon ja koordinointiin jäsenvaltioiden välillä, eikä sillä tulisi lisätä tarpeettomasti hallinnollista taakkaa tai vaarantaa maataloustuotantoa tai maaperän sosiaalisia toimintoja.
<SPEAKER ID="165" NAME="Duarte Freitas  " AFFILIATION="PPE-DE">
kirjallinen. -(PT) Pidän komission arviota merkittävänä, ja kannatan maaperän suojelua koskevaa strategiaa, sillä maaperä on uusiutumaton luonnonvara, joka on välttämätön ihmisen toiminnalle ja ekosysteemien säilymiselle.
<P>
Kannatan Vittorio Prodin mietintöä ja olen sitä mieltä, että siihen sisältyvät ehdotukset, jotka koskevat maaperän suojelemisen vaikutusta luonnon monimuotoisuuden säilyttämiseen, aavikoitumiseen ja ilmastomuutokseen liittyvien haasteiden ratkaisemisessa, ovat erityisen merkittäviä.
<SPEAKER ID="166" NAME="Marian Harkin  " AFFILIATION="ALDE">
kirjallinen. -(EN) Tarkistus 10: Puitedirektiivi ei ole suhteellisuusperiaatteeseen perustuva eikä ota toissijaisuusperiaatetta huomioon. Tällä tasolla avoin koordinointimenetelmä on tehokkaampi mekanismi kuin puitedirektiivi. Maaperään liittyvät ongelmat ovat lähes aina paikallisia ja alueellisia.
<P>
Tarkistus 8: En ole samaa mieltä siitä, että EU:n puitedirektiivi on täysin perusteltu. Mielestäni maaperän suojelun olisi kuuluttava jäsenvaltioiden toimialaan.
<SPEAKER ID="167" NAME="Diamanto Manolakou  " AFFILIATION="GUE/NGL">
kirjallinen. - (EL) Maaperän suojelua koskeva komission ehdotus on yleisluontoinen ja epämääräinen. Siinä ei määrätä yhteisön rahoituksesta tai minkäänlaisista perustavanlaatuisista hankkeista maaperän huonontumisen ehkäisemiseksi tai huonontuneen maaperän ennallistamiseksi.
<P>
Ongelmat ovat akuutimpia Välimeren maissa ja erityisesti Kreikassa, koska lämmin ja kuiva ilmasto, pinnanmuodostus, voimakkaat tuulet ja niin edelleen, lisäävät aavikoitumista ja maaperän eroosiota.
<P>
Lisäksi rannikot, joita on paljon näiden maiden kokonaispinta-alaan nähden, lisäävät maaperän suolaantumista ja houkuttelevat käyttämään maata asumistarkoituksiin. Maaperäkartan ja teemakarttojen puuttuminen johtaa maataloudessa käytettävien kemikaalien liialliseen käyttöön. Käytännössä viljelykierron edistäminen on mahdotonta virheelliseen yhteiseen maatalouspolitiikkaan perustuvan hinnoittelun ja maataloustuotteita koskevan tukijärjestelmän takia.
<P>
Tilanne on huolestuttava myös sen takia, ettei yksikään ministeriö ole vastuussa maaperää koskevien tietojen tallentamisesta, maaperän pilaantumisen ehkäisemisestä tai pilaantuneen maaperän ennallistamisesta.
<P>
Komission ehdotus ei kykene ratkaisemaan näitä ongelmia, joihin olisi pitänyt löytää ratkaisu jo kauan aikaa sitten. Useiden erilaisten maaperätyyppien (320) osalta voidaan todeta, että tämä ongelma olisi voitu ratkaista, jos ehdotetut toimenpiteet olisi suunniteltu vältettävien tai korjattavien maaperässä olevien taudinaiheuttajieneikä erilaisten maaperätyyppien perusteella.
<SPEAKER ID="168" NAME="David Martin  " AFFILIATION="PSE">
kirjallinen. -(EN) Kannatin tätä komission ehdotusta koskevaa ensimmäisen käsittelyn mietintöä. Olen samaa mieltä siitä, että meidän on suojeltava maaperää, mutten vielä ole vakuuttunut siitä, olisiko tämä tehtävä direktiivin avulla vai olisiko vähemmän ohjaileva lähestymistapa sopivampi.
<SPEAKER ID="169" NAME="Mairead McGuinness  " AFFILIATION="PPE-DE">
kirjallinen.- Äänestin mietinnön puolesta, mutta äänestin 8 ja 10 kohtaa vastaan, koska katson, ettemme tarvitse lisää maaperän suojelua koskevaa lainsäädäntöä.
<P>
Meillä on jo käytössämme erilaisia oikeudellisia välineitä, joilla voimme varmistaa mahdollisimman tehokkaan maaperän suojelun, enkä usko, että tarvitsemme tai haluamme lisää lainsäädäntöä tällä alalla ennen kuin olemassa oleva lainsäädäntö pannaan täytäntöön kokonaan ja ennen kuin sen vaikutukset arvioidaan kattavasti.
<SPEAKER ID="170" NAME="Luís Queiró  " AFFILIATION="PPE-DE">
kirjallinen. -(PT) Ympäristönsuojelu, joka on poliittisesti tärkeä aihe Euroopassa, on kehittynyt nopeasti viime vuosina ja Euroopan unioni pitää edelleen ympäristönsuojeluun liittyvää tutkimusta eräänä ensisijaisena tutkimusalanaan. Ympäristöä ei kuitenkaan voida suojella, jollei suojella myös maaperää, johon kohdistuu erilaisia maaperää huonontavia prosesseja. Näin ollen ymmärrämme täysin uusien eurooppalaisten puitteiden luomisen ja näissä puitteissa toteutettavien erityisten suojelutoimenpiteiden välttämättömyyden tällä alalla.
<P>
Olemme myös tietoisia siitä, että maaperä kuuluu osana maata usein omistusoikeuksien piiriin, mutta maaperä on myös luonnonvara, josta on yleistä etua, ja sitä on näin ollen suojeltava myös tulevia sukupolvia varten.
<P>
Koska maaperänsuojelulla on vahva yhteys merkittäviin kansainvälisiin ympäristöhaasteisiin, on selvää, että tarvitaan yhteisön lainsäädäntöä, jolla pyritään suojelemaan itse maaperää. Tämän lainsäädännön tulisi kannustaa tietojen vaihtoon ja hyvien käytänteiden koordinointiin jäsenvaltioiden välillä. Jotta maaperänsuojelu saadaan sisällytettyä tulevaan ilmastonmuutoshallintoon, on tunnustettava, että maaperän merkityksestä ilmastonmuutoksen lieventämisessä ja sen vaikutuksiin mukautumisessa tarvitaan lisää tieteellistä tietoa.
<SPEAKER ID="171" NAME="Luca Romagnoli  " AFFILIATION="ITS">
kirjallinen. -(IT) Arvoisa puhemies, hyvät naiset ja herrat, haluan ilmaista tukeni Vittorio Prodin mietinnölle. Eurooppa tarvitsee yhteisen maaperän suojelua koskevan strategian. Maaperän pilaantuminen jatkuu kaikkialla Euroopassa, koska nykyisen lainsäädännön avulla ei asianmukaisesti onnistuta torjumaan eroosion, orgaanisen aineksen vähentymisen, maaperän tiivistymisen, suolaantumisen, maanvyörymien tai maaperän saastumisen kaltaisia ilmiöitä.
<P>
Euroopan tasolla on laadittava toimintasuunnitelmia ja suunniteltava toimenpiteitä, joissa otetaan asianmukaisesti huomioon kansalliset olosuhteet ja toissijaisuusperiaate sekä jäsenvaltioiden välinen yhteistyö.
<P>
Tämä on olennaisen tärkeää riskialueiden tunnistamiseksi ja toimenpidepakettien laatimiseksi. On erittäin tärkeää, että kaikissa 27 jäsenvaltiossa sovelletaan maaperän suojelun vähimmäistason takaavaa lainsäädäntöä ja aloitetaan asiaa koskevia koulutus- ja tiedotuskampanjoita.
<SPEAKER ID="172" NAME="Bogusław Sonik  " AFFILIATION="PPE-DE">
kirjallinen. - (PL) Moniulotteinen maaperän suojelu on eräs merkittävimmistä haasteistamme kansainvälisen ympäristön suojelun alalla. Sillä on myös valtava vaikutus jäsenvaltioiden talouksiin.
<P>
Olen huolissani luonnollisen ja ihmisen toimista johtuvan maaperän huononemisen vaikutuksista. Maaperän huonontuminen johtuu usein ihmisten epäasianmukaisista toimista maatalouden ja metsänhoidon alalla. Se voi johtua myös teollisuudesta, matkailusta tai kaupungistumisesta.
<P>
Haluan huomauttaa parlamentille, että mikäli direktiivin määräyksiä noudatetaan, huonontunut maaperä voidaan luokitella uudestaan ja rakentamattomien alueiden käyttö teollisiin tai kaupallisiin tarkoituksiin voidaan estää. Direktiivissä määrätään myös maaperän luokittelemisesta sen perusteella, sopiiko se kasvinviljelyyn tai eläintuotantoon tai erityisesti laadukkaiden elintarvikkeiden tuotantoon.
<P>
Haluan korostaa tarvetta luoda eurooppalainen strategia maaperän huonontumiseen liittyvien ongelmien tunnistamiseksi ja ratkaisemiseksi. Maaperätyyppien huomattava monimuotoisuus edellyttää kansallisista toimista huolimatta myös eurooppalaista strategiaa. Strategian pitäisi perustua ennaltaehkäisyyn ja pyrkiä kansalaisten tietoisuuden lisäämiseen, sen pitäisi vakuuttaa kansalaiset maaperän suojelun tarpeesta. Lisäksi strategian pitäisi pyrkiä riskialueiden toteamiseen, jotta tätä ongelmaa voitaisiin käsitellä Euroopan tasolla.
<P>
On tehtävä selvä ero tämän direktiivin ja maaperän suojelua koskevien EU:n muiden lainsäädäntönormien välille, jotta vältetään kaksinkertainen sääntely.
<P>
Nykyisellä yhteisön lainsäädännöllä tuskin pystytään estämään maaperän huonontumisen lisääntymistä. Maaperän suojelulla on vahva yhteys merkittäviin kansainvälisiin ympäristöhaasteisiin luonnonsuojelun alalla. Uskon näin ollen, että meidän on kehitettävä yhteisön lainsäädäntöä, jolla pyritään suojelemaan itse maaperää.
<SPEAKER ID="173" NAME="Glenis Willmott  " AFFILIATION="PSE">
kirjallinen. -(EN) EPLP-puolue äänesti maaperän suojelua koskevasta teemakohtaisesta strategiasta laaditun Vittorio Prodin mietinnön 8 ja 10 kohtia vastaan, koska katsomme, ettei ole näytetty toteen sitä, että maaperän suojelusta olisi säädettävä puitedirektiivillä. Tällä hetkellä näissä kappaleissa esitetyt toimenpiteet vaikuttavat kohtuuttomilta, koska niissä ei oteta riittävästi huomioon joustavuutta tai toissijaisuusperiaatetta.
<SPEAKER ID="175" NAME="Hans-Peter Mayer" AFFILIATION="PPE-DE">
(DE) Arvoisa puhemies, katson, että ilmailualan toimintojen sisällyttämisellä yhteisön kasvihuonekaasujen päästöoikeuksien kaupan järjestelmään otamme askeleenkohti Kioton pöytäkirjassa esitettyjen edellytysten täyttämistä, tämä on totta.
<P>
Haluaisin kuitenkin muistuttaa mieliinne sen, mitä presidentti Sarkozy juuri äsken sanoi. Hän sanoi, että Euroopan on vaadittava vastavuoroisuutta, mutta tässä sitä ei vaadita yhtään tai ei ainakaan tarpeeksi. Päästökauppaa ei pitäisi ottaa käyttöön ennen vuotta 2012. Suhteettomien tilanteiden välttämiseksi pienille, alle 20 tonnia painaville ilma-aluksille voitaisiin myöntää poikkeuslupa, kuten pienille autoillekin on myönnetty. Jumbojettiä ja Cessnaa ei voi verrata!
<P>
Useissa ympäristön, kansanterveyden ja elintarvikkeiden turvallisuuden valiokunnan mietintöön sisältyvissä kohdissa mennään liian pitkälle eivätkä ne jätä eurooppalaisille yrityksille liikkumanvaraa tai aikaa toimenpiteiden toteuttamiseen. Mietintö on erittäin ristiriitainen. Muistutan jälleen kerran Ranskan presidentin sanoista, ja kehotan meitä harkitsemaan hyvin tarkkaan, kuinka järjestämme tämän päästökauppajärjestelmämme.
<SPEAKER ID="176" NAME="Lasse Lehtinen" AFFILIATION="PSE">
(FI) Arvoisa puhemies, äänestin Liesen mietinnön tarkistusten 77 sekä 81 ja 82 puolesta, jotta turvattaisiin Euroopan reuna-alueilla operoivien lentoyhtiöiden edellytykset kilpailla tasapuolisesti keskieurooppalaisten yhtiöiden kanssa, mutta valitettavasti enemmistö oli asiasta eri mieltä.
<SPEAKER ID="177" NAME="Zuzana Roithová" AFFILIATION="PPE-DE">
(CS) Arvoisa puhemies, parlamentti on päättänyt sisällyttää ilmailualan toiminnat yhteisön kasvihuonekaasujen päästöoikeuksien kaupan järjestelmään Kioton pöytäkirjan ulkopuolella. Vaikka ilmailun osuus kasvihuonekaasupäästöistä on vain noin kolme prosenttia, ilmailualan päästöt ovat 15 vuodessa kaksinkertaistuneet. Eurooppa on jälkeen kerran vahvistanut halunsa näyttää esimerkkiä ilmastomuutoksen torjumisessa. Meidän on kuitenkin pyrittävä tasapainoon. Olisi oikeudenmukaisempaa, että tietty määrä oikeuksista jaettaisiin huutokaupalla sen sijaan, että ne jaetaan ilmaiseksi. Tämä edistäisi uusien yritysten kehittämistä. Huutokaupasta saatavat varat pitäisi ohjata hiilidioksidipäästöjen vähentämiseen pyrkivien tekniikoiden kehittämiseen ilmailualalla, ei muihin tarkoituksiin.
<P>
Kuten hyvin tiedämme, lentoaikataulujen yhdennetty hallinta on toinen strategia, jolla pyritään vähentämään päästöjä. Itse kannatan saman aloittamisajankohdan soveltamista sekä unionin sisäisiin lentoihin että unionin lentokentille saapuviin ja niiltä lähteviin lentoihin. Komission on suostuteltava kolmannet maat liittymään järjestelmään ennen vuoden 2011 loppua. Katson, että tämä on perusehto eurooppalaisten lentoyhtiöiden terveelle kilpailulle lentoyhtiöiden kotimaasta riippumatta. Meidän on ennen kaikkea saatava myös muu maailma vakuuttuneeksi toimistamme, mikäli haluamme päästä tavoitteeseemme, joka koskee ilmaston lämpenemisen vähentämistä kahdella asteella vuoteen 2020 mennessä. Balin kansainvälinen ilmastokonferenssi osoittaa pian, kuinka hyvin olemme tehtävässämme onnistuneet.
<SPEAKER ID="178" NAME="Christoph Konrad" AFFILIATION="PPE-DE">
(DE) Arvoisa puhemies, hyvät naiset ja herrat, mietinnön tarkoituksesta, eli eurooppalaisten ilmailualan toimintojen sisällyttämisestä päästöoikeuksien kaupan järjestelmään, herää useita kysymyksiä. Tämä järjestelmä ei kuitenkaan vaikuta kovin onnistuneelta, tästä on olemassa selviä viitteitä, ja vaikka komissiolla on käytössään tietoja, jotka osoittavat järjestelmän puutteellisuuden, olemme kuitenkin parhaillaan sisällyttämässä ilmailutoimintoja tähän samaiseen järjestelmään. Kritisoin nimenomaan tätä, enkä sen takia äänestänyt mietinnön hyväksymisen puolesta.
<P>
Jos sisällytämme eurooppalaiset ilmailualan toiminnot järjestelmään, etsimme asiaan erillisen ratkaisun. Juuri tämä kuitenkin vaarantaa eurooppalaisten lentoyhtiöiden kilpailukyvyn ja näiden yhtiöiden ohella myös eurooppalaisten lentokenttien kilpailukyvyn. Katson, ettei tätä voida hyväksyä, ja meidän onkin tehtävä kaikkemme sellaisten laajempialaisten ratkaisujen löytämiseksi, joissa otetaan huomioon myös muut lentoyhtiöt ja muut lentokentät. Vain tällä tavalla saavutamme sekä ympäristön että Euroopan unionin kilpailukyvyn kannalta mielekkään ratkaisun.
<SPEAKER ID="179" NAME="Eija-Riitta Korhola" AFFILIATION="PPE-DE">
(FI) Arvoisa puhemies, kiitän kollega Lieseä hyvästä yhteistyöstä. Yksi konkreettinen kysymys, josta etsimme kompromisseja, koski huutokaupan tulojen ohjautumista. Olisin itse halunnut kaikki tulot lentoliikenteelle, mutta kiitän, että näkemykseni tuli edes osittain otetuksi huomioon.
<P>
Lähtökohtana pidän sitä, että lentoliikenne on välttämätön myös ympäristön kannalta, koska esimerkiksi MIPS-tarkastelulla sen ansiot ovat selvästi nähtävissä. Toinen lähtökohta on, että tavoitteena on oltava lopulta päästötön lentoliikenne. Siksi olen ajanut tulojen ohjaamista lentoliikenteen tutkimus- ja kehitystyöhön. Jos me todella pidämme lentoliikenteen rajusti kasvavia päästöjä ongelmana, on uhrattava kaikki liikenevät voimavarat siihen, että tutkimusrahoja ohjataan päästöttömän lentoliikenteen kehittämiseen. Toivon, että jatkossa neuvosto pitää tämän mielessä. Lisäksi haluan toistaa saman viestin, jonka kollega Lehtinen juuri esitti.
<SPEAKER ID="180" NAME="Jan Andersson, Göran Färm, Anna Hedh ja Inger Segelström  " LANGUAGE="SV">
Me ruotsalaiset sosiaalidemokraatit olemme päättäneet kannattaa parlamentin mietintöä, koska sillä ensimmäistä kertaa pyritään vähentämään ilmailutoiminnasta ilmastolle aiheutuvia vaikutuksia. Katsomme kuitenkin, että on valitettavaa, että parlamentin enemmistö puoltaa sekä korkeita päästökattoja että määrältään aivan liian vähäisten päästöoikeuksien huutokauppaa. Lisäksi määräysten voimaanastumista lykätään vuodella ympäristövaliokunnan ehdotuksessa esitettyyn ajankohtaan verrattuna.
<P>
Toivoisimme, että myöhemmin ilmailutoimintaan sovellettaisiin aivan erillistä päästöoikeuksien kaupan järjestelmää.
<SPEAKER ID="181" NAME="Liam Aylward, Brian Crowley ja Seán Ó Neachtain  " AFFILIATION="UEN">
kirjallinen. -(EN) Päästöoikeuksien kaupan järjestelmä on tehokkain tapa torjua ilmastomuutosta aiheuttavia päästöjä ja auttaa Euroopan unionia vuoteen 2020 mennessä saavutettavaksi asetetun tavoitteen, elipäästöjen vähentämisen 20-30 prosentilla, saavuttamisessa.
<P>
Kannatimme tänään myös syrjäisimpien alueiden huomioimista direktiivissä ja hylkäsimme komission ehdotuksen, joka koski ilmailualan päästöoikeuksien maksutonta vaihtamista lentoyhtiön pyynnöstä muille aloille Kioton pöytäkirjan päästökauppajärjestelmän puitteissa osoitettaviksi oikeuksiksi.
<P>
Kannatimme päästöoikeuksien kokonaismäärän alentamista - todellisista kokonaismääristä päätetään lähiviikkoina käytävien neuvottelujen aikana - noin 85-90 prosenttiin vertailuarvona toimivien kauden 2004-2006 päästöihin verrattuna.
<P>
Kannatimme huutokauppajärjestelmän uudelleenarviointia tulevaisuudessa, mikäli muitakin aloja koskeva uudelleenarviointi suoritetaan. Vaikka emme kannattaneetkaan huutokaupan aloittamista nyt, voisimme harkita huutokaupan soveltamista kaikilla aloilla myöhemmin, sillä tämä pienentäisi windfall-voittoja ja auttaisi kilpailukyvyn ja innovaation parantamisessa.
<P>
Kaikkein tärkeintä on kuitenkin se, että ala osallistuu päästöjen vähentämiseen innovatiivisella tavalla, eikä siirrä tästä muodostuvaa taakkaa kokonaan kuluttajan harteille.
<SPEAKER ID="182" NAME="Edite Estrela  " AFFILIATION="PSE">
kirjallinen.-(PT) Kannatin direktiivin 2003/87/EY muutosehdotusta koskevaa Peter Liesen laatimaa mietintöä, jossa käsitellään ilmailualan toimintojen sisällyttämistä kasvihuonekaasujen päästöoikeuksien kaupan järjestelmään, koska katson, että ilmailualan sisällyttäminen tähän järjestelmään on elintärkeää ilmastomuutoksen hidastamiseksi.
<P>
Ilmailualan toiminnoilla on huomattava ja yhä lisääntyvä vaikutus ilmaston muuttumiseen, ja tämän takia direktiiviehdotus on merkittävä askel kasvihuonekaasujen vähentämistä koskevien kunnianhimoisten tavoitteiden saavuttamiseksi Euroopan unionissa. On kuitenkin tärkeää, että direktiivin myötä käyttöön otetaan toimenpiteitä, joissa huomioidaan myös syrjäisimpien alueiden tilanne siten, etteivät päästökauppajärjestelmän aiheuttamat sosiaaliset ja taloudelliset seuraukset osoittaudu näille alueille liian raskaiksi. Pahoittelen näin ollen, ettei tarkistuksia 98=100/rev ja 97=99/rev hyväksytty.
<SPEAKER ID="183" NAME="Ilda Figueiredo  " AFFILIATION="GUE/NGL">
kirjallinen.- (PT) Suhtaudumme suurin varauksin Euroopan parlamentin päätöslauselmaluonnoksessa hyväksyttyjen ehdotusten yleiseen sisältöön. Tämän takia äänestimme sen hylkäämisen puolesta.
<P>
Ensinnäkin, suhtaudumme kielteisesti päästökauppaan, joka aina suosii niitä, joilla on enemmän rahaa ostaa päästöoikeuksia, ja joka ei ratkaise liiallisista hiilidioksidipäästöistä johtuvia ongelmia.
<P>
Toiseksi, ehdotuksessa ei ole otettu asianmukaisesti huomioon sellaisia maita ja alueita, joissa ilmailupalvelut ovat välttämättömiä, kuten syrjäisimpiin alueisiin kuuluvia Azoreita ja Madeiraa. Esimerkiksi näiden saarten väliset lennot ja saarten ja Manner-Euroopan väliset lennot ovat erityisen tärkeitä Euroopan unionin alueellisen yhteenkuuluvuuden kannalta, ja tämän takia näille lennoille olisi myönnettävä erityiskohtelu.
<P>
Pahoittelemme myös sitä, ettei direktiiviin liittyvässä vaikutusten arvioinnissa ole huomioitu syrjäisimpien alueiden kuulumista Euroopan unioniin kuten ei myöskään kaikkia Euroopan lentokentille saapuvia tai sieltä lähteviä lentoja. Vaikutukset ovat näillä alueilla suuremmat kuin muualla Euroopassa sekä asukkaiden lentokoneidenkäytöstä että alueelliseen kehitykseen vaikuttavasta matkailusta johtuen. Ehdotuksessa ei myöskään ole otettu huomioon syrjäisten alueiden kilpailukykyyn dramaattisesti vaikuttavaa lentoveroa, jota ei sovelleta näiden alueiden naapurialueilla.
<SPEAKER ID="184" NAME="Robert Goebbels  " LANGUAGE="FR">
En kannattanut mietintöä, joka koskee ilmailualan toimintojen aiheuttamien hiilidioksidipäästöjen sisällyttämistä Euroopan unionin päästökauppaa koskevaan järjestelmään.
<P>
Ilmailun päästöt eivät sisälly Kioton pöytäkirjan päästömääriin, ja kun suurin osa maailman valtioista ei ole edes allekirjoittanut Kioton sopimusta, Euroopan unioni haluaa nyt tehdä enemmän kuin pöytäkirjassa edellytetään.
<P>
Tämä idealismi on oikein hienoa älylliseltä kannalta katsottuna, mutta se ei pelasta planeettaamme, joka ei edes ole niin uhattuna kuin voisi luulla.
<P>
Eurooppa on kuitenkin uhraamassa kaikki teollisuuden alansa, ilmailu mukaan lukien, eikä tällä edes ole merkittävää vaikutusta ilmastoon. Minä vastustan.
<SPEAKER ID="185" NAME="Małgorzata Handzlik  " AFFILIATION="PPE-DE">
kirjallinen. - (PL) Hyvät naiset ja herrat, parlamentin puolalaiset jäsenet päättivät äänestää mietinnön hylkäämisen puolesta siitä yksinkertaisesta syystä, ettei yhtäkään kommenteistamme otettu huomioon.
<P>
Haluan huomauttaa, että Puolan ilmailuala oli asianmukaisesti valmistautunut hiilidioksidipäästöjen vähentämiseen Kioton pöytäkirjan velvoitteiden mukaisesti (36 prosenttia kuuden prosentin tavoitteesta), eivätkä hiilidioksidipäästöt muodosta ongelmia maallemme. 15 vanhaa jäsenvaltiota sen sijaan ovat saavuttaneet vain 1,5 prosenttia kahdeksan prosentin velvoitteestaan.
<P>
Tästä ilmeisesti kehittyi ajatus direktiiviehdotukseksi, jonka avulla 15 vanhaa jäsenvaltiota pääsisi tavoitteisiinsa uusien jäsenvaltioiden kustannuksella. Näinkö Euroopan unioni toimii? En usko, ja vaadinkin yksityiskohtaisen työn ja harkittujen ratkaisujen esittämistä toisessa käsittelyssä.
<SPEAKER ID="186" NAME="David Martin  " AFFILIATION="PSE">
kirjallinen. -(EN) Kannatin tätä komission ehdotusta koskevaa ensimmäisen käsittelyn mietintöä, joka koskee ilmailualan sisällyttämistä Euroopan unionin päästöoikeuksien kaupan järjestelmään, sekä tarkistuksia, jotka koskivat myönnettävien päästöjen vähentämistä 100 prosentista 90 prosenttiin. Kannatin myös sosialistiryhmän esittämiä tarkistuksia,jotka koskivat kaikkien Euroopan unionin alueelle saapuvien ja sieltä lähtevien lentojen sisällyttämistä direktiiviin, mutta valitettavasti muut puolueet eivät kannattaneet näitä, eikä tarkistuksia hyväksytty. Ilmailu aiheuttaa runsaasti kasvihuonekaasupäästöjä, ja niiden määrä kasvaa jatkuvasti. Näiden päästöjen vähentäminen on erittäin tärkeää ilmastonmuutoksen torjumiseksi.
<SPEAKER ID="187" NAME="Luís Queiró  " AFFILIATION="PPE-DE">
kirjallinen. -(PT) Euroopan unionin ja muiden teollisuusmaiden kasvihuonekaasujen vähentämiseen pyrkiviä toimenpiteitä ollaan valmistelemassa, ja tämä komission ehdotus, joka koskee ilmailualan toimintojen sisällyttämistä päästöoikeuksien kaupan järjestelmään, on merkittävä osa kansainvälisesti hyväksyttävää toimenpidepakettia.
<P>
Ilmailualan aiheuttamien kasvihuonekaasupäästöjen lisääntymistä ei voida kieltää. Ongelman ratkaiseminen päästöoikeuksien kaupan järjestelmän avulla vaikuttaa hyvältä ratkaisulta, erityisesti jos järjestelmä on asianmukaisesti perustettu ja jos siihen liittyy muita markkinoiden vakautta tukevia ja kilpailun vääristymistä estäviä toimenpiteitä.
<P>
Tänään hyväksytyistä toimenpiteistä tulee jatkuvien kansainvälisten neuvottelujen tuloksellisuuden ennakkotapaus. Tämän takia Euroopan unionin on tuettava ratkaisuja, jotka ovat tehokkaita ympäristönsuojelun kannalta ja samalla suojelevat eri teollisuudenalojamme ja vapauksiamme. Tunnustamme, että tämä on vaikea tehtävä, ja haluammekin kiittää esittelijää työstään, sekä kaikkia muita ponnisteluistaan sellaisten kompromissien saavuttamiseksi, joilla pyritään lieventämään ilmastomuutoksen vaikutuksia ja tasapainottamaan yhteiskunnallisia ja taloudellisia toimintoja Euroopan unionissa.
<SPEAKER ID="188" NAME="Luca Romagnoli  " AFFILIATION="ITS">
kirjallinen. -(IT) Arvoisa puhemies, hyvät naiset ja herrat, haluan ilmaista tukeni Peter Liesen mietinnölle. Katsoin kuitenkin, että myös tiettyjen alkuperäistä luonnosta muuttavien, erityisesti järjestelmän aloittamisajankohdaksi suunniteltuun vuoteen 2011 liittyvien tarkistusten tukeminen oli tarpeen.
<P>
Tällä erityisen merkittävällä kohdalla pyritään välttämään markkinoiden vääristyminen Euroopan unionin alueella, vaikka vain siirtymäkausien ajan. Tämä tarkoittaa sitä, että alun perin eräät ilma-alusten käyttäjät olisivat toisia edullisemmassa asemassa.
<P>
Kannatin myös eräitä muita tarkistuksia, jotka koskivat huutokaupattavien oikeuksien prosenttimääriä sekä tällä tavoin kerättyjen varojen käyttöä. Tämä tosin sillä varauksella, etteivät nämä toimenpiteet luo ennakkotapausta yksinomaan jäsenvaltioiden toimivaltaan kuuluvien toimien taloudellisten mahdollisuuksien kaventamiselle.
<SPEAKER ID="189" NAME="Brian Simpson  " AFFILIATION="PSE">
kirjallinen. -(EN) Äänestin Peter Liesen mietinnön puolesta, vaikka epäilenkin sen käytännöllisyyttä ja täytäntöönpanoa. Olen samaa mieltä siitä, että ilmailu on sisällytettävä päästökauppajärjestelmään, mutta meidän on pyrittävä löytämään tasapaino ympäristönäkökohtien ja ilmailualaan liittyvien näkökohtien välillä. Tässä ehdotetussa muodossa toteutettava järjestelmä on myös hyvin kiistanalainen Euroopan ulkopuolella, ja monet valtiot, muun muassa Yhdysvallat, Intia ja Kiina ovat uhanneet ryhtyä oikeustoimiin Euroopan unionia vastaan, koska ne katsovat, että ilmailua koskevista järjestelmistä on sovittava kansainvälisellä tasolle ennen kuin niitä aletaan soveltaa.
<P>
On aivan oikein, että ilmailualan olisi oltava mukana päästökauppajärjestelmässä. Mutta on väärin erottaa ilmailu ainoaksi merkittäväksi hiilidioksidipäästöjen aiheuttajaksi. Meidän olisi puututtava myös merenkulkualaan sekä liikenteen alan suurimpaan hiilidioksidipäästöjen aiheuttajaan, tieliikenteeseen.
<P>
Eräissä ympäristövaliokunnan korostamissa mietintöön sisältyvissä ehdotuksissa mentiin aivan liian pitkälle. Parlamentti on tarkastellut asiaa pragmaattisemmin ja tasapainoisemmin. Pelkään kuitenkin, että ehdotus joutuu vaikeuksiin vielä tulevina kuukausina, eikä vain kansainvälisellä tasolla vaan myös sen johdosta, ettei järjestelmää sovelleta yksityiskoneisiin.
<SPEAKER ID="190" NAME="Søren Bo Søndergaard  " AFFILIATION="GUE/NGL">
kirjallinen.-(DA) Äänestin lopullisen Liesen mietinnön puolesta, koska se on kuitenkin pieni askel eteenpäin komission ehdotukseen verrattuna. Ehdotus kuitenkin jättää vielä paljon toivomisen varaa muun muassa ilmastonmuutoksen torjumiseen liittyvien toimien osalta, ja osoittaa näin, ettei Euroopan parlamentti ole vielä ole voittanut tätä taistelua.
<SPEAKER ID="191" NAME="Margie Sudre  " AFFILIATION="PPE-DE">
kirjallinen. - (FR) Syrjäisimmät alueet osallistuvat muiden alueiden tavoin ilmastomuutoksen torjuntaan ja osoittavat säännöllisesti halunsa jatkaa samanlaisten toimien toteuttamista todellisiksi ilmastomuutoksen innovointikeskuksiksi muuttumalla.
<P>
Kannatan tavoitteita, joihin tällä ehdotuksella ilmailualan toimintojen sisällyttämisestä päästökauppajärjestelmään pyritään.
<P>
Syrjäisimmät alueet eivät kuitenkaan voi toteuttaa komission ehdotuksia niiden nykyisessä muodossaan, koska tällöin näillä alueilla toimivilla lentoyhtiöillä ei olisi muuta mahdollisuutta kuin siirtää uudet kustannukset suoraan lippujen hintoihin jo nyt lentomatkojen korkeista hinnoista kärsivien kaukomatkailijoiden ja matkailijoiden vahingoksi, sekä lentorahdin hintaan. Tämä puolestaan johtaisi hintojen nousuun, joka olisi näiden kaukaisten alueiden kuluttajille ja yrityksille vahingollista.
<P>
Haluan kiittää esittelijää, joka kuunteli asiaa koskevia vetoomuksiani, sekä parlamenttia, joka vihdoinkin hyväksyi syrjäisimmille alueille tällä alalla myönnettyä erityiskohtelua koskevan periaatteen.
<P>
Olen myös tyytyväinen, että parlamentti hyväksyi sen, että jäsenvaltiot voivat käyttää osan päästöoikeuksien huutokaupasta saaduista tuloista lieventämään syrjäisimpien alueiden yhteyksiin ja kilpailukykyyn liittyviä ongelmia, joita tämän direktiivin täytäntöönpanosta aiheutuu.
<SPEAKER ID="192" NAME="Hannu Takkula  " AFFILIATION="ALDE">
kirjallinen. -(FI) Arvoisa puhemies, kaikki me tiedämme, että on tärkeää huolehtia ympäristönsuojelusta ja torjua ilmastonmuutosta. Kuitenkin toimiemme tulee olla järkevyyden vaatimusten rajoissa ja meidän tulisi päätöksentekijöinä nähdä asioiden kokonaisuus. Mielestäni parlamentin ympäristövaliokunnan enemmistö ei tämän mietinnön suhteen kaikilta osin nähnyt kokonaisuutta. Lentoliikenteen päästöt ovat vain kaksi prosenttia kokonaispäästöistä ja näin ollen ne olisi suhteutettava kokonaisuuteen. Eli vaikka koko lentoliikenne loppuisi, ei tällä olisi juuri mitään vaikutusta ilmaston lämpenemiseen. Lisäksi on otettava huomioon, että monet lentoyhtiöt ovat jo tehneet merkittäviä investointeja parantaakseen laivueidensa ympäristöystävällisyyttä.
<P>
Arvoisa puhemies, äänestin kohtien 77, 81 ja 82 puolesta, jotta lentoliikenne voisi säilyä myös syrjäisimmillä alueilla Euroopassa. En näe hyvänä lentoliikenteen keskittymistä vain muutamalle suurelle kentälle. Kansallisten lentoyhtiöiden kilpailukykyä ei saisi lyhytnäköisesti heikentää halpalentoyhtiöiden kustannuksella. Yhdyn siis tältä osin Lasse Lehtisen käyttämään puheenvuoroon.
<SPEAKER ID="193" NAME="Puhemies">
(IT) Äänestys on päättynyt.
