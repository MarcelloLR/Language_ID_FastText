<CHAPTER ID="017">
Minuutin puheenvuorot (työjärjestyksen 150 artikla) 
<SPEAKER ID="178" NAME="Íñigo Méndez de Vigo" AFFILIATION="PPE">
(ES) Arvoisa puhemies, puheenjohtajakokouksen ystävänpäivälahja 14. helmikuuta 2008 oli se, että se päätti, että laajennetut työryhmät kokoontuisivat vain torstaisin.
<P>
Olemme siitä lähtien yrittäneet ratkaista tämän kysymyksen. Emme ole onnistuneet siinä. Nyt laajennettujen työryhmien on kokoonnuttava sopimattomina aikoina. Niillä ei juuri koskaan ole tiloja eikä ikinä tulkkausta.
<P>
En puhu nyt vain köyhyyttä ja ihmisoikeuksia käsittelevän laajennetun työryhmän puheenjohtajana vaan myös tämän parlamentin laajennettujen työryhmien enemmistön ja siten noihin laajennettuihin työryhmiin kuuluvien parlamentin jäsenten valtuuttamana. Pyydän virallisesti puheenjohtajakokousta harkitsemaan uudelleen ja kumoamaan 14. helmikuuta 2008 tehdyn päätöksen ja palaamaan edeltäneeseen tilanteeseen ja antamaan laajennetuille työryhmille vapauden.
<P>
Jos se ei tee niin, haluaisin sanoa kunnioittavasti, että tuomme asian parlamentin täysistuntoon, jossa päätetään kenellä on itsemääräämisoikeus tässä elimessä, joka on parlamentti.
<SPEAKER ID="179" NAME="Evgeni Kirilov" AFFILIATION="S&amp;D">
(BG) Tänään on Bulgarian ja Turkin välisen Ankaran sopimuksen 85. vuosipäivä. Siinä käsitellään miltei 350 000:n Turkista viime vuosisadan alussa lähtemään pakotetun Traakian bulgarialaisen omistusoikeuksia. Jotkut heistä ovat edelleen elossa, ja heidän jälkeläistensä määrä on miltei 800 000.
<P>
Traakiassa takavarikoidusta omaisuudesta on keskusteltu monesti molemmissa maissa, myös korkeimmalla tasolla ja työryhmissä mutta tuloksetta. Turkki katsoo, että nämä ihmiset ovat siirtymään joutuneita henkilöitä, mutta lukuisat historialliset tiedot ja asiakirjat, mukaan luettuna Bulgarian pakolaisille annettua lainaa koskeva Kansainliiton pöytäkirja, todistavat heidän pakolaisasemastaan.
<P>
Pääministeri Erdoğan teki jo yhden ehdotuksen - ihmisten, joilla on omistusasiakirjat, pitäisi esittää vetoomus Turkin tuomioistuimiin. Sellaisia asiakirjoja on, mutta on säädytöntä vaatia niitä ihmisiltä, jotka ovat kuolleet tai juuri ja juuri onnistuneet pakenemaan henkensä kaupalla. Euroopan parlamentti kehotti 21. toukokuuta 2008 antamassaan päätöslauselmassa Turkkia parantamaan vuoropuheluaan Bulgarian kanssa tästä asiasta. Toivon vilpittömästi, että näemme hyvän voittavan hyvien naapuruussuhteiden takia.
<SPEAKER ID="180" NAME="Ramon Tremosa i Balcells" AFFILIATION="ALDE">
(EN) Arvoisa puhemies, kuten saatatte tietää, maitoalalla vallitsee selkeä yksipuolisuus viljelijöiden ja maidonjakeluteollisuuden neuvotteluvallan osalta. Tämä yksipuolisuus ja maidon hintojen vaihtelu ovat lisääntyneet muutaman viime vuoden aikana ja vähentäneet maidontuottajien voittoja ja ennustettavuutta.
<P>
Jotta tähän ongelmaan voitaisiin puuttua, tuen täysimääräisesti EU:n maidonvalvontaviraston perustamista, jotta maidon määristä ja hinnoista saataisiin parempia sopimuksia. Tämä Euroopan komissio valvoma virasto määrittäisi markkinoiden tarpeet ja selvittäisi säännöllisesti maidontuotantokustannusten kehitystä. Tämän järjestelmän ansiosta maitoala olisi aiempaa vakaampi ja nykyisiä julkisia tukia voitaisiin vähentää.
<SPEAKER ID="181" NAME="Michael Cramer" AFFILIATION="Verts/ALE">
(DE) Arvoisa puhemies, Rheinische Post -lehden pääjuttu perjantaina 15. lokakuuta koski liikenteestä vastaavaa komission jäsentä, Siim Kallasia, joka oli ilmeisesti sanonut, että suurnopeusjunayhteys Pariisin ja Bratislavan välillä on erittäin tärkeä Euroopan laajuinen itä-länsi-akseli ja että komissio katsoi sen rakentamisen erittäin tärkeäksi. Hän totesi myös, että Stuttgart 21 -hanke olisi tämän päälinjan keskeinen osa.
<P>
Onko tämä jonkinlaista huijausta? Hankkeen koordinaattori Péter Balázs on toistuvasti sanonut, että vaikka rata on osa TEN-hanketta, asemat ovat kansallinen asia. Euroopan laajuisen liikenneverkon kehittämistä koskevan rajallisen rahoituksen takia kunnalliset, alueelliset ja kansalliset viranomaiset rahoittavat asemia ja kaikkea niihin liittyvää infrastruktuuria itse.
<P>
Kehotan komission jäsentä Kallasia vahvistamaan komission tähänastisen kannan lehdistölle annettavassa lausunnossa ja toteamaan selkeästi, että Euroopan unioni ei osallistu maanalaisen aseman rahoitukseen Stuttgartissa.
<SPEAKER ID="182" NAME="Marisa Matias" AFFILIATION="GUE/NGL">
(PT) Arvoisa puhemies, tällä hetkellä iskusana Brysselissä on säästö, säästö, säästö. Sen tulokset ovat valitettavasti selkeästi nähtävillä. Vakaus- ja kasvusuunnitelmat ovat vain kollektiivista varastamista työntekijöiltä ja eläkeläisiltä eli eurooppalaiselta yleisöltä. Jostakin syystä koko Euroopassa on ollut ennennäkemätön yleislakkojen aalto. Ensin Kreikassa, Espanjassa ja Ranskassa. Italiaan suunnitellaan lakkoja jo marraskuuksi, ja Portugaliin 24. marraskuuta. Se on kuitenkin vain alkua.
<P>
Haluaisin kysyä: miten monta yleislakkoa, miten monta mielenosoitusta, miten monta lisä-ääntä on kuultava ennen perääntymistä, ennen kuin Brysselin konsensus rikkoutuu ja ihmisiä aletaan kunnioittaa? Näillä toimenpiteillä ei torjuta kriisiä vaan pikemminkin pahennetaan sitä, ja minä haluaisin pyytää, arvoisa puhemies, että ryhdytään muihin, aiempaa oikeudenmukaisempiin toimiin. Haluaisin kysyä: mitä me oikeastaan odotamme?
<SPEAKER ID="183" NAME="Nikolaos Salavrakos" AFFILIATION="EFD">
(EL) Arvoisa puhemies, Kreikan lehtien raporttien ja Kreikan hallituksen virallisten lähteiden mukaan, eikä kumpaakaan ole kiistetty, Kreikan pohjoisrajojen kautta ilman papereita tulevien ulkomaalaisten määrä on lisääntynyt huolestuttavasti. Frontexin toteuttamien toimien ansiosta koillisen merirajan kautta tulevien ulkomaalaisten määrä on pienentynyt huomattavasti. Se ei kuitenkaan ole saanut samanlaisia tuloksia aikaan pohjoisella maarajalla, jonka ylittävien ulkomaalaisten määrä on nyt tuhansissa, mikä saa aikaan uuden ongelma-alueen. Ulkomaalaisten pidätykset Orestiadan rajakaupungissa ovat ilmeisesti lisääntyneet vuoden aikana 640 prosenttia verrattuna 80 prosentin laskuun saarilla.
<P>
Ehdotan siksi, että parlamentti antaa hätäpäätöslauselman: ensiksi siksi, että Turkin puolelle Evrosjokea perustetaan Frontexin toimipaikka, toiseksi siksi, että tuomitaan Turkki, joka saa erittäin anteliasta rahoitusta Euroopan unionilta maahanmuuttoa varten mutta joka ei noudata Ankaran pöytäkirjan mukaisia velvoitteitaan, ja kolmanneksi ja viimeiseksi laitonta maahanmuuttoa koskevan ongelman käsittelemiseksi, sillä se on EU:n laajuinen ongelma.
<SPEAKER ID="184" NAME="Csanád Szegedi" AFFILIATION="NI">
(HU) Hyvät kollegat, haluaisin tänään puhua Unkarin punaisen mudan katastrofista. Aivan ensiksi haluaisin kiittää kaikkia, jotka ovat tänä aikana auttaneet uhreja ja heidän sukulaisiaan. Järkyttävintä tässä katastrofissa on se, että kaikki, mitä on tapahtunut ja mikä on valitettavasti vaatinut monia ihmishenkiä, olisi voitu estää. Euroopan unionin velvollisuus on estää tällaiset katastrofit. Sen mahdollistamiseksi on olennaisen tärkeää tarkistaa Keski-Euroopan alueella tehdyt yksityistämissopimukset, jotka ovat pelkkää ryöstämistä ja joilla on annettu valta epäilyttäville jälkikommunistisille rahoituspiireille. Lisäksi on tarvittaessa kansallistettava yritykset, jotka on viety ihmisiltä laittomasti. Nämä rahoituspiirit eivät enää kiinnitä mitään huomiota työntekijöihin, eikä edes ekologinen katastrofi pysäytä niiden rahanriistokäytäntöjä. Sen takia pyydän apua Euroopan unionilta.
<SPEAKER ID="185" NAME="Alf Svensson" AFFILIATION="PPE">
(SV) Ilmasto- ja ympäristökysymykset vaikuttavat meihin kaikkiin. Kuten tiedämme, niiden soveltamisala on maailmanlaajuinen. On itsestään selvää, että EU:lla on oltava johtava asema elinolojemme suojaamista koskevassa taistelussa.
<P>
Ympäristöasiantuntijat väittävät, että teollisuuden jälkeen seuraavaksi merkittävin ilmastovahinkojen aiheuttaja ja seuraavaksi suurin päästöjen lähde ovat alkukantaiset uunit ja liedet, joita on majoissa ja hökkeleissä kaikkialla Afrikassa, Aasiassa ja Etelä-Amerikassa.
<P>
Muutamat ympäristönsuojeluun keskittyvät valtiot ovat viimein ymmärtäneet sen. Nykyään on olemassa aurinkoenergialla toimivia yksinkertaisia liesiä, jotka poistavat edullisesti 95 prosenttia myrkkypäästöistä, joita hiili, lanta ja muut polttoaineet poltettaessa tuottavat.
<P>
Laskelmat osoittavat myös, ja tämä on tärkein merkille pantava asia, että miltei kaksi miljoonaa ihmistä kuolee ennenaikaisesti, koska heidän on pakko hengittää näitä kaasuja.
<P>
Toivon, että EU ja Yhdysvallat, joka on osoittanut olevansa tietoinen tästä ongelmasta, kiinnostuvat aktiivisesti tästä erittäin konkreettisesta keinosta pelastaa ihmisiä ja ympäristöä.
<SPEAKER ID="186" NAME="Iosif Matula" AFFILIATION="PPE">
(RO) Aivan äskettäin on toteutettu konkreettisia toimia Euroopan unionin energiavarmuuden vahvistamiseksi tuottamalla maakaasua monista lähteistä kaasukriisin välttämiseksi Euroopassa. Viittaan Romanian ja Unkarin yhdistävään Aradin ja Szegedin väliseen kaasuputkeen, joka on saanut myös EU:n rahoitusta.
<P>
Se tekee investoinnista menestystarinan mutta myös mallin yhteistyölle EU:n jäsenvaltioiden välillä.
<P>
EU:n tasolla suunnitellut yhteenliittymät sekä yleinen mahdollisuus kuljettaa kaasua molempiin suuntiin vuoteen 2014 mennessä sekä kaasuvarastot mahdollistavat alueen kaikille maille suuremman energiariippumattomuuden. EU:n jäsenvaltiot voivat auttaa toisiaan mahdollisissa uusissa kaasukriiseissä.
<P>
Toinen yhtä tärkeä näkökohta on se, että kaasun hinta määrätään alueellisella tasolla eikä niinkään neuvottelemalla yhden toimittajan kanssa. Toivon, että Aradin ja Szegein välisen putken loppuunsaattaminen antaa Nabucco-kaasuputkihankkeen lisäksi vauhtia myös AGRI-hankkeelle, jota käytetään kuljettamaan maakaasua Eurooppaan Azerbaidžanin, Georgian ja Romanian läpi kulkevan reitin kautta.
<SPEAKER ID="187" NAME="Alexander Mirsky" AFFILIATION="S&amp;D">
(LV) Kiitos, arvoisa puhemies. Haluaisin kiinnittää huomionne mielenkiintoiseen hetkeen työssämme. Torstaina miltei kaikki Euroopan parlamentin jäsenet lähtevät Strasbourgista kello 13.30. Kuten me hyvin tiedämme, tuoksi ajaksi on tilattu erityisjuna. Olkaa hyvä ja selittäkää, mitä järkeä siinä on. Miksi me äänestämme aina ihmisoikeuksista täysistunnoissa kello 16.00? Miksi suunnitellaan äänestyksiä, kun tiedetään, että 95 prosenttia jäsenistä ei osallistu istuntoon. Se on täysin järjetöntä. Olen vakuuttunut siitä, että puheenvuoroani ei kuulla. Myös se on hyvin surullista, arvoisa puhemies. Kiitos.
<SPEAKER ID="188" NAME="Daciana Octavia Sârbu" AFFILIATION="S&amp;D">
(RO) Romaniassa, Euroopan unionin jäsenvaltiossa, nykyinen hallituspuolue loukkaa demokratiaa pelkäämättä lainkaan seurauksia. Romanian parlamentin toisen kamarin, edustajainhuoneen, puhemies laski, että salissa oli 80 parlamentin jäsentä ja ilmoitti, että laskun tulos oli 170.
<P>
Silloin äänestettiin laista, joka on elintärkeä suurelle osalle Romanian kansalaisista. Se oli luonnos uudesta eläkelaista, jossa suunnitellaan eläkeiän kohtuutonta nostamista, saman eläkeiän määräämistä naisille ja miehille ja sellaisen uudelleenlaskennan tekemistä, jonka perusteella eläkkeen todellista määrää lasketaan eläkeläisten suurelta osalta.
<P>
Vaikka oppositio vastusti lujasti näitä muutoksia, eikä ollut salissa läsnä äänestyksen aikana, kamerat pystyivät paljastamaan tehdyn petoksen. Jos oppositio ja lehdistö eivät olisi protestoineet tätä toimintaa vastaan siitä lähtien päivittäin, Romanian presidentti olisi tänään virallisesti ilmoittanut laista.
<SPEAKER ID="189" NAME="Olle Schmidt" AFFILIATION="ALDE">
(EN) Arvoisa puhemies, Ruotsin hallitus sai tänään oikeudellisen lausunnon Eritreassa yhdeksän vuotta vangittuna olleen Dawit Isaakin tapauksesta. Dawit Isaak on ruotsalainen toimittaja, joka on vangittu ilmaisunvapauden takia.
<P>
Euroopan ihmisoikeussopimukseen ja Euroopan ihmisoikeustuomioistuimen oikeuskäytäntöön perustuvan oikeudellisen lausunnon mukaan EU:n jäsenvaltioilla ja EU:lla on velvollisuus käyttää kaikkia saatavilla olevia diplomaattisia ja oikeudellisia keinoja taatakseen Dawit Isaakille tämän perusoikeudet. Eritrea on yksi maailman köyhimmistä maista, ja se on riippuvainen Euroopan unionin avusta. Meidän on vaadittava Dawit Isaakin välitöntä vapauttamista taloudellista apua vastaan.
<P>
Dawit Isaakin veli tulee huomenna Euroopan parlamenttiin tapaamaan parlamentin puhemiestä ja komission jäsentä Piebalgsia ja antamaan oikeudellisen lausunnon EU:n toimielimille. Toivon, että se saa EU:n toimielimet painostamaan aiempaa enemmän Eritrean presidenttiä vapauttamaan Dawit Isaak ja pelastamaan siten hänen henkensä.
<SPEAKER ID="190" NAME="Joe Higgins" AFFILIATION="GUE/NGL">
(EN) Arvoisa puhemies, vietin syyskuussa viikon Kazakstanissa Euroopan unionin yhdistyneen vasemmiston ryhmän valtuuskunnassa. Presidentti Nazarbajevin johtama Kazakstan on totalitaarinen diktatuuri, jossa poljetaan järjestelmällisesti ihmisoikeuksia.
<P>
Tapasimme monia ryhmiä, jotka taistelevat ihmisoikeuksien, poliittisten oikeuksien ja työntekijöiden oikeuksien puolesta. Kuulimme hyytäviä kertomuksia äärimmäisen julmasta ja hirviömäisestä järjestelmästä monissa Kazakstanin vankiloissa, kun vastikään vapautetut vangit kuvailivat vankien irvokasta sortamista ja järjestelmällisiä raakoja hakkaamisia, julmia raiskauksia ja muuta kidutusta.
<P>
Tämän takia on häpeällistä, että Kazakstanille annettiin Euroopan turvallisuus- ja yhteistyöjärjestön puheenjohtajuus vuonna 2010, minkä takia Etyj-valtioiden johtajien suuri huippukokous järjestetään joulukuussa pääkaupungissa Astanassa. On häpeällistä, että presidentti Nazarbajev, joka on vastuussa tästä painajaisesta, on ensi viikolla virallisella vierailulla Euroopan unionissa ja että parlamentin puhemies Jerzy Buzek, komission puheenjohtaja Barroso ynnä muut ottavat hänet vastaan. Hänet otetaan tietysti vastaan EU:n yritysten Kazakstanin kanssa tekemien valtavien öljy- ja kaasukauppojen takia, mutta minä vaadin, että nuo johtajat ottavat tämän irvokkaan ihmisoikeuksien polkemisen esiin ja vaativat Nazarbajevilta todellisia toimia sen lopettamiseksi.
<SPEAKER ID="191" NAME="Oriol Junqueras Vies" AFFILIATION="Verts/ALE">
(IT) Arvoisa puhemies, muutaman viime viikon aikana yli 30 mapuche-heimoon kuuluvaa jäsentä aloitti nälkälakon vastalauseena maansa militarisoinnille, sille, että heihin sovelletaan kaksinkertaista siviili- ja sotilasoikeutta sekä terrorisminvastaista lainsäädäntöä, joka on ollut voimassa sotilasdiktatuurin ajoista alkaen. Tästä kaikesta huolimatta tämän parlamentin kaksi suurinta ryhmää ei ole päässyt sopimukseen kiireellisestä humanitaarisesta päätöslauselmasta.
<P>
Nyt nälkälakko on päättynyt, mutta siihen johtaneet perussyyt ovat edelleen olemassa, kuten YK:n alkuperäiskansojen oikeuksia koskevan julistuksen esittelijä totesi viime huhtikuussa.
<P>
Chilen on kunnioitettava alkuperäiskansojen oikeuksia koskevaa kansainvälistä julistusta ja Kansainvälisen työjärjestön yleissopimusta nro 169, joka koskee näiden ihmisten oikeutta ennakkokuulemiseen ja vapaaseen ja tietoon perustuvaan hyväksyntään kaiken sellaisen lainsäädännön osalta, joka koskee heidän oikeuksiaan ja etujaan. Euroopan parlamentin on käytettävä kaikkia mahdollisia poliittisia välineitä taatakseen, että Chilen hallitus kunnioittaa kansainvälistä oikeutta ja sopimuksia itse Euroopan unionin ohella.
<SPEAKER ID="192" NAME="Dimitar Stoyanov" AFFILIATION="NI">
(BG) Aioin ilmaista näkemykseni tulevasta keskustelusta, joka järjestetään Bulgarian kansalliskokouksessa Turkin jäsenyydestä Euroopan unionissa. Minua kuitenkin häiritsee lausunto, jonka antoi kollegani toiselta puolelta parlamenttia, Evgeni Kirilov, joka on toistanut käytännöllisesti katsoen sanasta sanaan puheen, jonka puolueeni puheenjohtaja Volen Siderov piti Bulgarian kansalliskokouksessa vain muutama päivä sitten.
<P>
Haluaisin kuitenkin lisätä jotain siihen, mitä Evgeni Kirilov sanoi. Hyvät kollegat, näillä ihmisillä, jotka ajettiin pois Itä-Traakiasta, ei ole asiakirjoja omaisuudestaan. He hylkäsivät lapsensa kuolemaan, koska kun pikkulapset itkivät, he luovuttivat nämä ihmiset turkkilaisille, jotka tulivat jahtaamaan ja tappamaan heitä.
<P>
Turkki on maa, joka on ylpeä kansanmurhien historiastaan, koska vuonna 1913 toteutettu kansanmurha, jossa murhattiin 50 000 bulgarialaista ja 300 000 ajettiin pois Itä-Traakiasta, oli vain kenraaliharjoitus armenialaisten kansanmurhalle, jota ottomaanit eivät ole tunnustaneet. Siksi Ataka-puolueen viesti on: kyllä kansanäänestykselle Turkin jäsenyydestä Euroopan unionissa ja ei Turkin jäsenyydelle Euroopan unionissa.
<SPEAKER ID="193" NAME="Theodoros Skylakakis" AFFILIATION="PPE">
(EL) Arvoisa puhemies, Jean-Claude Juncker sanoi eilen, että olemme painostaneet Kreikan hallitusta vuodesta 2008 alkaen ryhtymään asianmukaisiin toimiin, mutta emme ole julkistaneet ongelmia, koska euroryhmä on epävirallinen elin. Komissio on antanut ymmärtää, että Kreikan vaje vuodelta 2009 on yli 15 prosenttia verrattuna viiden prosentin ennusteeseen vuoden 2009 toukokuussa.
<P>
Kysyn itseltäni seuraavaa: miten on mahdollista ylenkatsoa kymmentä prosenttiyksikköä BKT:stä? Valtiovarainministerit olivat varmasti tietoisia tästä kokoontuessaan Ecofin-neuvostossa, joka on euroryhmästä poiketen institutionaalisesti toimivaltainen? Ongelmana ei siten niinkään ollut kykenemättömyys laatia ennustetta kuin poliittisen ehtojen noudattaminen. Kreikan kansalaisilla oli kuitenkin EU:n veronmaksajina varmasti oikeus tietää? Tarvitsemme ehdottomasti riippumattomampia viranomaisia, jotka valvovat rahoitusehtoja ja ennen kaikkea sääntöjen oikeudenmukaista ja automaattista soveltamista kaikkiin.
<SPEAKER ID="194" NAME="Crescenzio Rivellini" AFFILIATION="PPE">
(IT) Arvoisa puhemies, hyvät kollegat, Brysselissä 6. lokakuuta järjestetty EU:n ja Kiinan huippukokous päättyi jännittyneisiin tunnelmiin, kun lopuksi suunniteltu lehdistötilaisuus peruttiin lakonisesti logistisista syistä. Taustalla oli erimielisyys euroalueella liian alhaiseksi katsottua yuanin vaihtokurssia koskevasta kysymyksestä.
<P>
Euroopan unioni on pyytänyt Kiinan pääministeriä nostamaan maansa valuutan arvoa ja lopettamaan epäoikeudenmukaiset kaupalliset käytännöt, jotka ovat vuosien ajan ruokkineet tullisotia, ja korostanut, että tämä on perusehto ennen kuin Kiinan tunnustamista markkinataloudeksi koskevaa kysymystä voidaan käsitellä.
<P>
Kiinan valuutta on kesäkuusta alkaen noussut 2,15 prosenttia dollariin verrattuna mutta laskenut 9,4 prosenttia euroon verrattuna. Nämä ovat kauhistuttavia uutisia euroalueen viennille erityisesti siksi, että EU näyttää olevan ainoa mahti, jolla ei ole mekanismeja oman valuuttansa devalvoimiseksi.
<P>
Olemme EU:n ja Kiinan välisissä suhteissa epäedullisessa asemassa työntekijöiden sopimuksiin liittyvien erojen, raaka-aineiden hintojen ja Kiinan protektionistisen ja vastuuttoman kauppapolitiikan takia. Kilpailu on siksi mahdotonta, jos euro on myös yliarvostettu. Yritämme kahden viikon kuluessa käsitellä näitä kohtia EU:n valtuuskunnan kanssa.
<SPEAKER ID="195" NAME="Vasilica Viorica Dăncilă" AFFILIATION="S&amp;D">
(RO) Kun elintarviketuotteiden pitkän matkan kuljetusten vähentämistä koskeva kysymys on entistä pakottavampi ja paikallista tuotantoa edistetään ja mukautetaan markkinoiden vaatimuksiin, on olennaisen tärkeää, että lampaanlihan tuotannolle EU:ssa annetaan vauhtia.
<P>
On mahdotonta hyväksyä, että EU:n markkinoille toimitetaan lampaanlihaa tuhansien kilometrien päästä kohtuuttomilla hinnoilla, kun omat tuottajamme pakotetaan myymään tuotteitaan naurettavilla hinnoilla ja lähtemään alalta.
<P>
Romaniassa on Euroopan unionin jäsenvaltioista viidenneksi eniten lampaita, mutta lammastuotannon määrä on laskenut yli 40 prosenttia. Lampaanlihan vienti on kuitenkin taloutemme merkittävä osa.
<P>
Näiden tekijöiden vuoksi ja koska pitkällä aikavälillä voi ilmetä vakavia yhteiskunta-, talous- ja ympäristövaikutuksia, koska ikivanha perinne katoaa, Romania tukee Irlannin toimia ja odottaa innokkaasti komission ja neuvoston asianmukaisia tukitoimia, joilla pysäytetään lampaanliha-alan jatkuva taantuminen Euroopan unionissa.
<SPEAKER ID="196" NAME="Kriton Arsenis" AFFILIATION="S&amp;D">
(EL) Arvoisa puhemies, vuonna 2008 elintarvikekriisi oli pahimmillaan. Viljojen hinnat ampaisivat ylös, ja sen takia valtavat ihmismäärät näkivät nälkää, erityisesti Afrikassa. Samaan aikaan viljantuotanto oli korkeimmalla tasollaan. Tästä ristiriidasta syytetään biopolttoaineita. Loppujen lopuksi se johtaa luottolaitosten syyttämiseen, koska sen jälkeen, kun ne olivat lopettaneet pelailun Nasdaqilla ja kiinteistömarkkinoiden kuplat olivat puhjenneet, ne käänsivät huomionsa hallitusten velkoihin ja peruselintarvikkeiden hintoihin keinotellakseen niillä.
<P>
Nämä pelit köyhdyttivät miljoonia kansalaisia koko maailmassa. Emme voi enää sallia, että kyseiset yhtiöt toimivat rankaisematta, ja meidän on nyt määritettävä selkeät toimintapuitteet näille yhtiöille EU:ssa ja maailmanlaajuisesti.
<SPEAKER ID="197" NAME="Ilda Figueiredo" AFFILIATION="GUE/NGL">
(PT) Tänään on EU:n ihmiskaupan vastainen päivä. Se ansaitsee kaiken huomiomme, ja meidän pitäisi vaatia, että tämän pelkästään EU:ssa joka vuosi satoihin tuhansiin ihmisiin vaikuttavan murhenäytelmän osalta tehdään muutakin kuin toistellaan pelkkiä latteuksia. Nuo ihmiset ovat yli miljardiin ihmiseen maailmanlaajuisesti vaikuttavan nälästä ja äärimmäisestä köyhyydestä johtuvan nykyaikaisen orjuuden uhreja. Tämä on kapitalistisen hyväksikäytön pimeä puoli ja kolonialismin ja uuskolonialismin seurausta, ja siitä monilla eurooppalaisilla mahdeilla on vastuu kannettavanaan.
<P>
Siten eilisen köyhyyden poistamista koskevan kansainvälisen päivän ja tämänpäiväisen EU:n ihmiskaupan vastaisen päivän viettämisellä on symbolinen yhteys. Köyhyyden ja ihmiskaupan torjunta edellyttää maailmanlaajuisia toimia, joihin kuuluu irrottautuminen uusliberaalista politiikasta ja luja sitoutuminen kokonaistalouden sosiaaliseen ulottuvuuteen, jotta voidaan taata kehitykseen ja yhteiskunnalliseen edistykseen perustuva politiikka, kuten yleisö ja työntekijät ovat vaatineet Euroopassa näkemissämme mielenosoituksissa.
<SPEAKER ID="198" NAME="Franz Obermayr" AFFILIATION="NI">
(DE) Arvoisa puhemies, hyvät kollegat, tänään - 67 vuotta diktaattori Benito Mussolinin vallasta poistamisen jälkeen - fasistien muistomerkkejä säilytetään, ylläpidetään ja kunnostetaan laajasti Etelä-Tirolissa. Se muistuttaa etelätirolilaisia päivittäin koetusta epäoikeudenmukaisuudesta. Se ei ole 2000-luvun yhdistyneen Euroopan arvoista. Vuosia sitten silloinen Euroopan komission jäsen Franco Frattini ehdotti Euroopan laajuista kieltoa natsisymboleille. Siitä olisi loogisesti seurannut se, että osana natsisymbolien vastustamista myös fasistien muistomerkit Etelä-Tirolissa olisi kielletty, ja ne olisi pitänyt poistaa. Franco Frattinin ehdotus ei johtanut mihinkään; nyt on aika toteuttaa uusi yritys.
<P>
Komission pitäisi tehdä ehdottoman selväksi, että vähemmistön oikeuksien loukkaaminen on EU:n arvojen loukkaamista. Lissabonin sopimuksen 2 artikla vaatii lisää täsmennystä. Meidän on lisäksi selvitettävä, miten hyvin vähemmistöjä suojellaan, ja laadittava virallisesti velvoittavat seuraamukset.
<SPEAKER ID="199" NAME="Czesław Adam Siekierski" AFFILIATION="PPE">
(PL) Euroopan unioni on julistanut vuoden 2010 Euroopan köyhyyden ja sosiaalisen syrjäytymisen torjumisen teemavuodeksi. YK:n köyhyyden poistamisen kansainväliseksi päiväksi julistamana päivänä 17. lokakuuta 2010 järjestettiin 23 muistojuhlaa. Tuona päivänä järjestettiin ympäri maailmaa erityistapahtumia osoittamaan solidaarisuutta ja myötätuntoa sosiaalisesti syrjäytyneiden tarpeita kohtaan.
<P>
Köyhyyden poistamisen kansainvälisen päivän tarkoituksena on ennen kaikkea tiedottaa yleisölle siitä, että maailmanlaajuinen köyhyys on poistettava, erityisesti kehitysmaissa, ja korostaa sitä, että köyhyyden torjuminen on ensisijainen tavoitteemme. On myös tärkeää kiinnittää aiempaa enemmän huomiota köyhyyden syihin ja seurauksiin Euroopassa. Toistan, Euroopassa. Siksi on niin tärkeää panna täytäntöön Euroopan unionin ohjelma elintarvikkeiden ilmaisesta jakamisesta meistä kaikkein köyhimmille 500 miljoonan euron arvosta vuodessa. Aloite köyhyyden poistamisen kansainvälisen päivän viettämiseksi on erittäin hyödyllinen, koska se auttaa meitä tiedostamaan köyhyyden määrän maailmanlaajuisesti ja löytämään syitä ja ratkaisuja ongelmaan. Kiitos.
<SPEAKER ID="200" NAME="Sergio Gutiérrez Prieto" AFFILIATION="S&amp;D">
(ES) Arvoisa puhemies, kansainvälisen ihmiskaupan vastaisena päivänä paljastettiin joitakin lukuja, joiden pitäisi saada meidät toimimaan poliittisina johtajina.
<P>
Yli 90 prosenttia Euroopan prostituutiosta johtuu kiristyksestä ja uhkailusta. Meidän pitäisi näihin lukuihin vastataksemme kysyä itseltämme, teemmekö kaiken tarvittavan suojellaksemme niiden tuhansien naisten ihmisarvoa ja koskemattomuutta, joiden oikeuksia suojellaan myös perusoikeuskirjalla, jonka hyväksyimme Lissabonin sopimuksen ohella.
<P>
Emme puhu "maailman vanhimmasta ammatista" vaan siitä ainoasta orjuuden muodosta, jota emme ole onnistuneet poistamaan vanhasta Euroopasta. Espanjan kaltaiset maat ponnistelevat tämän osalta huomattavasti, asettavat ihmiskauppiaita syytteeseen, tiedottavat yleisölle ja edistävät uhreiksi joutuneiden naisten yhteiskuntaan palauttamista koskevia suunnitelmia. Se ei riitä. Euroopan on oltava yksi yhtenäinen toiminnan ja sitoutumisen alue.
<P>
Seuraava ihmiskauppaa koskeva direktiivi on tilaisuus toimia alan vaatimusten mukaisesti koulutuksen avulla ja esimerkiksi tarjonnan osalta vaikeuttaa mainontaa kaikissa tiedotusvälineissä sekä lisätä kahdenvälistä yhteistyötä kolmansien maiden kanssa tämän vitsauksen juurimiseksi sen alkulähteillä.
<P>
Meillä on tilaisuus. Haluaisin kiinnittää parlamentin huomion tähän, jotta se olisi edelleen edelläkävijä kansalaisoikeuksien osalta.
<SPEAKER ID="201" NAME="Marc Tarabella" AFFILIATION="S&amp;D">
(FR) Arvoisa puhemies, Euroopan elintarviketurvallisuusvirasto (EFSA) on elintarvikeketjuun liittyviä riskejä koskevan tieteellisen asiantuntemuksen riippumaton lähde. Arvoisa puhemies, hyvät kollegat, saanko sanoa, että minulla on siitä epäilykseni, enkä ole ainoa.
<P>
Esitän yhden konkreettisen esimerkin: monet valtiot, esimerkiksi Tanska ja Ranska, ovat kieltäneet bisfenoli-A:n käytön tuttipulloissa, koska sen haitallisuus on osoitettu monissa tutkimuksissa. EFSA kuitenkin sallii edelleen sen käytön kulutukseen tarkoitetuissa tuotteissa, mikä rikkoo törkeästi ennalta varautumisen periaatetta.
<P>
EFSA on myös hyväksynyt joka ainoan sille toimitetun muuntogeenisten organismien käyttöä koskevan hakemuksen. Kyseisiä hakemuksia on kuitenkin ollut yhteensä 125. Eikö se ole teistä outoa? Tästä asiasta vastaava komission jäsen Dalli suhtautui viime viikolla pidättyvästi EFSAn bisfenoli-A:ta koskevaan asiaan, ja neuvosto on pyytänyt tietoja tavasta, jolla virasto toimii, vuodesta 2008 alkaen.
<P>
Pyydän siksi, että maatalouden ja maaseudun kehityksen valiokunta, ympäristön, kansanterveyden ja elintarvikkeiden turvallisuuden valiokunta ja sisämarkkina- ja kuluttajansuojavaliokunta järjestävät mahdollisimman pian vähintään yhteisen kuulemisen EFSAsta. Meidän on karkotettava EFSAn yllä roikkuvat epäilyt varmistaaksemme kansalaisten ja heidän terveytensä paremman suojelun, koska se on vaakalaudalla.
<SPEAKER ID="202" NAME="Cătălin Sorin Ivan" AFFILIATION="S&amp;D">
(RO) Minulla on viesti Euroopan parlamentin puhemiehelle, Jerzy Buzekille.
<P>
Koska hän oli Romaniassa muutama kuukausi sitten ja osallistui Romanian parlamentin täysistuntoon ja tuki PDL-liberaalipuoluetta ja sen edistämiä säästötoimenpiteitä, haluan kertoa puhemies Buzekille, että Romanialla ei ole ollut parlamenttia yli kuukauteen. Reilu kuukausi sitten Romanian parlamentissa lakattiin järjestämästä kokouksia ja lakattiin tekemästä päätöksiä eläkelain petoksellisen hyväksymisen takia, kuten kollegani Daciana Sârbu mainitsi.
<P>
Koska Romanian presidentti Traian Băsescu ei muodosta asiaan kantaa eikä ainakaan estä sellaisia käytäntöjä, koska PDL tukee niitä rutiininomaisesti, ja koska petoksesta on kehittymässä Romanian parlamentin käytäntö, olen erittäin kiinnostunut kuulemaan, tukeeko Jerzy Buzek edelleen PDL-puoluetta ja Romanian viranomaisia ja menisikö hän edelleen Romanian parlamenttiin tukemaan pääministeri Bocin hallitusta..
<SPEAKER ID="203" NAME="Slavi Binev" AFFILIATION="NI">
(BG) Minun mielestäni Euroopan unioni ja me kaikki ponnistelemme saadaksemme EU:n selviämään taantumasta. Jotkin maat ovat elpymässä taantumasta, mutta valitettavasti joissakin maissa se jostakin syystä syvenee. Mielestäni EU:n markkinoiden elvyttäminen ja vahvistaminen ovat kaikkien jäsenvaltioiden ensisijaisten tavoitteiden joukossa.
<P>
Olen siksi erittäin huolissani Euroopan unionin aikomuksesta tarjota Pakistanille tullitonta kauppajärjestelmää. Käsitän, että Pakistan on kärsinyt luonnonkatastrofeista johtuvasta tuhosta, mutta minun mielestäni se ei ole asianmukainen perustelu EU:n kaupan uhkaamiselle, erityisesti tekstiiliteollisuudessa.
<P>
Kehotan teitä Bulgarian vaate- ja tekstiilituottajien- ja viejien yhdistyksen puolesta ja sen jäsenten minulle esittämän vetoomuksen nojalla pelastamaan tämän alan Bulgariassa. Bulgaria on pieni maa, ja taantuma on siellä syvä. Pakistanin päästäminen EU:n markkinoille vaarantaa Bulgarian tekstiili- ja vaatetustuotannon.
<P>
Arvoisa puhemies ja hyvät kollegat, minun mielestäni EU:n markkinoiden suojelun on taantuman aikana oltava kaksi kertaa ensisijaisempaa kuin muulloin, kun taas tulliton kauppa Pakistanin kanssa ei ole tie, jota meidän pitäisi seurata selvitäksemme taantumasta EU:ssa.
<SPEAKER ID="204" NAME="Ioan Enciu" AFFILIATION="S&amp;D">
(RO) Haluaisin korostaa Romanian erityisen vakavaa taloudellista ja yhteiskunnallista tilannetta. Romanian hallituksen hyväksymät elvytystoimenpiteet ovat tehottomia ja silmäänpistävästi yhteiskunnan vastaisia. Ne ovat hyökkäys perusihmisoikeuksia vastaan, erityisesti terveydenhoito- ja koulutusaloilla, ja oikeutta ihmisarvoista elämää vastaan. Mitkä ovat näiden toimenpiteiden vaikutukset? Kahdeksan prosentin inflaatio, suurin BKT:n lasku koko Euroopan unionissa, kansallisen talouden halvaantuminen sekä ennennäkemättömät mielenosoitukset, joissa on mukana poliiseja, opettajia, eläkeläisiä, valtiovarainministeriön virkamiehiä ja kaikki ammattiliitot. Tämä hallitus toimii vastoin Romanian kansan etuja ja heikentää Romanian kansalaisten asemaa EU:n kansalaisina. Euroopan komissiolla on saatavillaan asianmukaiset välineet ja mekanismit jäsenvaltioiden rahoitustoimien valvomiseksi ja sopeuttamiseksi. Komission on omaksuttava kanta Romanian hallituksen täytäntöönpanemiin säästötoimenpiteisiin, joilla loukataan perusihmisoikeuksia.
<SPEAKER ID="205" NAME="Zigmantas Balčytis" AFFILIATION="S&amp;D">
(LT) Tämän vuoden lokakuun 10. päivänä Lisco Gloria -laivalla syttyi tulipalo, kun se purjehti Kielistä Klaipėdaan. Vaikka ihmishenkiä ei menetetty, onnettomuus korosti valtavia ongelmia lautoilla matkustavien ihmisten turvallisuuden takaamisessa. Mukana olleiden antamat tiedot osoittavat, että lautan miehistö ei ollut valmistautunut pelastustoimiin ja matkustajien piti huolehtia toinen toisistaan. Pelastettujen matkustajien määrä oli lisäksi suurempi kuin virallisessa matkustajaluettelossa ilmoitettu määrä, mikä aiheuttaa suurta huolta yleisen matkustajaturvallisuuden takaamisesta ja mahdollisesta terrorismin uhasta. Euroopan unionissa on kiinnitetty syyskuun 11. päivän jälkeen suurta huomiota lentokoneella matkustavien ihmisten turvallisuuteen. Tämä onnettomuus on korostanut, että lentokoneita vastaavaa valvontajärjestelmää on sovellettava myös laivoihin ja että soveltuvuudesta on tehtävä jatkuvasti riippumattomia testejä sekä aluksen teknisten edellytysten että matkustajien turvallisuudesta vastaavan henkilöstön osalta.
<SPEAKER ID="206" NAME="Katarína Neveďalová" AFFILIATION="S&amp;D">
(SK) Johdin viime viikolla Euroopan parlamentin tarkkailijoiden valtuuskuntaa Kirgisian parlamenttivaaleissa. Pidimme monia kokouksia poliittisten puolueiden ja kansalaisjärjestöjen edustajien kanssa ja tapasimme myös väliaikaisen presidentin Roza Otumbajevan.
<P>
Siitä huolimatta, että meille vakuutettiin matkamme aikana, että maa on selkeästi vaihtamassa järjestelmäänsä parlamentaariseen demokratiaan ja että turvallisuustilanne on rauhoittunut, heti Biškekistä poistumisemme jälkeen levottomuudet alkoivat uudelleen ja poliittiset puolueet alkoivat kyseenalaistaa vaalituloksia. Niin tehtiin siitä huolimatta, että kansainväliset järjestöt olivat antaneet lausuntoja, joiden mukaan Kirgisian vaalit oli järjestetty suhteellisen asianmukaisesti. Maassa, jossa sosiaaliset standardit ovat todella valitettavia ja kymmenien tuhansien ihmisten on lähdettävä kodistaan, taistelu ainoan johtajan asemasta on jälleen alkanut, ja maa on alkanut kääntää suuntaansa.
<P>
Minun mielestäni on välttämätöntä kehottaa Euroopan unionia ja Euroopan parlamenttia osoittamaan enemmän kiinnostusta Keski-Aasian alueeseen, jossa on tällä hetkellä käynnissä erittäin suuri myllerrys. Se ei koske vain Kirgisiaa vaan myös äskettäisiä levottomuuksia Tadžikistanissa, ja Afganistanin läheisyyttä tuskin tarvitsee edes mainita. On tärkeää lisätä kiinnostustamme ja läsnäoloamme alueella meidän kaikkien paremman tulevaisuuden puolesta.
<SPEAKER ID="207" NAME="Ivailo Kalfin" AFFILIATION="S&amp;D">
(BG) Haluaisin kiinnittää huomionne merkittäviin tietoverkkoturvallisuuteen liittyviin kysymyksiin. Internetin nopeaan leviämiseen liittyvien riskien ehkäisy on huomattavasti tehokkaampaa kuin sen väärinkäytöksistä johtuvan vahingon korjaaminen. Sen tekeminen edellyttää vähintäänkin monia toimia.
<P>
Ensinnäkin, tietoverkkoturvallisuus edellyttää suojelua, joka on dynaamista ja jossa ei rakenneta pysyviä muureja vaan jossa luotetaan joustavuuteen ja ennakoivaan innovaatioon. Toiseksi, Internetin käyttöä koskevassa lainsäädännössä on käytettävä eikä torjuttava tietotekniikan tarjoamia mahdollisuuksia. Kolmanneksi tarvitaan erittäin aktiivista tietoverkkoturvallisuuteen osallistuvien eri instituutioiden horisontaalista koordinointia. Neljänneksi tietoverkkoturvallisuus edellyttää erittäin aktiivisia ja tehokkaita kansainvälistä yhteistyötä ja koordinointia koskevia mekanismeja.
<P>
Haluaisin kannustaa Euroopan komissiota osoittamaan erityistä määrätietoisuutta ja päättäväisyyttä ja vaatimaan, että tulevissa lainsäädäntöaloitteissa laaditaan ja pannaan täytäntöön EU:n verkkoturvallisuusstrategia ja luodaan tilaisuudet tai mekanismi helpottamaan kaikkien tähän asiaan liittyvien yhteisöjen ja kansallisten toimien horisontaalista koordinaatiota.
<SPEAKER ID="208" NAME="Puhemies">
(EL) Keskustelu on päättynyt.
