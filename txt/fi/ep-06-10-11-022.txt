<CHAPTER ID="022">
Tilanne jalostettaviksi tarkoitettujen marjojen ja kirsikoiden alalla (keskustelu)
<SPEAKER ID="262" NAME="Puhemies">
Esityslistalla on seuraavana Joseph Daulin ja Janusz Wojciechowskin laatima maatalouden ja maaseudun kehittämisen valiokunnan suullinen kysymys komissiolle tilanteesta jalostettavaksi tarkoitettujen marjojen ja kirsikoiden alalla - B6-0435/2006).
<SPEAKER ID="263" NAME="Czesław Adam Siekierski " LANGUAGE="PL">
Arvoisa puhemies, hedelmä- ja vihannesmarkkinoiden merkitys kasvaa. Tämä johtuu osittain kulutuksen kasvusta ja tuottajien mielenkiinnosta näiden tuotteiden viljelyä kohtaan tulotasonsa kohentamiseksi. Tomaatti-, persikka- ja sitrushedelmämarkkinoiden oivasta esimerkistä huolimatta EU:lta ei löytynyt liittymiskeskusteluissa halua ratkaista marjamarkkinoita koskevaa ongelmaa myönteisellä tavalla. Vuosi 2004 oli vaikea marjantuottajille Puolassa. Lähetin ensimmäisen kirjeeni asiasta heinäkuussa 2004 entiselle komission jäsenelle Fischlerille, joka vastasi maataloudesta. Samaan aikaan Euroopan komissio alkoi yksinkertaistaa hedelmien ja vihannesten yhteistä markkinajärjestelyä EU:ssa ja antoi asiasta kertomuksen elokuussa 2004. Maaliskuussa 2005 Euroopan parlamentti otti kantaa asiaan.
<P>
Puolaa edustavat Euroopan parlamentin jäsenet ovat käyttäneet lukuisia puheenvuoroja ja pitäneet monia puheita maatalousvaliokunnassa. Lopulta onnistuimme vakuuttamaan puheenjohtajamme Joseph Daulin ottamaan asian esille. Tämän tuloksena Euroopan komission asiantuntijat vierailivat Puolassa huhti- ja heinäkuussa vuonna 2005 ja tutkivat sen marja- ja kirsikkamarkkinoita ja laativat asiasta kertomuksen. Vuonna 2005 Puolan marjantuottajien oli selviydyttävä tuotantonsa tappioista kyseisillä markkinoilla. Vuonna 2006 Euroopan parlamentin maatalousvaliokunta otti ohjelmaansa Puolassa järjestetyn kokouksen, jonka ansiosta parlamentin jäsenet näkivät omin silmin, mistä vaikeuksista heidän puolalaiset kollegansa olivat oikein puhuneet. Komission jäsen, joka ei ole tänään läsnä, oli jo todennäköisesti hyvin perillä ongelmasta. Olen muuten utelias tietämään, onko kukaan komissiossa laskenut, montako puheenvuoroa jäsenet ovat käyttäneet tästä asiasta.
<P>
Vieraillessaan Puolassa Euroopan komissio antoi ensimmäisen kerran kertomuksen jalostettavaksi tarkoitettujen marjojen ja kirsikoiden alan tilanteesta. Kertomus on puutteellinen, sillä siinä ei oteta huomioon monialaisen yhdentymisen puutetta eli tuottajien ja jalostajien välisiä suhteita. Siinä ei mainita myöskään, etteivät tuottajat lukeudu omistajiin tällä tuotantoalalla ja että ulkomaisella pääomalla on valta-asema. Siinä ei pohdita marjamarkkinoiden tilanteen todennäköistä kehittymistä tulevaisuudessa. Siinä vain todetaan, että näiden Puolan markkinoiden kaikkien ongelmien on ratkettava itsestään. Vuosi 2006 on ollut kahden edellisen vuoden tavoin jälleen erittäin vaikea marjantuottajille. Se on ollut oikea kriisivuosi. Maatalousvaliokunta onkin pyytänyt, että toimia lisätään ja nopeutetaan. Näin ollen tänään käydään keskustelu, ja parlamentti hyväksyy päätöslauselman huomisessa äänestyksessä. Meillä on nyt lopullinen versio, joten käydään se läpi.
<P>
Euroopan parlamentin jäsenet pyytävät Euroopan komissiota ensinnäkin ryhtymään toimiin marja-alan kilpailukyvyn parantamiseksi EU:ssa. Toiseksi komission olisi toteutettava välittömästi toimia rajoittaakseen marjojen liikatuontia kolmansista maista polkumyyntihintaan. Kuten tiedämme, polkumyyntikomitea päätti eilen asettaa välittömästi tuontitullit kiinalaisten yritysten tuomille pakastemansikoille. Ylimääräiset tuontitullit ovat 0 prosentin, 12,6 prosentin tai 32,4 prosentin suuruisia tilanteen mukaan. Kolmanneksi olisi otettava käyttöön tuottajaryhmittymille tarkoitettu tukimekanismi, joka kannustaisi tuottajia muodostamaan ryhmittymiä, esimerkiksi kaksinkertaistamalla muodostetuille ja tunnustetuille ryhmittymille myönnettävät tuet. Neljänneksi olisi otettava käyttöön muitakin välineitä, kuten erityinen turvalauseke, tulohintajärjestelyt tai marjojen sisällyttäminen herkkien tuotteiden luetteloon. Viidenneksi suositellaan, että marjojen - esimerkiksi mansikoiden ja vadelmien - osalta toteutetaan vastaava jalostustukijärjestelmä, joka on käytössä tällä hetkellä tomaattien, persikoiden ja sitrushedelmien aloilla, jotta markkinoita saadaan vakautettua.
<P>
Tiedän, että komission jäsen Fischer-Boel, joka ei ole täällä tänään, suhtautui asiaan melko epäluuloisesti. Näin ollen lienee paikallaan harkita alueellisen tukijärjestelmän käyttöönottoa jalostettaviksi tuotettavien marjojen osalta. Tämä olisi lisänä nykyisille yhtenäisen pinta-alatuen järjestelmän (SAPS) mukaisille tuille. Vastaavaa ratkaisua on ehdotettu banaanialan uudistamiseksi. Alalla on muutettu tuen myöntämistä koskevia sääntöjä niin, että tuet lasketaan tonneittain ilmoitettujen tuotantomäärien sijasta viljellyn pinta-alan mukaan. Alan kilpailukyvyn lisäämiseksi tukiin on liitettävä velvollisuus liittyä tuottajaryhmittymiin tai -järjestöihin ja velvollisuus myydä tuotteet sopimusten mukaisin ehdoin. Päätöslauselmaan sisältyy myös monia muita mielenkiintoisia toimenpiteitä ja ehdotuksia.
<P>
Marjantuottajat ovat hukanneet kolme vuotta, ja jos markkinoita uudistetaan tätä tahtia, he näyttävät hukkaavan vielä kaksi lisää. Hedelmä- ja vihannesalan ratkaisuja koskevat lainsäädäntöehdotukset on kaavailtu annettaviksi vasta huhtikuussa 2007.
<SPEAKER ID="264" NAME="Neelie Kroes" AFFILIATION="komission jäsen" LANGUAGE="EN">
Kiitokset kysymyksestänne. Siihen sisältyi ymmärtääkseni kuusi kohtaa, jotka käsittelen yksitellen.
<P>
Ensimmäinen kohta: Komission yksiköt esittivät eilen jäsenvaltioille polkumyyntikomiteassa luonnoksen asetukseksi, jolla asetetaan tilapäiset lisätullit Kiinasta tuoduille pakastemansikoille. Komission hyväksymistä koskeva kirjallinen menettely on käynnissä.
<P>
Toinen kohta: Alhaista järjestäytymisastetta uusissa jäsenvaltioissa tarkastellaan valmisteltaessa ehdotusta hedelmien ja vihannesten yhteisen markkinajärjestelyn uudistuksesta.
<P>
Kolmas kohta: Komissio ehdotti äskettäin, että valtiontukisääntöjä yksinkertaistettaisiin, jotta tuen myöntäminen kriisitilanteessa olisi mahdollista. Eritoten ehdotettiin, että tietyin edellytyksin huonoja sääoloja kompensoivalle tuelle ei tarvitsisi hakea komission etukäteishyväksyntää.
<P>
Neljäs kohta koskee kriisinhallintaa. Kriisinhallintaa käsitellään hedelmä- ja vihannesalan uudistamista koskevissa komission ehdotuksissa.
<P>
Viidennen kohdan osalta komissio ei kannata EU:n tukemien raivausohjelmien perustamista. Jäsenvaltioilla on kuitenkin mahdollisuus toteuttaa kansallisia ohjelmia, kunhan ne noudattavat valtiontukisääntöjä.
<P>
Lopuksi kuudes kohta: edistäminen on todella tärkeää. EU:n varoja voidaan käyttää ohjelmien edistämiseen. Muistuttaisin vielä, että suurinta osaa edellä mainituista seikoista tarkastellaan yhteisen markkinajärjestelyn uudistamista koskevia ehdotuksia valmisteltaessa. Komissio antaa ehdotukset lähiaikoina.
<SPEAKER ID="265" NAME="Csaba Sándor Tabajdi">
PSE-ryhmän puolesta. - (HU) Euroopan komission laatima toimintasuunnitelma on hyvä perusta, ja kiinalaisia mansikoita koskeva polkumyynnin vastainen päätös on myönteinen, joskaan ei kestävä ratkaisu. Ainoa vakuuttava pitkän aikavälin ratkaisu olisi tämäntyyppisten tuotteiden - kirsikoiden, hapankirsikoiden, marjojen, sienien ja maissin - sisällyttäminen jalostettaviksi tarkoitettuihin tuotteisiin eli niihin, joille myönnetään jalostustukea hedelmä- ja vihannesalan uudistuksen yhteydessä.
<P>
Tämä olisi erittäin tärkeää etenkin uusille jäsenvaltioille erityisesti siksi, että tänä vuonna uusien jäsenvaltioiden tuottajat saavat vain 35 prosenttia suorista tuista. Ellei alan tuotteita sisällytetä jalostettaviksi tarkoitettuihin tuotteisiin, asiasta ei ole juurikaan apua uusille jäsenvaltioille. Olen ajanut tätä asiaa jo puolitoista vuotta ja teen niin myös jatkossa.
<SPEAKER ID="266" NAME="Janusz Wojciechowski" LANGUAGE="PL">
Arvoisa puhemies, vaikka marjoista on keskusteltu, niistä on käyty kiivasta sanasotaa jo vaalikauden alusta alkaen. Olen erittäin iloinen siitä, että marjantuottajien hankala tilanne on saanut ymmärrystä parlamentissa. Puolalaisena Euroopan parlamentin jäsenenä haluan kiittää kaikkia kollegojani tästä. Kiitän teitä myötätuntoisesta suhtautumisesta kysymykseen, joka koskee ennen kaikkea kotimaani tuottajia. Kiitän teitä solidaarisuudesta. Kiitän eritoten maatalousvaliokuntaa edustavaa kollegaamme, joka matkusti henkilökohtaisesti Puolaan tapaamaan tuottajia ja tarkastamaan tilanteen paikan päällä.
<P>
Päätöslauselmaluonnokseen sisältyy toimia, joihin tuottajamme ovat tyytyväisiä ja jotka vakauttavat marjamarkkinoita, mikä on erittäin tärkeää tämän tärkeän alan tulevaisuuden kannalta. Suojelu liikatuontia vastaan, marjojen sisällyttäminen herkkien tuotteiden luetteloon, lisätuki tuottajaryhmittymille ja korvaukset myymättä jääneistä marjoista kriisiaikoina ovat kipeästi kaivattuja ratkaisuja.
<P>
Uskon, etteivät päätöslauselman näkökohdat jää vain paperille vaan Euroopan komissio antaa ripeästi asiasta säädösluonnoksen. Yhtenä päätöslauselmaluonnoksen esittäjistä pyydän teitä äänestämään sen puolesta.
<SPEAKER ID="267" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, tämän päivän keskusteluun jalostettaviksi tarkoitettujen marjojen ja kirsikoiden alan tilanteesta huipentuvat yli kaksi vuotta kestäneet keskustelut tästä eurooppalaisten tuottajien ja jalostajien kannalta keskeisestä kysymyksestä. Sisämarkkinoiden puutteellinen suoja, polkumyynti, luonnonkatastrofit, alhaiset hinnat ja monien ostajien ahneus ja epäreilu toiminta ovat aiheuttaneet valtavia tappioita marjantuottajille etenkin uusissa jäsenvaltioissa, kuten Puolassa, joka tuottaa kaksi kolmannesta kaikista näistä EU:ssa tuotetuista tuotteista.
<P>
Marjamarkkinoiden vaikea tilanne on vaikuttanut eniten Euroopan köyhimmän alueen, Lubelszczyźnan, tuottajiin. Alueella tuotetaan kuudennes koko tuotannosta. Olen ottanut asian esille parlamentaarisessa toiminnassani useasti ja monin eri tavoin. Olenkin iloinen siitä, että keskustelu saadaan tänään päätökseen antamalla konkreettinen päätöslauselma, jonka avulla saadaan korjattua Kööpenhaminan neuvotteluissa tehdyt erehdykset ja joka tarjoaa perustan tuhansien tuottajien odottamalle päätökselle.
<P>
Kiitän näin ollen kaikkia jäseniä yhteistyöstä ja odotan heidän puoltavan päätöslauselmaa äänestyksessä.
<SPEAKER ID="268" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, marja-alasta keskustellaan nyt tilanteessa, jossa Euroopan komissio päätti monien jäsenten lähes kaksi vuotta kestäneiden pyrkimysten jälkeen asettaa polkumyynnin vastaiset tullit Kiinasta tuoduille pakastemansikoille. Tätä päätöstä on odotettu kauan. Toivottavasti se vähentää uhkaa siitä, että Kiinasta tuotaisiin yhä enemmän pakastemansikoita polkumyyntihinnoin. Haluan ilmaista toiveeni siitä, että Euroopan komissio panisi pian täytäntöön myös muut ehdotukset, jotka sisältyvät jäsen Daulin ja jäsen Wojciechowskin laatimaan päätöslauselmaan. Näitä ovat esimerkiksi suojalausekkeet, tulohinnat, epäsuotuisista sääoloista tai markkinoita koettelevasta kriisistä aiheutuvien tappioiden korvaaminen ja vankka tukimekanismi tuottajaryhmittymille ja -järjestöille.
<SPEAKER ID="269" NAME="Neelie Kroes" AFFILIATION="komission jäsen" LANGUAGE="EN">
Kiitos osallistumisestanne keskusteluun. Välitän keskustelussa mainitut huolenaiheet kollegalleni, komission jäsenelle Fischer Boelille.
<P>
Kaikkia näitä seikkoja pohditaan ja niistä keskustellaan valmisteltaessa tulevaa hedelmä- ja vihannesalan uudistusta, joka on käsillä aivan tuota pikaa. Teen parhaani vastatakseni muutamiin esiin ottamistanne kysymyksistä.
<P>
Jäsen Tabajdin kysymyksessä keskityttiin ajatukseen siitä, että komission olisi otettava käyttöön tuki, joka on tarkoitettu marjoja jalostettaviksi myyville tuottajajärjestöille. Hän otti lisäksi esille marjoja jalostettaviksi myyville tuottajajärjestöille tarkoitetun tuen silloin, kun olemassa olevia järjestelmiä tarkistetaan alaa uudistettaessa. Komission mielestä tällaisen tukijärjestelmän käyttöönotto olisi riittämätön tekniseltä kannalta katsottuna. Se olisi lisäksi huonosti ajoitettu eikä se olisi YMP:n uudistuksen taustalla olevien periaatteiden mukainen.
<P>
Komissiota kehotetaan "laatimaan ja toteuttamaan välittömästi toimenpiteitä, joilla rajoitetaan marjojen liikatuontia kolmansista maista ja erityisesti maista, jotka käyttävät polkuhintoja". On totta, että osa jalostettaviksi tarkoitettujen mansikoiden alaa koettelevista vaikeuksista johtuu kolmansista maista halvalla tuoduista pakastemansikoista. Komissio esitti eilen jäsenvaltioille ja polkumyyntikomitealle ehdotuksen siitä, että Kiinasta tuoduille pakastemansikoille asetetaan tilapäiset polkumyynnin vastaiset tullit. Komission hyväksyntää koskeva menettely on käynnissä. Muiden marjojen aloilla tuonti kolmansista maista on joko hyvin vähäistä - kuten mustaherukoiden ja hapankirsikoiden aloilla - tai se on vähentynyt viime vuosina - kuten vadelmien alalla. Pakastevadelmien tapauksessa Puola on lisännyt markkinaosuuttaan parin viime vuoden aikana, ja tuonti kolmansista maista on samalla vähentynyt.
<P>
Hyvä jäsen Siekierski, kysyitte tukijärjestelmistä tuottajien ryhmittymisen edistämiseksi. Tällaisia on olemassa sekä hedelmien ja vihannesten yhteisessä markkinajärjestelyssä että maaseudun kehittämistä koskevassa lainsäädännössä. Marja- ja kirsikka-alan tilannetta koskevassa kertomuksessaan komissio ilmoitti, että se saattaa ehdottaa hedelmien ja vihannesten yhteisen markkinajärjestelyn uudistuksen yhteydessä erityistä lisätukea niille jäsenvaltioille, joissa on alhainen järjestäytymisaste. Asiaa tarkastellaan uudistusta valmisteltaessa.
<P>
Jäsen Siekierski, jäsen Wojciechowski ja muut haluavat sisällyttää marjat herkkien tuotteiden luetteloon ja tuoda ne erityisen suojalausekkeen ja tulohintajärjestelmän piiriin. Erityinen suojalauseke otettiin käyttöön Uruguayn kierroksella niille tuotteille, joille oli asetettu tariffit. Hedelmien ja vihannesten osalta tämä koski viitehintajärjestelmän piiriin kuuluvia tuotteita. Enää ei ole mahdollista lisätä tuotteita erityisen suojan piiriin kuuluvien tuotteiden luetteloon. Tulohintajärjestelmää sovelletaan vastaavasti tuotteisiin, jotka kuuluivat aiemmin viitehintajärjestelmän piiriin. Marjoja ei ole mahdollista sisällyttää tulohintajärjestelmään.
<SPEAKER ID="270" NAME="Puhemies">
Kiitoksia tiedoista, arvoisa komission jäsen. Kirsikat ovat minunkin lempimarjojani, joten voin nukkua yöni levollisemmin. Toivottavasti muutkin jäsenet voivat.
<P>
Olen vastaanottanut työjärjestyksen 108 artiklan 5 kohdan mukaisesti käsiteltäväksi jätetyn päätöslauselmaesityksen).
<P>
Keskustelu on päättynyt.
<P>
Äänestys toimitetaan huomenna klo 11.00.
