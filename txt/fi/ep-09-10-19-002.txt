<CHAPTER ID="002">
Puhemiehen julkilausuma
<SPEAKER ID="006" NAME="Puhemies">
(PL) Hyvät parlamentin jäsenet, ennen kuin aloitamme istunnon, haluan sanoa muutaman sanan. Kuten tiedätte, kymmenen päivää sitten Puolan presidentti Lech Kaczyñski allekirjoitti Lissabonin sopimuksen. Olen varma siitä, että olemme askeleen lähempänä ratifiointiprosessin toteutumista. Olen varma myös siitä, että myös Tšekin tasavalta ratifioi pian sopimuksen.
<P>
Haluan ilmoittaa teille, että tällä viikolla tiistaina klo 15.00 pidettävään ensimmäiseen kyselytuntiimme osallistuu Euroopan komission puheenjohtaja José Manuel Barroso. Tämä keskustelu merkitsee suurta institutionaalista muutosta. Se parantaa merkittävästi Euroopan parlamentin ja komission välistä yhteistyötä. Olen tehnyt työtä tämän asian tiimoilta poliittisten ryhmien puheenjohtajien sekä puheenjohtaja Barroson kanssa, ja olen iloinen siitä, että uudesta menettelystä tulee pysyvä osa Strasbourgin täysistuntoja. Olen varma, että sen ansiosta keskusteluistamme tulee entistä vilkkaampia ja entistä avoimempia.
<P>

<P>
Hyvät parlamentin jäsenet, 10. lokakuuta vietimme kuolemanrangaistuksen vastaista kansainvälistä teemapäivää. Vuodesta 2007 lähtien päivää on vietetty myös kuolemanrangaistuksen vastaisena eurooppalaisena teemapäivänä, jolloin osoitamme päättäväisyytemme ja sitoumuksemme tätä epäinhimillistä käytäntöä vastaan. Esitämme myös kantamme tukeaksemme kuolemanrangaistusten täytäntöönpanon maailmanlaajuista keskeyttämistä parlamentin vuonna 2007 antamaan päätöslauselmaan sisältyvän julkilausuman sekä Yhdistyneiden Kansakuntien yleiskokouksen päätöslauselman mukaisesti.
<P>
Omissa nimissäni ja Euroopan parlamentin puolesta 9. lokakuuta antamassani lehdistötiedotteessa korostin sitoutumistamme sellaisen Euroopan luomiseen, jossa ei sovelleta kuolemanrangaistusta, sekä sen lakkauttamiseen kaikkialla maailmassa. Se on yhteinen velvollisuutemme. Valitettavasti Euroopassa on edelleen yksi maa, jossa kuolemanrangaistuksia julistetaan ja pannaan täytäntöön. Tämä maa on Valko-Venäjä. Tuomitsemme teloitusten täytäntöönpanon Iranissa, ja ilmaisemme erityistä pelkoa niiden iranilaisten puolesta, jotka on tuomittu kuolemaan kesäkuussa pidettyjen presidentinvaalien yhteydessä järjestettyjen mielenosoitusten seurauksena. Ennen kaikkea vastustamme kuolemanrangaistusten langettamista nuorille, ja haluan korostaa, että tänä vuonna vietetään lastenoikeuksien yleissopimuksen allekirjoittamisen 20. vuosipäivää. Sopimuksessa nimenomaisesti kielletään alaikäisten teloittaminen.
<P>
Meidän on edelleen vastustettava päättäväisesti kuolemanrangaistusta ja puhuttava suoraan sen käyttöön liittyvistä esimerkeistä kaikkialla maailmassa. Meitä järkyttävät viimeaikaiset tapahtumat Kiinassa, jossa 12 ihmistä on tuomittu kuolemaan Urumchissa Xinjiangin maakunnassa sattuneiden etnisten mellakoiden ja väkivaltaisuuksien seurauksena. Vaikka mellakoiden yhteydessä kesäkuussa tehdyt rikokset olivat vakavia, vetoamme Kiinan viranomaisiin, jotta ne noudattaisivat rehellisten oikeudenkäyntimenettelyjen normeja. Olemme myös järkyttyneitä tapauksista, joissa Yhdysvalloissa on julistettu ja pantu täytäntöön kuolemanrangaistuksia. Näin on käynyt erityisesti Ohion osavaltiossa, jossa lukuisten epäonnistuneiden yritysten jälkeen myrkkyruiskeella toteutettavia teloituksia on lykätty.
<P>
Haluan toistaa vetoomuksemme jokaiselle maalle, joka vielä soveltaa kuolemanrangaistusta, jotta ne poistaisivat sen rikoslainsäädännöstään tai keskeyttäisivät kuolemanrangaistusten julistamisen ja täytäntöönpanon sen lakkauttamista odoteltaessa.
<P>
(Suosionosoituksia)
