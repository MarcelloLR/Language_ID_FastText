<CHAPTER ID="010-02">
2. Jemen: nuorten rikoksentekijöiden kuolemanrangaistus, erityisesti Muhammed Taher Thabet Samoumin tapaus
<SPEAKER ID="421" NAME="Puhemies">
(DE) Esityslistalla on seuraavana keskustelu kuudesta Jemenistä: nuorten rikoksentekijöiden kuolemanrangaistusta, erityisesti Muhammed Taher Thabet Samoumin tapausta käsittelevästä päätöslauselmaesityksestä.
<SPEAKER ID="422" NAME="Marietje Schaake">
laatija. - (EN) Arvoisa puhemies, ihailen suuresti niiden kansalaisten rohkeutta, jotka vastustavat hallitusten harjoittamaa sortoa ja väkivaltaa. Olemme nähneet kansannousuja Tunisiassa, Egyptissä, Iranissa, Algeriassa, Bahrainissa sekä Jemenissä. Nuori sukupolvi haluaa korvata kyynisyyden toivolla, köyhyyden mahdollisuuksilla, rankaisemattomuuden oikeudella sekä sorron ja sensuurin vapaalla internetillä.
<P>
Voisimme luetella pitkään huolenaiheitamme, jotka koskevat Jemenin kehitystä demokratian, ihmisoikeuksien sekä oikeuslaitoksen riippumattomuuden osalta, tai toimittajien, bloginpitäjien ja ihmisoikeuksien puolustajien vainoa. Olemme erityisen huolestuneita pelon ilmapiiristä, jota luodaan teloittamalla alaikäisiä huolimatta siitä, että Jemen on sitoutunut kansainvälisessä yhteisössä olemaan teloittamatta nuoria rikoksentekijöitä ja että sitoumus heijastuu sen omaan rikoslakiin.
<P>
Puuttuu asianmukaisia keinoja määrittää syytettyjen ikä, joten ihmisten on vaikea puolustautua. Kehotamme Jemenin presidenttiä ja viranomaisia vähintäänkin kunnioittamaan Jemenin omaa lainsäädäntöä sekä sitoutumistaan kansainvälisessä yhteisössä lopettamaan nuorten kuolemanrangaistukset. Korostamme myös Jemenin tarvetta uudistuksiin, joita niin monet mielenosoittajat vaativat kaduilla, ja haluamme parantaa heidän elinolojaan ja oikeuksiaan.
<SPEAKER ID="423" NAME="Marie-Christine Vergiat" LANGUAGE="FR">
Arvoisa puhemies, kansannousujen aalto pyyhkii arabimaita levittäytyen kaikkiin valtioihin yksi kerrallaan, ja minä toivon tämän jatkuvan.
<P>
Ennennäkemätön protestiaalto näissä valtioissa vallassa olevaa diktatuuria vastaan leviää. Nämä diktatuurit ovat vallassa hyvin usein läntisten valtioiden tuella ja parhaimmillaan hiljaisella hyväksynnällä. Yksikään valtio ei ole immuuni kansannousuille, ja se on vain hyvä asia. Meiltä vei liian kauan - teiltä meni liian kauan - ymmärtää, mitä näissä valtioissa tapahtui, ja te viivyttelette vieläkin. Euroopan parlamentti antoi päätöslauselmansa Tunisiasta vasta 2. helmikuuta, ja vasta nyt, tämänpäiväisessä istunnossa, annoimme päätöslauselman Egyptistä.
<P>
Olemme vaatineet näiden hätätilanteiden yhteydessä päätöslauselmaa Algeriasta. Pyyntömme hylättiin jälleen kerran, aivan kuten te kuukausien ajan - tai ainakin suurin osa teistä - kieltäydyitte näkemästä, mitä Tunisiassa tapahtuu.
<P>
Protestiliikkeitä syntyy meidän täällä puhuessamme nyt Iranissa, Libyassa, jonka osalta olette juuri antaneet tukenne - ehdollisen tukenne, mutta kuitenkin tukenne - kumppanuussopimukselle, sekä Bahrainissa ja Jemenissä, mainitakseni vain ne, joista tiedämme eniten. Kyllä, aivan totta, Jemenissä, jossa presidentti Ali Abdullah Saleh on ollut vallassa kokonaiset 33 vuotta. Mikä hallittu demokratia! Tilanne on tietenkin parempi kuin Libyassa, jossa Gaddafi on ollut vallassa 42 vuotta!
<P>
Olimme niiden muutaman joukossa, jotka totesivat, ettemme voi tänään äänestää Jemeniä koskevasta päätöslauselmasta ottamatta huomioon, mitä valtiossa tapahtuu. Miehet ja naiset taistelevat siellä vapaudestaan. Hallinnon kannattajien ja vastustajien välillä puhkeaa väkivaltaisuuksia.
<P>
Satoja ihmisiä on haavoittunut sen jälkeen kun mellakat alkoivat tammikuun lopussa. Adenissa ammuttiin eilen kuoliaaksi nuori mielenosoittaja selkkauksessa poliisin kanssa, joka avasi tulen hajottaakseen kokoontumisen. Tällä hetkellä opiskelijat ovat kampuksellaan barrikadien takana poliisin piirittämänä, ja me pysymme hiljaa.
<P>
Kun ajattelemme Jemeniä, me ajattelemme vain alaikäisten kuolemantuomioiden ongelmaa. En missään tapauksessa ehdota kuolemantuomioiden lakkauttamisesta luopumista - olen aina vaatinut voimakkaasti niiden lakkauttamista ja katson, että demokraattisena pidetty valtio, joka ei kykene lakkauttamaan kuolemantuomiota, on rikollinen eikä sen pidä puhua muille demokratiasta ja ihmisoikeuksista, vaikka se olisi maailman johtava suurvalta.
<P>
Aivan, kuolemanrangaistus on vieläkin tuomittavampi, kun sitä sovelletaan alaikäisiin, erityisesti valtiossa, jossa on mahdoton tietää tarkkaan, koska henkilö on syntynyt, ja jossa tätä mahdottomuutta käytetään hyväksi ihmisten tuomitsemisessa kuolemaan, koska, rohkenenko sanoa, ei voida osoittaa syntymäaikaa eikä siis todistaa, että tekijä on ollut alaikäinen rikoksen tapahtuessa.
<P>
Ja te haluatte meidän hyväksyvän päätöslauselman, jossa keskitytään vain yhteen aiheeseen, päätöslauselman, jossa pelkästään painotetaan 7 kohdassa tarvetta uudistuksiin, jota, minä lainaan, niin monet mielenosoittajat ovat vaatineet? Aika heikkoa.
<P>
Minä ja kollegani Vihreät / Euroopan vapaa allianssi -ryhmässä olemme tämän vuoksi esittäneet kolme tarkistusta päätöslauselman korjaamiseksi, ja toivon, että voimme yhdessä hyväksyä nimensä veroisen päätöslauselman.
<SPEAKER ID="424" NAME="Cristian Dan Preda" LANGUAGE="RO">
Arvoisa puhemies, haluan vakuuttaa jäsen Vergiatille, että kuten kaikki näkevät, me emme keskustele pelkästään kuolemantuomiosta, vaan myös hiljattaisista tapahtumista Jemenin kaduilla. Uskon, että mitä äänestykseen tulee, hän näkee myös, minkä kannan ryhmämme ottaa näissä asioissa.
<P>
Emme kuitenkaan saa unohtaa, että kiireellisen päätöslauselman aiheena, joka on hyväksytty tänään käsiteltäväksi, on nuorten rikoksentekijöiden vainoaminen ja kuolemantuomion soveltaminen tässä tapauksessa. Kuten tiedätte, me eurooppalaiset pidämme kuolemantuomiota tuomittavana ja raakalaismaisena, ja sen sitäkin kauheampaa, kun se koskee nuoria. Tärkeintä on, että kuolemantuomion soveltaminen rikoksissa, joihin syyllistynyt on alle 18-vuotias, on jopa Jemenin lainsäädännön vastaista, vaikka viranomaiset valtiossa jatkavatkin teloituksia.
<SPEAKER ID="425" NAME="Raül Romeva i Rueda">
laatija. - (EN) Arvoisa puhemies, kiireellisen päätöslauselman aihe on itsessään tärkeä. Minäkin haluan vaatia Jemenin presidenttiä estämään Thabet Samoumin teloituksen sekä kehottaa häntä ja viranomaisia kumoamaan hänelle ja muille alaikäisille, kuten Ali Abdullalle, määrätyt kuolemantuomiot.
<P>
Kuten täällä kuitenkin on jo todettu, olisi valitettavaa menettää tämä mahdollisuus ja olla ottamatta esiin joitakin valtiossa nyt esiin nousevia merkittäviä perusasioita.
<P>
Tämän vuoksi toivoisin parlamentin lisäävän sen päätöslauselman loppuun, josta me äänestämme, että se panee merkille sen, että mielenosoittajat ovat viime viikkoina lähteneet Jemenissä kuten muissakin arabimaissa, erityisesti Tunisiassa ja Egyptissä kaduille vaatimaan lisää demokratiaa ja valtiouudistuksia.
<P>
"Ottaa huomioon, että monia protestoijia vastaan on hyökätty tai heidät on pidätetty", tämä on ensimmäinen tarkistuksemme. Toiseksi: "on erittäin huolissaan Jemenin pitkään jatkuneista poliittisista ja sosioekonomisista ongelmista ja kehottaa kansainvälistä yhteisöä ryhtymään huomattaviin ponnisteluihin, jottei nykyinen kriisi laajene". Lopuksi kolmas tarkistuksemme: "ilmaisee solidaarisuutensa mielenosoittajille, jotka vaativat demokraattisia uudistuksia ja parempia elinoloja; pitää tässä yhteydessä myönteisenä presidentti Salehin ilmoitusta vetäytyä tehtävästään vuonna 2013, ja kehottaa viranomaisia lopettamaan väkivallankäytön rauhanomaisia mielenosoittajia vastaan ja vapauttamaan kaikki mielenosoittajat, jotka ovat ilmaisseet eriävät mielipiteensä rauhanomaisesti".
<P>
Jos kaikki nämä kolme tarkistusta hyväksytään, päätöslauselmasta tulee oikein hyvä.
<SPEAKER ID="426" NAME="Corina Creţu" LANGUAGE="RO">
Arvoisa puhemies, kuolemanrangaistus on todella kaikkein julmin ja epäinhimillisin rangaistus, ja olen vedonnut sitä vastaan lukemattomia kertoja. Euroopan parlamentti onkin vedonnut sen kumoamisen puolesta monissa valtioissa, joissa tätä raakalaismaista käytäntöä edelleen jatketaan.
<P>
Teloitukset Jemenissä, joihin päätöslauselmassamme viitataan, ovat kuitenkin sitäkin raivostuttavampia, sillä ne koskevat alaikäisiä. Jo ennen kuin rikos on tehty, uhrit ovat lapsia. Tämä rikkoo siis perustavaa laatua olevaa oikeutta elämään sekä kansainvälisiä yleissopimuksia, joiden osapuoli Jemen on, ja viimeisenä muttei vähäisimpänä jopa valtion omaa rikoslakia, jossa selvästi kielletään kuolemanrangaistuksen soveltaminen nuoriin rikoksentekijöihin. Se, että tuomittujen täsmällistä ikää on vaikea määrittää, koska syntymätodistuksia ei ole, on asia, joka vielä lisää tällaisen rangaistuksen harkinnanvaraista luonnetta.
<P>
Emme voi keskustella tästä asiasta ottamatta huomioon asiaintilaa Jemenissä. Jemenin viranomaiset rikkovat ihmisoikeuksia. Toimittajia ja aktivisteja vangitaan laittomasti. Naisia syrjitään julkiseen elämään osallistumisessa ja koulutukseen pääsyssä, ja oikeusjärjestelmä on kaikkea muuta kuin riippumaton. Hiljattaisia mellakoita ovat motivoineet sekä taloudelliset ja sosiaaliset huolenaiheet että voimakas halu tehdä Jemenin yhteiskunnasta demokraattinen.
<SPEAKER ID="427" NAME="Charles Tannock">
laatija. - (EN) Arvoisa puhemies, Jemenin valtio on osapuolena lasten oikeuksia koskevassa yleissopimuksessa sekä kansalaisoikeuksia ja poliittisia oikeuksia koskevassa kansainvälisessä yleissopimuksessa, joissa molemmissa kielletään selkeästi nuorten rikoksentekijöiden teloittaminen - niiden, jotka tuomitaan rikoksista, joiden tekohetkillä he ovat olleet alle 18-vuotiaita.
<P>
Muhammed Samoumia uhkaava teloitus sekä se, että useat muut nuoret rikoksentekijät odottavat teloituksen täytäntöönpanoa, on loukkaus kansainvälistä oikeutta kohtaan. Jatkaessaan tällaista toimintaa omituisella verukkeella, että syytetyillä ei ole syntymätodistusta tai heidän ikänsä on epävarma, Jemen alentuu Iranin kaltaiseen julmaan teokratiaan. Näiden kahden valtion välinen ero on kuitenkin se, että Jemen saa valtavaa tukea länneltä, myös EU:lta, kitkeäkseen Al-Qaidan terrorismin valtiosta, kun taas Iran on kansainvälisesti paarian asemassa.
<P>
Meillä on tämän vuoksi EU:ssa huomattavaa vaikutusvaltaa presidentti Ali Abdullah Salehiin. Kehotan korkeaa edustajaa tekemään kaikkensa suostutellakseen hänet armahdukseen tässä tapauksessa. Ilmoitettuaan hiljattain luopuvansa virastaan presidentti Salehilla on nyt todellinen mahdollisuus jättää jälkeensä myönteinen ja valistunut perintö valtiolleen, jota selkkaukset ja terrorismi ovat niin kauan riepotelleet ja joka nyt unelmoi demokraattisesta tulevaisuudesta.
<SPEAKER ID="428" NAME="Filip Kaczmarek">
PPE-ryhmän puolesta. - (PL) Arvoisa puhemies, kuolemanrangaistuksen soveltaminen alle 15-vuotiaisiin nuoriin kiellettiin Jemenissä vuonna 1991. Vuodesta 1994 alkaen kieltoa on sovellettu alle 18-vuotiaisiin. Valitettavasti kieltoa ei aina noudateta käytännössä, esimerkiksi sellaisten henkilöiden osalta, joilla ei ole ikänsä vahvistavia asiakirjoja, kuten täällä on jo mainittu. Jemenissä tapahtuu muitakin vaarallisia asioita. Se on valtio, jossa on jo kauan ollut enemmän aseita kuin ihmisiä, jossa julmat heimotaistelut ovat arkipäivää ja jossa aseistetut teinit eivät aiheuta hämmennystä. Jemenissä on jopa sanonta, jonka mukaan riittävän vanha käyttämään veistä on riittävän vanha taistelemaan heimonsa puolesta. Sitä paitsi kaikki Jemenissä käyneet tietävät, että lähes kaikilla on veitsi, eikä kalashnikovia kantava teini ole harvinainen. Jemenin yhteiskunta on myös varsin nuori yhteiskunta - lähes puolet jemeniläisistä on alle 14-vuotiaita. Erilaiset puolisotilaalliset joukot värväävät nuoria sotilaita, ja meidän on torjuttava myös tätä.
<SPEAKER ID="429" NAME="Anneli Jäätteenmäki">
ALDE-ryhmän puolesta. - (EN) Arvoisa puhemies, kuolemantuomio on edelleen käytössä 58 valtiossa, ja yksi näistä valtioista on Jemen. Ryhmäni tuomitsee yleisesti kuolemantuomion ja erityisesti Muhammed Taher Thabet Samoumin suunnitellun teloituksen.
<P>
Haluamme muistuttaa Jemenin hallitusta sen kansainvälisistä velvoitteista kansalaisoikeuksia ja poliittisia oikeuksia sekä lasten oikeuksia koskevien kansainvälisten sopimusten osalta. Molemmissa yleissopimuksissa kielletään alle 18-vuotiaiden teloittaminen.
<P>
Amnesty International raportoi maanantaina Jemenin turvallisuusjoukkojen toimista. Amnestyn mukaan turvallisuusjoukot hakkaavat protestoijia kepeillä ja lamaannuttivat näitä sähköpampuilla Sanaan rauhanomaisissa mielenosoituksissa. Ryhmäni tuomitsee nämä väkivaltaiset toimet ja vaatii Jemenin hallitusta lopettamaan kaikki väkivaltaisuudet omaa kansaansa kohtaan.
<SPEAKER ID="430" NAME="Ryszard Czarnecki" LANGUAGE="PL">
Arvoisa puhemies, lupaan, etten lue nopeasti, sillä aion puhua hitaasti. Minulle on kunnia saada puheenvuoro heti Suomen entisen pääministerin jälkeen. Haluan todeta, että Jemeniin vetoaminen, jotta se ei panisi täytäntöön alaikäisten kuolemantuomioita, on esimerkki Euroopan unionille ominaisesta minimalistisesta lähestymistavasta. Minä vastustan kuolemantuomiota, vaikka tiedänkin, että parlamentissa on sen kannattajia, jotka eivät tosin myönnä sitä julkisesti. Vastustan kuolemantuomiota, olipa kyse sitten alaikäisistä tai aikuisista. Tässä nimenomaisessa tapauksessa toivon kuitenkin, että voimme ylittää kansalliset ja poliittiset jakautumiset ja vaatia yksimielisesti Jemenin viranomaisilta, että Jemenin presidentti tässä tapauksessa lopultakin käyttäisi armahdusoikeuttaan. Tässä on todellakin kyse aidosti yhteisestä taistosta.
<SPEAKER ID="431" NAME="Jaroslav Paška" LANGUAGE="SK">
Arvoisa puhemies, Jemenin hallitus on sitoutunut hyväksymään sekä kansalaisoikeuksia ja poliittisia oikeuksia koskevan kansainvälisen yleissopimuksen että YK:n lasten oikeuksia koskevan yleissopimuksen soveltamisen. Näitä asiakirjoja sovelletaan molempiin nuorten rikoksentekijöiden tapauksiin, eikä jemeniläisen oikeudellisen elimen pitäisi voida tehdä laillista päätöstä, jolla kiistetään näistä asiakirjoista seuraavat oikeudet ja suojelu.
<P>
Rangaistuksia, jotka määrätään valtion sitoumusten vastaisesti ja näin sovellettavan oikeuden vastaisesti, ei voida hyväksyä. Jos Jemenin hallitus väittää toimivaltansa perustuvan sivistyneisiin demokraattisiin periaatteisiin, se ei voi käyttää mielivaltaan ja vääryyteen perustuvia raakalaismaisia hallinnon muotoja. Minusta meidän on tehtävä tämä asia tänään selväksi Jemenin hallitukselle.
<SPEAKER ID="432" NAME="Csanád Szegedi" AFFILIATION="NI">
(HU) Arvoisa puhemies, hyvät kollegat, uskon luonnollisesti, että meidän on täällä Euroopan parlamentissa tärkeää tuomita diktatoriset keinot, että tuomitsemme diktaattorit ja diktatuurit, mutta uskon myös, että meidän on tärkeää kehottaa Jemeniä yleisesti siirtymään demokraattisiin rakenteisiin. Katson kuitenkin, että vaikka Euroopan parlamentti on nostanut esiin Jemenin tapauksen, Euroopan unionin tehtävä ei ole ottaa kantaa tähän. Asia on täysin epäselvä. Siinä on täysin selvittämättömiä seikkoja. Edes rikoksen yksityiskohtia ei voida esittää tyydyttävästi. Ensinnäkään emme tiedä, minkä ikäinen rikoksesta syytetty ja tuomittu nuori mies oli rikoksen tekoaikana. On mahdollista, että hän ei ollut alaikäinen. Me emme nyt tunne tapauksen yksityiskohtia. Mikään ei kuvaa paremmin Jemenin takapajuisuutta kuin se, ettei edes Mohammed Taher Thabet Samoumin syntymätodistusta ole löytynyt. Tähän mennessä ei myöskään ole todistettu, että hänen lakimiehensä esittämät kouluasiakirjat olisivat aitoja tai väärennettyjä. Lisäksi haluan kiinnittää huomionne siihen, ettei kyse ole kanavarkaudesta vaan murhasta, joten tässä haluan olla hieman varautuneempi ja harkitsevaisempi kuin muut puhujat tähän mennessä.
<P>
Euroopan unionin on tarkasteltava maailman muiden demokraattisten valtioiden, kuten Amerikan yhdysvaltojen, tavoin kuolemantuomion mahdollisuutta tietyistä selvästi ja ilman epäilyksiä todistetuista poikkeuksellisen vakavista rikoksista.
<SPEAKER ID="433" NAME="Sari Essayah" AFFILIATION="PPE">
(FI) Arvoisa puhemies, Samoumin tilanne ei ole ainutkertainen Jemenissä, vaan arvellaan, että tällä hetkellä ainakin noin kahdeksan muuta nuorisorikollista odottaa vangittuna kuolemantuomiotaan. Tämä on erityisen haasteellista maassa, josta puuttuu syntymärekisterit, joten ei voida varmuudella todeta, onko ihminen ollut alaikäinen siinä tilanteessa, kun rikos on suoritettu.
<P>
On kuitenkin tärkeää muistaa, että Jemenin valtio on osallisena lasten oikeuksien yleissopimuksessa ja myös kansalaisoikeuksia ja poliittisia oikeuksia koskevassa kansainvälisessä yleissopimuksessa, jotka molemmat nimenomaisesti kieltävät nuorisorikollisten kuolemantuomiot ja ylipäätänsä nuorisorikollisten ankarat tuomiot. Nuorisorikollisten kuolemantuomion täytäntöönpano on kielletty myös Jemenin omassa rikoslaissa.
<P>
Toisin kuin edellinen puhuja, haluaisin tuoda esille sen, että kuolemanrangaistus on aina julma, epäinhimillinen ja ihmisarvon ihmiseltä riistävä rangaistus. Sen tähden EU taistelee kuolemanrangaistusta vastaan kaikissa tilanteissa ja me myös tässä salissa vetoamme sen puolesta.
<SPEAKER ID="434" NAME="Elena Băsescu" AFFILIATION="PPE">
(RO) Arvoisa puhemies, maailmassa, jossa elämme, on täysin tuomittavaa tuomita lapsi kuolemaan. Se, että tästä käytännöstä tehdään tapa, on itsessään rikos. Tämän vuoksi haluan ilmaista olevani tyytymätön Jemenin viranomaisten päätökseen jatkaa näitä toimia. Hallitus rikkoo sekä asiaa koskevia kansainvälisiä sopimuksia että rikoslakia, jossa kielletään kuolemantuomion soveltaminen alaikäisiin. Lisäksi on edelleen epäselvää, millä tavoin oikeusjärjestelmässä pyritään selvittämään oikeuden eteen tuotujen ikä. Tämä tapaus on surullinen esimerkki siitä, mitä Jemenissä tapahtuu.
<P>
Euroopan parlamentin jäsenenä ja EU:n kansalaisena uskon ihmisen oikeuden elämään olevan äärimmäisen tärkeää, ja lapsia on suojeltava ensimmäisenä. Vetoan EU:n korkeaan edustajaan, jotta tämä pysäyttäisi näiden veristen teloitusten jatkumisen.
<SPEAKER ID="435" NAME="Monica Luisa Macovei" AFFILIATION="PPE">
(RO) Arvoisa puhemies, Thabet Samoum ja Fuad Ahmed Ali Abdulla olivat todennäköisesti alaikäisiä, kuten väittävät, tehdessään rikokset, joista heidät on tuomittu kuolemaan. He saivat tuomionsa vuosia sitten, ja ne voidaan panna täytäntöön koska tahansa. Heihin kohdistetaan valta psyykkinen paine, joka on itsessään epäinhimillinen ja halventavaa kohtelua. Kehotamme viranomaisia pidättymään näiden rangaistusten täytäntöönpanosta.
<P>
Lisäksi kumpikaan syytetty ei voi todistaa olleensa alle 18-vuotias, koska heillä ei ole syntymätodistuksia. Syntymätodistuksen saaminen on vakava ongelma Jemenissä, jossa UNICEFin mukaan rekisteröidään virallisesti vain 22 prosenttia syntymistä. Osa rahoista, joita käytämme tämän valtion auttamiseksi, voi kenties ratkaista tämän ongelman. Julkisen keskustelun näistä tapauksista on johdettava kuolemantuomion lakkauttamiseen Jemenissä ja satojen kuolemaan tuomittujen henkilöiden tuomioiden kumoamiseen. Kehotan Euroopan komissiota ja neuvostoa vaatimaan tämän tavoitteen saavuttamista vuoropuhelussaan tämän hallituksen kanssa.
<SPEAKER ID="436" NAME="Róża, Gräfin von Thun und Hohenstein" AFFILIATION="PPE">
(PL) Arvoisa puhemies, aikuinen tai alaikäinen - kuolemanrangaistus on aihe, jolle meidän pitäisi uhrata paljon aikaa. Onnistuttuamme kehittämään eettiset sääntömme Eurooppaa riivanneiden painajaisten aikana meidän on edistettävä niitä muissa valtioissa - valtioissa, joiden kanssa meillä on jonkinlaisia taloudellisia yhteyksiä, mutta ajattelen nyt myös Euroopan maita. Valko-Venäjällä määrätään edelleen kuolemanrangaistuksia ja niitä pannaan täytäntöön.
<P>
Sen, mitä tapahtuu Jemenissä, on kiinnitettävä huomiomme, ja meidän on äänekkäästi vaadittava Jemenin hallitusta lopettamaan välittömästi nämä kauheat käytännöt sekä tarkastelemaan sitä, että kuten kollegani hetki sitten totesi, vankiloissa on edelleen lukuisia nuoria odottamassa teloitusta. Vetoan myös meihin kaikkiin: meidän on tehtävä entistä tiiviimpää yhteistyötä Amnesty Internationalin ja Helsinki Human Rights -säätiön kaltaisten järjestöjen kanssa, jotta äänemme kuuluu paremmin ja jotta saamme enemmän voimaa kaikkialla maailmassa.
<SPEAKER ID="437" NAME="Franz Obermayr" AFFILIATION="NI">
(DE) Arvoisa puhemies, Jemenin päätös määrätä kuolemantuomio henkilölle, joka oli alaikäinen rikoksen tehdessään, on järkyttävä. Jemen on toiminut tässä laittomasti, sillä kuten lähes kaikki maailman valtiot, Jemen on allekirjoittanut YK:n lasten oikeuksien yleissopimuksen. Yleissopimuksen 37 artiklan mukaan ennen 18. syntymäpäivää tehdystä rikoksesta ei voida tuomita kuolemanrangaistusta tai elinkautista vankeutta. Tätä päätöstä on perusteltu väitteellä, että syytetyn ikä on epäselvä.
<P>
Kuolemantuomioita kuitenkin määrätään alaikäisille myös muissa islamilaisen maailman muissa osissa. Sharia-tuomioistuimet määräävät kuolemantuomioita nuorille esimerkiksi Somaliassa. EU:n on toimittava yhdessä YK:n kanssa entistä määrätietoisemmin ja nopeammin estääkseen kansainvälisen oikeuden rikkomiset, joilla on näin vakavat seuraukset. Vuoropuhelu on hyvä asia, mutta reaalipolitiikka ja taloudellinen painostus ovat parempia keinoja edistää argumenttejamme. Ainakin ne vaikuttavat edistävän asioita paljon nopeammin.
<SPEAKER ID="438" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, hyvät kollegat, meidän puhuessamme Jemenin vankiloissa sadat vangit odottavat kuolemantuomionsa täytäntöönpanoa. Minusta tässä keskustelussa olisi vaadittava yhteisön toimielimiltä enemmän huomiota ja nopeampaa sitoutumista.
<P>
Kansainvälisen ihmisoikeussopimuksen jatkuva rikkominen on asia, josta EU ei saa vaieta eikä se saa sivuuttaa sitä, varsinkaan Jemenin kaltaisten valtioiden osalta, joiden kanssa meillä on taloudellisia suhteita. Meidän on välttämättä kiinnitettävä enemmän huomiota tällaisiin asioihin.
<P>
Euroopassa ja länsimaissa vankien kuntouttaminen on selvästi tärkeä, keskeinen tuomion näkökohta. Kuolemantuomioon ei sisälly mitään kuntoutuspyrkimystä, ja tämän vuoksi meidän on puututtava asiaan hyvin tiukasti ja määrätietoisesti ja saatava äänemme kuulumaan tässä asiassa.
<SPEAKER ID="439" NAME="Siim Kallas">
komission varapuheenjohtaja. - (EN) Arvoisa puhemies, Euroopan unionissa noudatetaan sen vakiintuneita kuolemanrangaistusta koskevia suuntaviivoja, ja se on toiminut pitkään aktiivisesti torjuakseen kuolemantuomioita Jemenissä, niin yleisesti kuin yksittäisissä tapauksissa.
<P>
Jemenissä on aina sovellettu kuolemantuomioita nuoriin rikoksentekijöihin. Aiemmin tapauksista ei kuitenkaan oltu tietoisia, eikä kansalaisyhteiskunta ollut aktiivinen. EU:n rahoittama ja UNICEFin täytäntöönpanema nuorisorikollisia koskeva ohjelma on osaltaan edistänyt merkittävästi tietoisuuden lisääntymistä niin Jemenissä kuin kansainvälisessä yhteisössä. Ohjelmaa toteutettiin yhdessä kansalaisyhteiskunnan järjestöjen sekä lapsuuden ja äitiyden korkean neuvoston kanssa.
<P>
Tietoisuuden lisääminen ei kuitenkaan riitä. Sen lisäksi tarvitaan toimia. Viimeisenä keinona EU:n valtuuskunta ottaa virallisesti yhteyttä estääkseen teloituksen. Kaksi viimeisintä tapausta olivat Fuad Ahmed Ali Abdullan tapaus joulukuussa 2010 ja Muhammed Taher Thabet Samoumin tapaus tammikuussa 2011. Molemmissa tapauksissa teloitusta lykättiin - EU:n väliintulon jälkeen - todistusten esittämiseksi syytettyjen iästä. Muhammed Taher Thabet Samoumin tapausta tarkasteltiin jälleen viime viikolla. Nyt vaikuttaa siltä, että presidentin armahdus on ainoa toivo saada tuomio kumottua. EU ja UNICEF ovat jälleen olleet yhteydessä presidentti Salehiin, ja Sanaasta saamiemme tietojen mukaan teloitusta on jälleen lykätty.
<P>
Jemeniä sitovat sen kansainväliset velvoitteet ja sen oma nuorten oikeuksia koskeva lainsäädäntö sekä rikoslaki olemaan teloittamatta nuoria. Syyksi sille, että nuoria on odottamassa kuolemantuomion täytäntöönpanoa, esitetään pääasiassa valmiuksien puuttumien iän määrittämiseen. Tarkastelemme tämän vuoksi UNICEFin kanssa sitä, kuinka voimme auttaa Jemeniä kehittämään tällaista asiantuntemusta, jotta ongelma voidaan poistaa juurineen. EU rohkaisee välittömästi perustamaan itsenäisen elimen selvittämään nuorten rikoksentekijöiden ikää. Pyrimme myös tukemaan lakimiesten valmiuksia tarjota oikeusapua nuorille. Keskipitkällä aikavälillä pyrimme kehittämään EU:n tukea tehokkaalle väestörekisteriviranomaiselle.
<P>
Me siis suhtaudumme tähän hyvin vakavaan asiaan vakavasti ja käytämme kaikkia keinoja. Jemenin hallitus on ollut vastaanottavainen virallisille yhteydenotoillemme. EU on edelleen valmis auttamaan heitä, nyt ja tulevaisuudessa, jotta saavutettaisiin tavoitteemme kuolemantuomion lakkauttamisesta kokonaan.
<SPEAKER ID="440" NAME="Puhemies">
(DE) Keskustelu on päättynyt.
<P>
Äänestys toimitetaan viimeisen keskustelun päätteeksi.
<P>
Kirjalliset lausumat (työjärjestyksen 149 artikla)
<SPEAKER ID="441" NAME="Eija-Riitta Korhola" AFFILIATION="PPE">
kirjallinen. - (FI) Arvoisa puhemies, olemme puuttuneet kuolemantuomioon usein päätöslauselmissamme. Alaikäisten tuomitseminen kuolemaan on harvinaista, mutta Jemen on yksi niistä maista, joissa näin on toimittu. Vaikka Jemen on edistynyt ponnistuksissaan kieltää alaikäisten kuolemantuomiot, oikeusistuimet ovat niitä edelleen langettaneet. Muhammed Taher Thabet Samoumin tapaus ei ole ainoa.
<P>
Yleisesti ottaen kulttuurien välisen vuoropuhelun yhteydessä on hyvä syventyä myös pohtimaan sitä, mikä radikalisoi nuoria rikoksiin, jopa murhiin, ja miten rikolliselle tielle joutumista parhaiten estetään. Kuolemantuomiot eivät tunnetusti rikollisuutta vähennä.
<P>
Tunisiasta ja Egyptistä alkaneet demokratiamielenosoitukset ovat saaneet laajaa tukea juuri paikallisilta nuorilta. Näköalattomuus ja mahdollisuuksien puute ovat, demokratian kaipuun lisäksi, herättäneet vastarinnan. Tämä vastarinnan aalto on viime viikolla levinnyt myös Jemeniin.
<P>
Yhdyn kollegoideni huoliin ja vaatimuksiin, jotka koskevat Samoumia ja muita kuolemaantuomittuja. Vaikka nyt mielenkiinnolla ja toiveikkaina odotamme, mitä poliittisia muutoksia mielenosoitukset Arabimaissa poikivat, emme saa sulkea hetkeksikään silmiämme näiltä suurilta epäkohdilta, kuten alaikäisten kuolemantuomioilta, jotka rikkovat kansainvälisiä ihmisoikeussopimuksia.
