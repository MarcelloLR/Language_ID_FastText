<CHAPTER ID="016">
Campanian alueen huolestuttava jätetilanne (keskustelu) 
<SPEAKER ID="217" NAME="Puhemies">
Esityslistalla on seuraavana komission julkilausuma Campanian alueen huolestuttavasta jätetilanteesta.
<SPEAKER ID="218" NAME="Stavros Dimas">
komission jäsen. - (EL) Arvoisa puhemies, hyvät Euroopan parlamentin jäsenet, Napolissa ja sen naapurikaupungeissa 21. joulukuuta lähtien kaduille kertyneiden jätteiden määrä on tiedotusvälineistä saadun tiedon mukaan noussut valtavaksi, 100 000 tonniin. Tämä on yhdessä negatiivisten - sanoisin katastrofaalisten - ihmisiin ja ympäristöön kohdistuvien vaikutusten kanssa vakava huolenaihe.
<P>
Napolin viime päivien kriisi ei syntynyt tyhjästä. Se on huipennus EU:n 14 vuotta voimassa olleen jätelainsäädännön täytäntöönpanon laiminlyönnille, josta Italia on toistuvasti tuomittu Euroopan yhteisöjen tuomioistuimessa.
<P>
Lehdistön korostaman järjestäytyneen rikollisuuden roolin lisäksi nykyisen kriisin välittömänä syynä näyttää olevan toimimattomuus ja tahdon puute jätehuollon pitkäaikaisen ongelman ratkaisuun tarvittavien toimenpiteiden soveltamisessa.
<P>
Kun Campanian jätteenkeräys- ja hävittämisjärjestelmän laiminlyönnistä johtuvasta kriisistä ilmoitettiin komissiolle ensimmäisen kerran keväällä 2007, Italiaa vastaan käynnistettiin yhteisön jätelainsäädännön rikkomista koskeva menettely. Siitä lähtien komissio on seurannut tapahtumia omakohtaisesti ja tehnyt jo paikan päällä ensimmäisen tilannearvion Italian hallituksen pyynnöstä. Lähipäivinä on tarkoitus pitää jatkokokous Italian toimivaltaisten viranomaisten kanssa. Italian viranomaisten vastuulla on ryhtyä välittömästi toimenpiteisiin jätteiden poistamiseksi kaduilta. Kuten tämä uusi kriisi osoittaa, pelkästään jätteiden poistaminen kaduilta ei riitä. Lyhytaikaisten toimenpiteiden lisäksi on hyväksyttävä ja toteutettava tehokkaasti pitkäaikaisia strategisia toimenpiteitä. Esimerkki tästä on riittävä jätteenkäsittelylaitosten verkosto, joka on täysin yhteisön lainsäädännön normien mukainen. Siihen täytyy liittyä integroitu pitkäaikainen jätteenkäsittelyn strategia, jonka tavoitteena on edistää kierrätystä ja jätteiden lajittelua keräyspaikassa.
<P>
Jätekriisin ratkaisemiseksi toukokuussa 2007 annetulla asetuksella nro 61 ei saavutettu tätä tavoitetta. Pääministeri Prodin 8. tammikuuta julkistama hätäsuunnitelma on kunnianhimoisempi pyrkimys tähän suuntaan, mutta ratkaisevaksi tekijäksi jää toimenpiteiden ajoitus, koska niiden on oltava ripeitä ja tehokkaita. Meidän on edelleen seurattava tiiviisti, miten Italian viranomaiset toteuttavat toimenpiteet käytännössä. Komissio jatkaa Italian hallituksen painostamista kriisin lopettamiseksi ja aikoo jatkaa oikeustoimia Italiaa vastaan. Yhteisön ympäristölainsäädännön jatkuvan rikkomisen on viimeinkin loputtava Campaniassa, kuten yhteisön lainsäädäntö edellyttää.
<P>
Vaikka tilanne vaikuttaakin vaikealta, Italian viranomaisten ei ole mahdotonta noudattaa yhteisön jätelainsäädäntöä. Olen varma, että muiden jäsenvaltioiden lisäksi myös Italian muilta alueilta löytyy hyödyllisiä esimerkkejä, joissa on löydetty ratkaisu hallitulle jätehuollolle erityyppisten määrien vähennysten, keräyksen ja hävityksen yhdistelmänä.
<SPEAKER ID="219" NAME="Giuseppe Gargani" LANGUAGE="IT">
Arvoisa puhemies, hyvät parlamentin jäsenet, haluaisin sanoa heti komission jäsenelle, että samalla kun kannatan sitä, mitä hän sanoi, tilanne on mielestäni pikemminkin dramaattinen kuin vaikea.
<P>
Voisin keskittyä lausumassani lainaukseen muutaman päivän takaisen The Economist -lehden artikkelista. Sen mukaan jätteiden heittäminen kaupungin kaduille ei ole vain epäterveellistä vaan myös poliittisesti vaarallista. Se muistuttaa äänestäjiä sivistyksen hauraudesta - ja voi saada heidät kääntymään valitsemiaan edustajia vastaan. Sellainen on tilanne.
<P>
Kuten kaikki tietävät, Napoli on kuuluisa elokuvasta Napolin neljä päivää, jossa paikalliset ihmiset nousevat ulkomaalaisia maahantunkeutujia vastaan. Yhdessä sanomalehdessä kirjoitettiin, että maan nykyiset viholliset ovat niitä, jotka ovat tahranneet Napolin hyvän maineen maailmalla. Tällä kertaa kokonainen sivilisaatio tekee itse tuhoaan. Napolin ja Campanian jätetragedia ei syntynyt yhdessä yössä vaan on tehnyt tuloaan 14 vuoden ajan. Kahdeksan miljardia euroa on heitetty hukkaan, ja televisiokuvat ovat näyttäneet Euroopalle ja koko maailmalle, miten kaupungin kadut ovat muuttuneet läpipääsemättömiksi. Kuten komission jäsen totesi, todellinen tragedia alkoi 21. joulukuuta, jolloin kunnalliset jäteautot lopettivat kierroksensa, koska kaatopaikat olivat tupaten täynnä eikä jätteenpolttolaitoksia ole. Odotettavissa on terveysriskejä eikä erilliskeräyksestä, arvoisa komission jäsen, ole puhettakaan.
<P>
Campaniassa ei tosiasiassa ole jätteenpolttolaitoksia ja jätehuolto on järjestäytyneen rikollisuuden eli camorran käsissä. Campanian alueella ei ole onnistuttu ratkaisemaan ongelmaa, jossa on lyhyesti sanottuna kyse normaalista hallinnosta, kuten kaupungin siivoamisesta, koska siellä ei haluttu tehdä niin siitä syystä, että aluehallinto ja sen puheenjohtaja ovat kaikkea liiketoimintaa hallitsevan järjestäytyneen rikollisuuden orjia.
<P>
Osa Prodin hallituksen jäsenistä sekä kaikki oppositiopuolueet ovat vaatineet hajottamaan alueellisen hallintoelimen ja nimittämään valtuutetun, jolla on laajamittaiset valtuudet, vastalauseena vastuuttomalle ympäristöministerille Pecoraro Scaniolle. Vuosien 1994-1999 eurooppalaisen suunnitelman alaisista 200 miljoonasta eurosta on käytetty vain 81 prosenttia. Alueellista suunnitelmaa ei ole, joten joku piti lähettää paikalle.
<P>
Toivon, että puhemies antaa minun puhua vielä hetken. Tämän järjestelyn mukaan sopimuksia voidaan myöntää noudattamatta asianmukaisia EU:n säädöksiä, mikä luo laittomuuden ja tehottomuuden noidankehän. Todellinen riski on rakennerahastolta saatujen 330 miljoonan euron menettäminen. Komissio on käynnistänyt rikkomismenettelyn Italiaa vastaan. Se oli valitettavasti väistämätöntä, koska Campania on varmasti valovuosien päässä EU:n direktiivien säännösten noudattamisesta. Hallituksen vastuuhenkilöt ovat sivuuttaneet ne.
<P>
Pyydämme komissiota tekemään kuun lopussa tarkastuksen ja ottamaan voimakkaan kannan jätteenpolttolaitosten käytön toteuttamiseen. Se on jotain, mitä Eurooppa voi tehdä, ja me kehotamme myös parlamenttia tekemään tarkastuksen laadullisen harppauksen puolesta (...).
<SPEAKER ID="220" NAME="Puhemies">
Ennen keskustelun jatkamista minun on ilmoitettava teille uusista menettelyistä. Ensinnäkin pyydän jäseniä noudattamaan puheaikaa koskevia sääntöjä. Toiseksi haluan korostaa, että "catch the eye" -menettelyssä jäsenet, jotka eivät mielestään ole käyttäneet koko puheaikaansa, voivat pyytää uutta puheenvuoroa. Heille annetaan puheenvuoro tietysti vasta sen jälkeen, kun kaikki jäsenet ovat käyttäneet ensimmäisen puheenvuoronsa.
<SPEAKER ID="221" NAME="Gianni Pittella" LANGUAGE="IT">
Arvoisa puhemies, hyvät parlamentin jäsenet, haluan ensin kiittää teitä selkeästä, täsmällisestä ja vaikuttavasta lausumasta, tänään sekä kuluneina päivinä ja viikkoina osoittamastanne huolenpidosta ja moitteistanne, jotka hyväksymme, koska olemme tietoisia siitä, että EU:n lakeja on ehdottomasti noudatettava.
<P>
Mielestämme Euroopan parlamentin ei pidä koskaan muuttua kansallisten hyökkäysten kaikupohjaksi, varsinkaan näin arkaluonteisissa kysymyksissä ja dramaattisissa asioissa. Mielestämme pikemminkin tämän tilanteen dramaattinen luonne nimenomaan aiheuttaa sen, että meidän on vaadittava vakavasti otettavia analyyseja sekä tästä nimenomaisesta tapauksesta että yleisesti ottaen jäteongelmasta, joka ei ole pelkästään Napolin ja Campanian huolena vaan joka jokaisen yhteisön on selvitettävä. Se on asia, joka kyseenalaistaa kehitysmallin, joka usein uhraa ihmiset ja ympäristön voiton logiikalle. Tätä asiaa käsitellään usein ideologisin termein ja asettamalla sieluton teollistuminen ja ympäristötietoisuus vastakkain, mikä pysäyttää kehityksen.
<P>
Emme saa unohtaa, että Italia oli yksi ensimmäisistä maista, joka hyväksyi vuonna 1997 Prodin toimiessa pääministerinä ja Ronchin ministerinä nykyaikaisen lain, joka vastaa sitä, mistä Euroopan unionissa on jo jonkin aikaa puhuttu: ympäristökoulutusta, jätteiden erilliskeräystä, turvatoimenpiteitä sekä kehittyneiden kierrätys- ja uudelleenkäyttömenetelmien käyttöä ihmisten ja ympäristön suojelemiseksi. Tätä lakia on myös sovellettu erinomaisesti, ja se on myös ollut talouskasvun ja työllisyyden lähteenä.
<P>
Näin ei ole kuitenkaan ollut Campaniassa. Mikä meni vikaan? Mikä ei toiminut? Ei ole epäilystäkään siitä, että poliittinen vastuu tapahtumista voidaan kohdistaa yhtä paljon oikealle kuin vasemmallekin, varsinkin vastuuhenkilöiden johtamistaitojen suhteen. Meidän tehtävämme ei ole tällä hetkellä varmistaa, olisiko vastuu voinut olla myös erityyppistä, ja vakavia rangaistuksia olisi annettava, jos näin on, mutta emme olisi rehellisiä, jos syyttäisimme pelkästään poliitikkoja.
<P>
Campaniassa monilla muilla tekijöillä oli ratkaiseva, kielteinen vaikutus, kuten järjestäytyneellä rikollisuudella, heikolla yhteiskuntavastuun tunteella ja infrastruktuurin nuoruudella. Italian hallitus reagoi välittömään tilanteeseen, tekee tärkeitä päätöksiä ja pyrkii palauttamaan vastuun paikallisille viranomaisille lopettaen erikoisvaltuutettujen lähettämisen ja varmistaen jätehuollon omavaraisuuden. Näiden päätösten ansiosta voimme suhtautua luottavaisemmin nykyhetkeen ja tulevaisuuteen - olen juuri lopettamassa, arvoisa puhemies - ja mielestäni ne myös mahdollistavat vakuuttavan vastauksen antamisen EU:n oikeutettuihin huolenaiheisiin. Meidän on nyt tuettava näitä päätöksiä. Meidän on palautettava itsekunnioitus kaupungille, alueelle ja maalle, Italialle, josta ei presidentti Napolitanon sanoin puutu myönteistä energiaa, uudistusmyönteisyyttä.
<SPEAKER ID="222" NAME="Alfonso Andria" LANGUAGE="IT">
Arvoisa puhemies, arvoisa komission jäsen, hyvät parlamentin jäsenet, meidän on vastustettava houkutusta käyttää tätä aihetta hyväksi ja annettava puolueettomuuden ja älyllisen rehellisyyden voittaa ottaen silti huomioon myös siihen liittyvät kiistanalaisuudet. Ongelma on tämä: järjestäytyneen rikollisuuden kiinnostus ja soluttautuminen jätehuoltoon, minkä seurauksena ympäri Campanian aluetta on lukemattomia laittomia kaatopaikkoja; vaarallisten ja myrkyllisten jätteiden jatkuva vastaanotto muilta alueilta, varsinkin Pohjois-Italiasta; paikallisviranomaisten heikkous; väestön kulttuurinen takapajuisuus suhtautumisessa jätteiden hyödyntämiseen; eri jätteenkäsittelylaitosten sijoittamiseen liittyvät veto-oikeudet, joita jopa paikallisen katolisen kirkon edustajat ovat käyttäneet; politiikan ja tieteen piirien erimielisyydet esimerkiksi jätteenkäsittelymenetelmistä ja epäasianmukainen tekniikka, joka valittiin Campaniaan suunniteltuun loppukäsittelylaitokseen vuonna 1998 pidetyn eurooppalaisen tarjouskilpailun perusteella.
<P>
Nyt valtio on puuttunut asiaan laajamittaisesti. Poliitikot, kaikki poliitikot, ovat lopultakin ymmärtäneet, että on tehtävä enemmän. Viimeisten 14 vuoden aikana yksikään poliittinen puolue sen paremmin hallituksen tai opposition jäsenenä kuin paikallisella, alueellisella tai kansallisellakaan tasolla ei ole onnistunut antamaan lujia, päättäväisiä ja johdonmukaisia vastauksia.
<P>
Arvostamme siksi useiden Italian alueiden, myös keskusta-oikeiston hallitsemien, hienoa yhteisvastuullista elettä Campanian tukemiseksi tänä äärimmäisen vakavana aikana auttamalla sitä palauttamaan ansaitsemansa niin kulttuuri- ja maisemanähtävyyksiin, tuottaviin voimavaroihin kuin lahjakkuuksiinkin liittyvän imagon.
<P>
Tässä vaiheessa niiden, jotka kantavat ensisijaisen vastuun ja joita voi syyttää koko politiikasta, ei ole syytä vältellä tai kieltää sitä. Tässä vaiheessa täytyy kantaa vastuuta, minkä vuoksi arvostan komission jäsen Dimasin lähestymistapaa hänen julkilausumassaan, rakentavaa lähestymistapaa, jossa EU:ta ei nähdä pelkästään rangaistusten määrääjänä, jonka toiminta keskittyy vain rangaistuksiin, vaan myös jäsenvaltion auttajana kriisin ratkaisemisessa.
<SPEAKER ID="223" NAME="Cristiana Muscardini">
UEN-ryhmän puolesta. - (IT) Arvoisa puhemies, arvoisa komission jäsen, hyvät parlamentin jäsenet, Campanian jäteongelma ei ole enää vain terveys- ja ympäristökatastrofi, vaan siitä on tulossa taloudellinen ja institutionaalinen jännityskertomus. Samalla kun oikeuslaitos toivottavasti antaa valaistusta taloudelliseen jännityskertomukseen, tarvitsemme lisävalaistusta institutionaaliseen jännityskertomukseen.
<P>
Komissio totesi minulle 11. syyskuuta 2007 antamassaan vastauksessa olevansa huolestunut mutta toiveikas sen suhteen, että Italian viranomaisten pikaiset toimenpiteet auttaisivat ratkaisemaan tilanteen ja että komissio ryhtyisi perustamissopimuksen 226 artiklan mukaisiin toimenpiteisiin, jos meneillään olevassa tutkinnassa ilmenisi lainrikkomuksia. Komission edustaja totesi kuitenkin 2. tammikuuta 2008, että Italiaa vastaan oli käynnistetty rikkomista koskeva menettely kesäkuussa 2007. Mikä on totuus? Se, mitä minulle vastattiin 11 syyskuuta, vai se, mitä edustaja sanoi? Miksi komissio ei maininnut vastauksessaan näitä rikkomista koskevia menettelyjä?
<P>
Se tosiasia, että jotkin Prodin hallitusta lähellä olevat eurooppalaiset poliittiset ryhmittymät ovat ryhtyneet vastustamaan Campanian terveys- ja ympäristökatastrofista annettavaa yhteistä päätöslauselmaa, joka olisi päättänyt keskustelumme, aloittaa vielä yhden jännityskertomuksen. Kun yhteensattumia on tavanomaista enemmän, on erittäin todennäköistä, että puolustetaan jotain etua, ja kun poliittinen etu, olkoonpa se miten tiedostamaton tahansa, tukee muita etuja, jotka lisäksi osuvat yhteen "eko-mafian" etujen kanssa, kysymys ei ole enää vasemmasta tai oikeasta tai pelkästään poliittisesta kyvyttömyydestä. Epäilemme vahvasti, että EU:n toimielimiä on johdettu tarkoituksella harhaan syistä, jotka liittyvät yksipuolisiin etuihin.
<P>
Suuret dioksiinimäärät alueella, tilanteen jatkuva lainvastaisuus ja parlamentin innokkuus luopua vastuustaan yhteisestä päätöslauselmasta ovat sidoksissa Italian hallituksen, Campanian alueen ja Napolin paikallisviranomaisten poliittisiin valintoihin. Ne ovat sattumoisin peräisin samasta poliittisesta muotista.
<P>
Vaadimme OLAFilta pikaisia toimia tähän mennessä myönnettyjen varojen käytön seuraamiseksi ja tulevien varojen oikean käytön varmistamiseksi. Vaadimme komissiota selittämään parlamentille kolmenkymmenen päivän kuluessa tästä päivästä alkaen, kuka on vastuussa tästä häpeällisestä hätätilanteesta, joka ei ole enää alueellinen vaan kansallinen ja Euroopan laajuinen, ja kenen syyksi se voidaan lukea.
<SPEAKER ID="224" NAME="Monica Frassoni">
Verts/ALE-ryhmän puolesta. - (IT) Arvoisa puhemies, hyvät parlamentin jäsenet, haluaisin kiittää komission jäsen Dimasia oikein paljon hänen viime viikkojen ja kuukausien toimistaan, joita monet ympäristönsuojelijat näkisivät mielellään muissakin tilanteissa, lujista ja näkyvistä toimista, joihin kaikkien yhteisön lainsäädäntöä puolustavien on oltava tyytyväisiä.
<P>
Minun näkemykseni mukaan näin ei aina ole ollut, ja haluaisin korostaa, että yhteisön lainsäädännön soveltamisessa hänen toimielimensä on viime vuosina - varsinkin nykyistä hallitusta edeltävän hallituksen toimikautena - myös tuonut esille joitakin rikkomuksia, jotka ovat valitettavasti jääneet suurelta osin huomiotta ja joita on käsitelty pelkästään rutiiniasioina. Haluaisin mainita luvattomiin kaatopaikkoihin liittyvät rikkomukset - joita on yli 4 000 - sekä koko joukon muita jätteen määritelmään liittyviä kysymyksiä ja niin edelleen.
<P>
Kaikki tämä on johtanut tilanteeseen, jossa olemme tänään. On selvää, että kun jäsenvaltio ja hallitus, joka ei tuolloin noin sadan enemmistöllä kyennyt tekemään jätelainsäädännön suhteen muuta kuin yksinkertaisesti rikkomaan yhteisön direktiivejä yrityksissään löytää porsaanreikiä, huonon hallinnon, hallinnon laiminlyönnin, rikoksen ja lain noudattamisen täydellisen laiminlyönnin todennäköisyys on paljon suurempi.
<P>
Olen siksi erittäin kiitollinen komissiolle sen toiminnasta ja toivon, että se jatkaa seurantaansa, koska tämä työ on mielestäni välttämätöntä. Olen myös sitä mieltä, että siirtyminen pois kriisinhallinnasta on ehdoton edellytys, jos tämä tilanne halutaan ratkaista. Näkemykseni mukaan myös tärkeä on myös kysymys siitä, kuka on vastuussa.
<P>
Siinä yhdyn niihin, joiden mielestä komission pitäisi myös ottaa käyttöön menetelmiä, joilla voidaan valvoa käytettyjä ja käytettäviä varoja, koska mielestäni kaikille meille eurooppalaisina eikä pelkästään Italian kansalaisina varojen käyttö selväpiirteisellä tavalla on todella meitä kaikki koskeva avainkysymys.
<P>
Olen kuitenkin sitä mieltä, että Italian hallituksen varsinkin seuraaville kolmelle neljälle kuukaudelle ilmoitettuja toimenpiteitä on tuettava, vaikkakin pelin sääntöjen on oltava selvät ja niitä on myös kunnioitettava. Mielestäni olisi todella hyvin surullista joutua tilanteeseen, jossa kriisiin vastataan kriisillä sääntöjä rikkomalla, koska tällaiset rikkomukset ovat vieneet meidät tilanteeseen, jossa nyt olemme.
<SPEAKER ID="225" NAME="Roberto Musacchio">
GUE/NGL-ryhmän puolesta. - (IT) Arvoisa puhemies, hyvät parlamentin jäsenet, olen samaa mieltä komission jäsen Dimasin julkilausuman pääsisällöstä, jossa muistutetaan meitä kaikkia vastuistamme ja näytetään oikea suunta. Hän muistuttaa meitä, että tapa, jolla ongelmia tulisi käsitellä, on EU:n sääntöjen noudattaminen ja uusia kriisejä luovista kriisinhallinnan lähestymistavoista luopuminen. Siksi tämä on keskustelu on tärkeä, koska se voi ja sen täytyy auttaa meitä ratkaisemaan Napolin ja Campanian tyrmistyttävät jäteongelmat.
<P>
Tärkeää ei ole niinkään poliittinen kiistely vaan jätteiden poistaminen, koska ne luovat vaaralliset olosuhteet paikallisille asukkaille. Hallitus on ryhtymässä toimiin sen toteuttamiseksi, mutta silloin on löydettävä tehokas ratkaisu, jonka on perustuttava EU:n sääntöihin. EU:n säännöt, kuten komission jäsen on tuonut esiin, ovat selviä, niitä on konsolidoitu usean vuoden ajan ja vahvistettu uudella puitedirektiivillä, josta keskustelemme. Jäteongelman selvittelyyn liittyy hierarkia, jossa ensimmäisenä on jätteiden vähentäminen, sitten erilliskeräys, uudelleenkäyttö ja kierrätys ja vasta viimeisenä keinona hävittäminen, silloin kun se on ehdottoman välttämätöntä.
<P>
Italia yrittää liian tiukasti noudattaa näitä suuntaviivoja, ja Napolissa ja Campaniassa tilanne on vaikeutunut. Muuallakin on ongelmia, mikä näkyy rikkomuksista: erikoisvaltuutettuja on liikaa ja jäte- ja energiasäädösten välillä on liikaa epäselvyyksiä, jotka johtavat käytäntöihin, joita ei voi hyväksyä. Yksi esimerkki niistä on käytäntö, jonka mukaan jätteestä tuotettua energiaa on vuosia pidetty Italiassa uusiutuvana energiana ja joka on saanut valtavia kannustimia - 30 miljardia euroa kymmenen vuoden aikana CIP 6 -nimellä tunnetun toimenpiteen puitteissa - mikä on vakavasti vääristänyt sekä energia- että jätepolitiikkaa ja johtanut myös jokseenkin järjenvastaisiin tilanteisiin, kun esimerkiksi Campaniassa on seitsemän miljoonaa tonnia jätepellettejä, joita ei voi polttaa jätteenpolttouuneissa, vaikka ne avattaisiinkin.
<P>
Liikaa poikkeuksia EU:n ympäristösäädöksistä. En voi liian usein todeta, että tämä kriisi on synnyttänyt uusia kriisejä. Meidän on nyt muutettava tilanne sääntöjen mukaiseksi, ja uskon todella, että hallitus on myös halukas tekemään niin, ja nämä säännöt ovat eurooppalaisia sääntöjä ympäristövaikutusten arvioinnista jätehierarkiaan. Siitä syystä tämän päivän keskustelu ei voi toimia kiistelyfoorumina vaan tilaisuutena vuoropuheluun komission jäsenen kanssa tällaisen suhteen edistämiseksi Euroopan ja jäsenvaltioiden välillä. Toistan: ensin hierarkia, niin että yhdessä sovittuja sääntöjä voidaan soveltaa parhaalla mahdollisella tavalla.
<SPEAKER ID="226" NAME="Luca Romagnoli" AFFILIATION="NI">
(IT) Arvoisa puhemies, hyvät parlamentin jäsenet, mikä oikeus Italian vasemmistolla on eurooppalaisen vasemmiston yllyttämänä pakottaa meidät puhumaan Campanian häpeällisestä jätekriisistä, josta keskusta-vasemmisto on ollut vastuussa vuosikymmeniä äänestämättä siitä? Sama vasemmisto, joka sälyttää maapallon lämpenemisen meidän niskoillemme eikä piittaa laadukkaan ympäristön ja kunnollisen elämän turvaamisesta Campanian miljoonille asukkaille. Kaiken kukkuraksi olen kuullut puhuttavan kansallisen edun puolustamisesta! Nämä samat kansallisen edun tukijat toivat muutama vuosi sitten Italialle, sen hallitukselle ja järjestysvallalle huonoa mainetta keskustelulla ja äänestyksellä legendaarisesta Lampedusan tapauksesta.
<P>
Toivon, että edes tämä istunto tulee tietoisemmaksi ja valistuneemmaksi ongelmasta, joka ei ole yksin Italian, ja varauksettomasti tuomitsee sen, mitä tapahtuu, äänestämällä pyyntöni mukaisesti, myös Azione della Fiamman johtajana, kaikkien mahdollisten rangaistusten soveltamisesta alueelliseen ja kansalliseen hallitukseen, jotka ovat vastuussa tämän pitkäaikaisen ongelman ratkaisemisesta mutta vaikuttavat silti olevan täysin kyvyttömiä siihen eivätkä ymmärrä valita arvokkaan eron vaihtoehtoa.
<SPEAKER ID="227" NAME="Antonio Tajani" AFFILIATION="PPE-DE">
(IT) Arvoisa puhemies, arvoisa komission jäsen, hyvät parlamentin jäsenet, Napolin tilanne on vakava pitkälti siksi, että on tuhlattu aikaa sen sijaan, että olisi yritetty tehdä jotain tuomioistuimen antamalle tuomiolle ja varmistettu siten, että jätehuolto on EU:n lainsäädännön mukaista, mitä me kadumme suuresti. Jos haluamme ehkäistä Campanian kriisin leviämisen muille alueille, on ryhdyttävä toimiin soveltamalla EU:n sääntöjä, rakentamalla jätteestä energiaa tuottava laitos - ministeri Pecoraro Scanion tapaisten näennäisten ympäristösuojelijoiden hädin tuskin uskottavasta vastustuksesta huolimatta - ja edistämällä erilliskeräystä.
<P>
Campania ei ole koko Italian peili, ja onneksi monet alueet, kuten Lombardia, ovat edistyneet huomattavasti ja luoneet tehokkaita jätteenkeräys- ja -hävittämisjärjestelmiä. Toisilla alueilla on kuitenkin paljon syytä huoleen. Kansalaiset ovat huolestuneita varmasti ainakin Roomassa ja Laziossa. Joitakin lukuja: Jätemäärät ovat suurempia kuin Napolissa ja Campaniassa. Roomassa kerätään joka päivä 4 500 tonnia jätettä, kun Napolissa kerätään 1 000 tonnia. Henkeä kohden luku on 450 kg Campaniassa ja 617 kg Laziossa, mikä on reilusti yli Italian kansallisen 539 kg:n keskiarvon. Kaikki tämä sisältyy kysymykseen, jonka olemme juuri jättäneet käsiteltäväksi muiden Roomasta valittujen parlamentaarikkojen kanssa.
<P>
Alueellista jätesuunnitelmaa ei kuitenkaan ole koskaan onnistuttu saamaan käyntiin, ja kaksi rikkomismenettelyä on jo aloitettu. Huolestuneet asukkaat turvautuvat EU:n toimielimiin, erityisesti parlamenttiin ja komissioon. Siitä syystä, arvoisa komission jäsen, pyydämme hartaasti teitä varmistamaan 28. tammikuuta pidettävässä kokouksessa, että komissio saa tiedon Rooman ja Lazion tilanteesta toivottavasti komission jäsen Dimasilta, jonka toivomme ilmoittavan tarkastuksesta etukäteen, ja ehdotamme myös, tämän parlamentin valtuuskunta tekisi tarkastuksen arvioidakseen, ovatko vuoden 2008 toimenpiteet riittäviä. On ryhdyttävä toimiin, arvoisa komission jäsen, ennen kuin se on myöhäistä.
<SPEAKER ID="228" NAME="Marco Pannella" AFFILIATION="ALDE">
(IT) Arvoisa puhemies, arvoisa komission jäsen, hyvät parlamentin jäsenet, älkää välittäkö, arvoisa puhemies, tämähän ei ole ensimmäinen kerta. Arvoisa komission jäsen, 28. tammikuuta, jolloin, kuten on huomautettu, olette Roomassa keskustelemassa hallituksemme kanssa, Italian - ja uskoakseni koko Euroopan - kannalta on oleellista ottaa tiukka kanta eurooppalaisen oikeuden toimien tukemiseksi. Muistan teidän korostaneen, että Italialla on ennätys tuomioissa roskakasaa vastaan, joka edustaa Italian oikeutta, ja kahdenkymmenen vuoden turhissa varoituksissa.
<P>
On vain yksi ongelma: meillä on laittomuuksien ryöppy, joka väistämättä merkitsee monien elämän tuhoutumista ja jopa pahempaa tuhoa, eikä pelkästään Italiassa, ja siksi toivon, komission jäsen, että komissio pitää mielessä, että siinä meillä on todiste siitä, että Italia on 1920-luvun tapaan siirtymässä uudelle ja erilaiselle polulle, muuttumassa uhkaksi koko Euroopallemme, tuo maa, joka (...).
<P>
(Puhemies keskeytti puhujan.)
<SPEAKER ID="229" NAME="Roberta Angelilli" AFFILIATION="UEN">
(IT) Arvoisa puhemies, hyvät parlamentin jäsenet, Campanian nykyinen jätekriisi on tragedia, joka on tehnyt tuloaan jo pitkään, ja nuo kaduilla näkyvät jätevuoret ovat vain tehottomuudesta, jätteestä ja huonosta hallinnosta muodostuvan jäävuoren huippu.
<P>
Olemme surullisia siitä, että tämä kriisi vahingoittaa Campanian alueen lisäksi myös koko Italian mainetta. Vaikeneminen siitä, kuka on vastuussa, ja silmien ummistaminen ei kuitenkaan auta ratkaisemaan ongelmaa, joka on vaikenemisen ja juonittelun vuoksi pahentunut, ja vaikka ihmisiä ei pitäisi käyttää politiikan pelinappuloina, mielestäni ei myöskään tässä parlamentissa piilevä maailmanparannusasenne ole hyväksyttävä.
<P>
Me emme voi niin kuin ei tilintarkastustuomioistuinkaan voinut enää vaieta tai hyväksyä sitä, että miljoonia euroja eurooppalaisia, kansallisia ja paikallisia varoja on haihtunut savuna ilmaan. Mistä ihmisten pitäisi hakea korvausta tämän ympäristökatastrofin aiheuttamista vahingoista, haalistuneesta imagosta ja julkisten varojen haaskuusta? Mitä erityisesti komissio aikoo tehdä pakottaakseen Italian valtion ryhtymään tarvittaviin toimenpiteisiin pitäen mielessä, että Napolin ja Campanian lapset eivät menneet tänäänkään kouluun?
<SPEAKER ID="230" NAME="Umberto Guidoni" AFFILIATION="GUE/NGL">
(IT) Arvoisa puhemies, hyvät parlamentin jäsenet, kiitän komission jäsentä hänen selvästä analyysistään. Napolissa ja suuressa osassa Campaniaa jätetilanne on nyt huonontunut ja seuraukset ovat kaikkien nähtävissä, Ongelmia on kuitenkin muillakin alueilla, mikä näkyy Italialle viime vuosina kertyneiden ympäristöön liittyvien rikkomismenettelyjen lukumäärästä.
<P>
Haluaisin mainita niistä pahamaineisen CIP6:n, jossa jätteestä tuotettua energiaa on pidetty uusiutuvana energiana, minkä seurauksena valtavia kannustimia on suunnattu pois politiikoista, joiden tarkoituksena on kehittää uusiutuvaa energiaa, ja jaettu vaikutusvaltaisille teollisuuden eturyhmille, mikä on johtanut vakaviin jätehuolto-ongelmiin. Campanian tilanteen tekee vieläkin järkyttävämmäksi 14 vuoden juonittelu ja vastuuttomuus, jotka huipentuvat ympäristökatastrofiin liittyviin ensimmäisiin yritysten ja julkisten laitosten edustajien vastaisiin oikeudenkäynteihin ja loppujen lopuksi Impregilon vastaiseen oikeudenkäyntiin EY:n tuomioistuimessa.
<P>
Jos kriisi halutaan ratkaista, alueen hallintotyylin on muututtava: ei enää poikkeusmääräyksiä vaan EU:n lakien sovelluksia. EU on määrittänyt selvän hierarkian uudessa jätteistä annetussa puitedirektiivissä. Hävittämistä on käytettävä vain viimeisenä keinona erilliskeräyksen, kierrätyksen jne. jälkeen.
<P>
Nyt meidän on kuitenkin päästävä eroon tilanteesta, joka on Campaniassa lähes siinä pisteessä, josta ei ole enää paluuta. Siksi meidän on saatava liikkeelle kaikki käytettävissä olevat voimavarat ja vedottava Italian alueiden yhteisvastuullisuuteen sekä EU:n tukeen, niin että seuraavien kolmen neljän kuukauden aikana voidaan ryhtyä välittömästi toimiin asukkaisiin kohdistuvien riskien poistamiseksi ja Napolin palauttamiseksi osaksi Eurooppaa.
<SPEAKER ID="231" NAME="Mario Borghezio" AFFILIATION="UEN">
(IT) Arvoisa puhemies, hyvät parlamentin jäsenet, Campanian tilanne vaikuttaa tieteiskirjallisuudelta, kun asiaa seuraa Padaniasta, missä harrastetaan erilliskeräystä ja maksetaan jäteveroja. Se, että maamme hallituksen vasemmistolaisten vihreine ympäristöministereineen on asetettava entinen poliisipäällikkö vastuuseen jätteistä, tuntuu olevan kuin toisesta maailmasta. Kerromme teille, että Campania ei ole enää Euroopan oikeusjärjestelmän alainen, koska siellä vallitsee häpeällinen poliitikkojen ja camorran välinen yhteys, jonka me olemme jo pitkään tuominneet.
<P>
Komission jäsen, ei enää rahoitusta, lopettakaa kaikki rahoitus, älkää lähettäkö enää senttiäkään camorralle, rikollisille. Ottakaa esimerkkiä työtä tekevästä ja rehellisestä pohjoisesta! Vapauttakaa Campanian rehelliset ihmiset camorran vallasta, johon eri puolueemme ovat joutuneet! Emme halua olla missään tekemisissä sen kanssa, vastustamme tätä poliitikkojen ja mafian herruutta. Maamme tarvitsee federalismia, jos näitä ihmisiä halutaan auttaa! On tapahduttava muutos, tilanteen on muututtava! Vapauttakaa etelän rehelliset työtä tekevät mafian ikeestä! Sen rehellinen Padania haluaa sanoa!
<P>
(Puhemies keskeytti puhujan.)
<SPEAKER ID="232" NAME="Adriana Poli Bortone" AFFILIATION="UEN">
(IT) Arvoisa puhemies, hyvät parlamentin jäsenet, käsittääkseni Italia ei halua mitenkään hyväksyä EU:n lainsäädäntöä. Sitä tukee se seikka, että se oli ainoa maa, jonka hallitus vihreine ympäristöministereineen kieltäytyi hyväksymästä neuvostossa uutta yhteistä kantaa hiljattaisesta jätedirektiivistä.
<P>
Haluaisin esittää kysymyksen, koska hirvittävän vastuuttoman ja toiminnastaan epävarman vihreän ministerin lisäksi Euroopan komissio ei myöskään ole ollut kovin kiinnostunut seurannasta, koska saimme vuosina 2000-2006 rahoitusta ja Campanian alueelliset toimintaohjelmat on selvästikin toteutettu ilman, että seurantakomitea olisi suorittanut kaikki tehtävänsä. Muutoin se olisi jäädyttänyt varat, joilla ei ollut tehokasta vaikutusta alueella. On ehkä tarpeetonta mainita, kuka oli tuolloin Euroopan komission puheenjohtaja ja kuka on nyt pääministerinä Italiassa, jossa on myös tuo vihreä ministeri?
<SPEAKER ID="233" NAME="Riccardo Ventre" AFFILIATION="PPE-DE">
(IT) Arvoisa puhemies, hyvät parlamentin jäsenet, onnittelut tästä uudesta demokratian muodosta. Aluksi onnittelut komission jäsenen selvästä analyysistä, josta seuraa toivottavasti käytännön toimia, joihin myös parlamentti - ja me vetoamme tässä myös parlamentin puhemieheen - osallistuu, koska Napolin jäteongelma ei liity vain jätehuoltoon, ympäristöön tai muihin pikkuasioihin vaan siitä on tulossa kansallinen Euroopan laajuinen ongelma.
<P>
Joitakin hyvin lyhyitä näkökohtia: Kaduilta kerätään nyt paljon vähemmän jätettä kuin niille viedään. Hallituksen toimenpiteet ovat siten täysin riittämättömiä. Jätemassa eli jätteen kokonaismäärä kasvaa tunti tunnilta ja tekee tilanteesta entistäkin järkyttävämmän.
<P>
Toiseksi poliittinen näkökohta. Jäsen Pittella sanoi, että parlamentin ei pitäisi muuttua kansallisten hyökkäysten kaikupohjaksi. Tämän illan keskustelussa keskusta-vasemmisto näyttää tekevän juuri niin. Pankaamme merkille hänen huomautuksensa.
<SPEAKER ID="234" NAME="Pasqualina Napoletano" AFFILIATION="PSE">
(IT) Arvoisa puhemies, hyvät parlamentin jäsenet, olen pyytänyt puheenvuoroa, koska olen erittäin huolestunut Italiassa ja jossain määrin täälläkin käytävän keskustelun suunnasta samoin kuin kansalaisille annetusta tiedosta, koska nyt näyttää siltä, että tämän kriisin ainoa ratkaisu on taikatemppu: toisaalta voima ja militarisointi ja toisaalta jätteenpolttouunit.
<P>
Siksi kansalaiset toivovat, että ulkopuolelta tulisi joku ratkaisemaan ongelman. Heidän saamissaan tiedoissa ei keskitytä siihen tosiseikkaan, että ratkaisua ei ole, ellei jätettä vähennetä ja lajitella ja ellei kansalaisten käyttäytyminen muutu. Se on paikallisviranomaisten vastuulla, koska he ovat ajatelleet, että ongelmat voidaan ratkaista siirtämällä ne yritykselle nimeltä Impregilo. He ovat siirtäneet vastuun muualle ja sulkeneet silmänsä ja ovat tämän voiman lumoissa.
<SPEAKER ID="235" NAME="Salvatore Tatarella" AFFILIATION="UEN">
(IT) Arvoisa puhemies, arvoisa komission jäsen, hyvät parlamentin jäsenet, Italiassa ja muualla Euroopassa on toiminnassa jätteestä energiaa tuottavia yksiköitä. Italiassa ja muualla Euroopassa harjoitetaan erilliskeräystä. Italiassa ja muualla Euroopassa harjoitetaan kierrätystä. Vain Napolissa ei ole tehty niin ainakaan 15 viime vuoden aikana kaikkien niiden toimielinten nenän alla, joiden olisi pitänyt toimia: niihin kuuluvat myös EU ja komissio.
<P>
Näkemykseni mukaan myös komissio on tehnyt vain vähän ja sen pitäisi tehdä enemmän, koska hallituksen tähän mennessä tekemät aloitteet viime päivien aloitteet mukaan luettuina ovat täysin tehottomia ja tarkoitukseen sopimattomia. Poliisipäällikön lähettäminen Napoliin vain neljäksi kuukaudeksi ei ratkaise ongelmaa, jos Napoli ei noudata kaikkia EU:n lakeja. Jos Italian hallitus ei saa sitä noudattamaan niitä, tehköön Euroopan komissio sen kaikilla käytettävissä olevilla keinoilla.
<SPEAKER ID="236" NAME="Armando Veneto" AFFILIATION="PPE-DE">
(IT) Arvoisa puhemies, hyvät parlamentin jäsenet, olen sitä mieltä, että menneiden muistelemisesta on hyötyä vain, jos tulevaisuudessa yritetään ratkaista menneisyyden aiheuttamat ongelmat. Näin ei kuitenkaan näytä tapahtuvan, koska tässä, kuten yleensäkin, poliittinen pallottelu tarkoittaa, että jokainen ottaa itselleen sopivimman kannan.
<P>
Minun mielestäni ainoa vakavahenkinen asia, johon voimme ryhtyä, on pyytää komission jäsentä vaatimaan, että todellinen ongelma eli erilliskeräyksen ongelma lopultakin ratkaistaisiin välineillä, jotka mahdollistaisivat sen, että toteuttajat palkittaisiin ja tehtäisiin ylimääräinen suunnitelma pahvin ja muun materiaalin keräystä varten. CONAI, elin, joka yhdistää pakkausten tuottajat ja kuluttajat ja vastaa muun materiaalin kuin märän jätteen uudelleenkäytöstä, päätyy keräämään hinnan etelästä ja maksamaan sen pohjoiselle, joka tavalliseen tapaan hyötyy tilanteesta, jossa varat tyhjennetään etelästä ja lähetetään pohjoiseen. Lopettakaamme se!
<P>
Siksi pyydämme komission jäsentä, jonka aloitteita arvostamme suuresti, vaatimaan, että Campanian erikoisvaltuutetut eivät muistelisi menneitä vaan kerta kaikkiaan katsoisivat tulevaisuuteen.
<SPEAKER ID="237" NAME="Mario Mantovani" AFFILIATION="PPE-DE">
(IT) Arvoisa puhemies, arvoisa komission jäsen, hyvät parlamentin jäsenet, olen vaaleilla valittu poliittisen puolueen jäsen, puolueen, joka Italian nykyistä hallitusta edeltävässä hallituksessa ollessaan joutui käyttämään poliisivoimia, ennen kuin se pystyi käynnistämään normaaleja jätteenkäsittely-yksiköitä Campaniassa, kiireellisiä työmaita, joita tuolloin jarruttivat vastapuoleni edustajat, jäsen Frassoni, jotka ovat nyt Romano Prodin hallituksen ministereitä.
<P>
Romano Prodin tuoreimmat lausunnot Campanian jätekriisistä todistavat hänen johtamansa hallituksen täydellistä sortumista. Napoli on todiste valtiosta, joka ei takaa lain noudattamista ja sietää tilannetta, joka on vaarallinen kansalaisten terveydelle ja vahingoittaa matkailua sekä Italian imagoa ja sitä kautta Italian taloutta ja Italian vientiä. Campanian asukkaiden vaikeat ongelmat eivät kuitenkaan rajoitu vain yhteen Italian kahdestakymmenestä alueesta, ja poliittinen sekä hallinnollinen vastuu voidaan helposti kohdistaa tietyille hallintoviranomaisille, ja siksi vaadimme heitä eroamaan.
<SPEAKER ID="238" NAME="Stavros Dimas">
komission jäsen. - Arvoisa puhemies, haluaisin ensinnäkin selventää, että yhteisön oikeuden täytäntöönpano on ensisijaisesti jäsenvaltioiden vastuulla. Komissiolla ei ole perustamissopimuksen mukaan mitään valtuuksia toimia jäsenvaltioiden viranomaisten sijaisena suunnittelussa ja päätöksenteossa liittyen esimerkiksi siihen, rakennetaanko jätteenkäsittelylaitoksia ja minne ne sijoitetaan. Komission tehtävänä on valvoa yhteisön oikeuden soveltamista. Jos se ei riitä, kuten käsiteltävänä olevassa tapauksessa, komissio voi käynnistää rikkomismenettelyjä, mutta jäsenvaltioiden on aina löydettävä ratkaisut ja toteutettava ne.
<P>
Me olemme huolissamme Campanian jätetilanteen pahenemisesta Italian viranomaisten vuonna 2007 toteuttamista toimista huolimatta. On oleellista, että Italian viranomaiset ryhtyvät välittömiin toimenpiteisiin nykyisen kriisin voittamiseksi ja tiivistävät ponnistelujaan sellaisen rakenteen luomiseksi, joka takaa Campanian alueelle pitkäaikaisen ja kestävän sekä kaikilta osin EU:n jätelainsäädännön mukaisen jätehuollon. Olen vakuuttunut siitä, että tällä kertaa kriisinhallinnan täytyy aiheuttaa todellinen suunnanmuutos jätehuoltopolitiikkaan, jotta vältetään jatkossa ihmisten terveydelle ja ympäristölle aiheutuvat riskit. Siksi kaikkien tulevaisuudessa toteutettavien toimien tuloksena on oltava tehokkaasti toteutettu strategia, jossa ei keskitytä pelkästään jätteenkäsittelylaitosten riittävän verkoston perustamiseen. Yhtä tärkeää on luoda tarvittavat rakenteet jätteen erilliskeräykselle, kierrätykselle ja jätteiden synnyn välttämiselle noudattaen kaikilta osin jätehierarkiaa, jossa jätteiden vienti kaatopaikalle on vähiten haluttu vaihtoehto.
<P>
Uusien jätehuoltosuunnitelmien ei tässä mielessä pidä jäädä vain paperille, kuten aiemmin on tapahtunut, vaan ne on ehdottomasti toteutettava. Nykyinen jätekatastrofi voitaisiin nähdä mahdollisuutena osoittaa Italian valmiudet muuttaa Campanian alue esimerkiksi asianmukaisen jätehuollon parhaasta käytännöstä. Muut Italian alueet, kuten Milanon alue, ovat osoittaneet, että se on mahdollista.
<P>
Komissio jatkaa perustamissopimuksen valvojana kesäkuussa 2007 Italiaa vastaan yhteisön jätelainsäädännön rikkomisesta käynnistettyä rikkomismenettelyä. Jos nykyinen yhteisön lainsäädännön rikkominen jatkuu, se on valmis ryhtymään oikeudellisiin lisätoimiin kaikilla perustamissopimuksessa käytettävissä olevilla toimenpiteillä, joihin kuuluu mahdollisuus määrätä perustamissopimuksen 220 artiklan perusteella sakkoja.
<P>
Tästä huolimatta minun yksikköni on kuitenkin valmis avustamaan Italiaa kaikilla tarvittavaksi katsotuilla tavoilla ja etsimään ja toteuttamaan pitkäaikaisen ja kestävän ratkaisun nykyiseen jätehuolto-ongelmaan.
<P>
(Suosionosoituksia)
<SPEAKER ID="240" NAME="Puhemies">
Keskustelu on päättynyt.
