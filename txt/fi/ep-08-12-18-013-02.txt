<CHAPTER ID="013-02">
2. Nicaragua
<SPEAKER ID="278" NAME="Puhemies">
(EL) Esityslistalla on seuraavana keskustelu kuudesta Nicaraguaa koskevasta päätöslauselmaesityksestä.
<SPEAKER ID="279" NAME="Marios Matsakis">
laatija. - (EN) Arvoisa puhemies, sananvapaus, oikeuslaitoksen riippumattomuus ja demokratian perusperiaatteiden suojelu näyttävät olevan uhattuina tässä Latinalaisen Amerikan maassa. Euroopan parlamentin jäseninä tehtävänämme ja velvollisuutenamme on puolustaa nicaragualaisten oikeuksia ja antaa maan hallitukselle selvä viesti, ettemme suvaitse näiden oikeuksien rikkomista vaan pidämme huolta siitä, että EU ja YK käyttävät kaikkia tarvittavia painostuskeinoja taatakseen ja varmistaakseen, että Nicaraguan kansalaisten ihmisoikeuksia kunnioitetaan.
<P>
Toivon, että asianosaiset kuulevat tämän viestin, joka on kirjattu tähän päätöslauselmaesitykseen, voimakkaana ja selvänä ja että tarvittaviin toimenpiteisiin tilanteen korjaamiseksi ryhdytään kiireesti.
<SPEAKER ID="280" NAME="Manuel Medina Ortega" LANGUAGE="ES">
Meillä on Nicaraguaa koskeva päätöslauselmaesitys, jossa meidän on otettava huomioon useita tekijöitä. Ensinnäkin ainakin Managuan ja Leónin kaupunkeja koskevat petosväitteet ovat saattaneet 9. marraskuuta pidettyjen vaalien tuloksen huonoon valoon. Toisaalta maan hallitus on pyrkinyt ratkaisemaan joitakin ongelmia, jotka heikentävät ihmisoikeuksia Latinalaisessa Amerikassa. Niitä ovat köyhyys, lukutaidottomuus, lapsikuolleisuus, juomaveden saatavuus ja alkuperäismaiden omistusoikeuden puuttuminen.
<P>
Siispä asiaa tarkastellessamme meidän on erotettava nämä kaksi näkökulmaa selvästi toisistaan. Meidän on yhtäältä vahvistettava ja suojeltava ihmisoikeuksia perinteisessä mielessä, poliittisina oikeuksina, ja toisaalta kannustettava Nicaraguan hallitusta jatkamaan maan vähäosaisimpien auttamista. Meidän on tietenkin myös varmistettava, että oppositio voi hoitaa tehtävänsä, meidän on vastustettava petoksia ja tuettava tietenkin kansalaisjärjestöjen työtä. Lopputuloksen täytyy kuitenkin olla tasapainoinen.
<P>
Euroopan parlamentin sosialistiryhmä on esittänyt useita suullisia tarkistuksia, joilla se on pyrkinyt muuttamaan lopullista tekstiä tasapainoisemmaksi siltä osin kuin kyse on perusoikeusloukkauksia koskevista väitteistä, siitä, pitäisikö maassa käynnistää rikostutkinta, ja siitä, miten monessa kunnassa on todella tapahtunut sääntöjenvastaisuuksia.
<P>
Lyhyesti sanottuna haluamme tuomita mahdolliset poliittisten perusoikeuksien loukkaukset menemättä kuitenkaan äärimmäisyyksiin ja asettamatta Nicaraguan hallitusta vaikeaan tilanteeseen, jotta se voi jatkaa tehtävänsä hoitamista eli tukea yhteiskuntansa vähäosaisimpia.
<SPEAKER ID="281" NAME="Pedro Guerreiro">
laatija. - (PT) Arvoisa puhemies, Euroopan parlamentti yrittää jälleen sekaantua sietämättömällä ja halpamaisella tavalla toisen maan, tällä kertaa Nicaraguan, asioihin, niin kuin se on tehnyt muidenkin maiden kanssa, jotka ovat ryhtyneet toimiin vahvistaakseen ja puolustaakseen kansallista itsemääräämisoikeuttaan ja itsenäisyyttään - eli oikeuttaan päättää nykyhetkestään ja tulevaisuudestaan - ja jotka ovat laatineet suunnitelman emansipaatiosta, sosiaalisesta kehityksestä ja yhteisvastuusta maailman kansojen kanssa.
<P>
Tämän keskustelun ja päätöslauselmaesityksen tarkoituksena on ainoastaan tukea häpeämättömällä tavalla niitä, jotka kannattavat ja rohkaisevat yrityksiä sekaantua Nicaraguan kaltaisen demokraattisen ja suvereenin valtion asioihin ja horjuttaa sitä. Sen sijaan, että Euroopan parlamentti vääristelee tilannetta ja tosiasioita ja yrittää opettaa Nicaragualle demokratiaa, sen pitäisi tuomita EU:n epädemokraattinen pyrkimys runnoa läpi EU:n sopimusehdotus, joka on jo hylätty, ja sivuuttaa näin ranskalaisten, hollantilaisten ja irlantilaisten suvereenisti tekemät demokraattiset päätökset.
<P>
Sen sijaan, että Euroopan parlamentti sekaantuu asiaan, josta vain nicaragualaiset voivat päättää, sen olisi pitänyt hylätä epäinhimillinen palautusdirektiivi, joka rikkoo maahanmuuttajien ihmisoikeuksia - näistä maahanmuuttajistahan monet tulevat Latinalaisesta Amerikasta - ja sen pitäisi tuomita EU:n osallisuus CIA:n laittomiin vankilentoihin.
<P>
Sen sijaan, että Euroopan parlamentti matkii Yhdysvaltojen tapaa sekaantua, sen pitäisi tuomita EU:n sietämätön tapa kiristää Nicaraguaa ja vaatia EU:ta pitämään tälle maalle antamansa lupaukset.
<P>
Tämän aloitteen tekijöitä harmittaa erityisesti se, että Nicaragua on päättänyt parantaa kansalaistensa elinoloja - ravitsemusta, tervettä ja koulutusta - auttamalla vähäosaisimpia. Aito tunnustus, jota Latinalaisen Amerikan kansat ovat antaneet Nicaragualle, ja yhteisvastuu, jota ne ovat osoittaneet sitä kohtaan, ovat parasta kritiikkiä Euroopan parlamentin sekaantumispyrkimyksiä kohtaan. Totean siis jälleen kerran: lakatkaa teeskentelemästä, että teillä on maailmalle opetettavaa.
<SPEAKER ID="282" NAME="Leopold Józef Rutowicz" LANGUAGE="PL">
Arvoisa puhemies, Nicaragua on varsin pieni, köyhä ja velkaantunut maa, jonka BKT henkeä kohden laskettuna on erittäin pieni.
<P>
Tällä maalla on ollut huonoa onnea. Erilaisia poliittisia suuntauksia edustavat ryhmät ovat hallinneet sitä, amerikkalaisjoukot ovat miehittäneet sitä, eikä se ole osannut valita Kuuban, Neuvostoliiton ja Yhdysvaltojen väliltä. Lisäksi maata ovat koetelleet kuivuudet ja hurrikaanit - joista yksi vaati 6 000 kuolonuhria vuonna 1999 ja oli luultavasti maailman pahamaineisin ja voimakkain hurrikaani. Poliittiset muutokset ja valtataistelut ovat vaikeuttaneet Nicaraguan kehitystä, niin kuin monissa Latinalaisen Amerikan ja Afrikan maissa on käynyt. Tilanne on johtanut ihmisoikeuksien rikkomiseen ja kansainvälisten yleissopimusten vastaisen lainsäädännön laatimiseen.
<P>
Tarjotessaan apua Nicaraguan kansalle Euroopan unioni katsoo, että maan on ryhdyttävä noudattamaan hallinnossaan demokratian periaatteita ja että sen lainsäädäntöä on muutettava kansainvälisiä yleissopimuksia vastaavaksi. Jos Nicaragualla olisi demokraattinen hallitus, se voisi päästä jäseneksi Etelä-Amerikan valtioiden unioniin, josta voisi tulla tulevaisuudessa EU:n liittolainen maailmanpolitiikassa. On tärkeää, että Nicaraguan poliittinen luokka toteuttaa osana demokratisointiprosessia kaikki toimenpiteet, jotka mainitaan päätöslauselmaesityksessä, jota kannatan.
<SPEAKER ID="283" NAME="Raül Romeva i Rueda" LANGUAGE="ES">
Arvoisa puhemies, mielestäni ihmisoikeusaktivistien oikeuksien suojelu on asia, johon ei voi kohdistua minkäänlaisia poliittisiin mieltymyksiin perustuvia näkemyseroja. Meillä on täällä Euroopan parlamentissa aivan liian usein tapana tuomita ankarasti ne, joiden poliittiset ihanteet eivät vastaa omiamme, ja puolustaa liian pontevasti niitä, joita pidämme liittolaisinamme.
<P>
Minun on korostettava, että ihmisoikeuksien osalta asiaa on tarkasteltava yleisestä näkökulmasta.
<P>
Riski, jonka otamme nyt, käy ilmi myös tiettyjen poliittisten ryhmien esittämästä Nicaraguaa koskevasta päätöslauselmaesityksestä.
<P>
Emme saa unohtaa asian taustoja. Ne osoittavat selvästi, että kyseessä on köyhä maa, jonka köyhyyttä on torjuttava kiireesti äärimmäisillä rakenteellisilla toimilla. Minusta näyttää siltä, että Nicaraguan nykyinen hallitus tekee jo monia niistä asioista, joita ongelman torjuminen edellyttää.
<P>
On kuitenkin tärkeää muistaa, ettei köyhyyden torjuminen ole sovitettavissa yhteen syystä tai toisesta virallisesta linjasta eri mieltä olevien ihmisten vainoamisen ja ahdistelun kanssa.
<P>
Todellisessa demokratiassa mielipide-erot, keskustelu ja sananvapaus ovat sallittuja.
<P>
Nicaraguassa on tapahtunut viime aikoina tiettyjä asioita, joita on tuotava esiin. Osa niistä on myönteisiä, esimerkiksi se, että heinäkuussa kumottiin rikoslainsäädännön 204 artikla, jossa homoseksuaalisuus kriminalisoitiin. Lesbojen, homojen, biseksuaalien ja transseksuaalien (LGBT) oikeuksia puolustavan Euroopan parlamentin laajennetun työryhmän varapuheenjohtajana olen tästä iloinen.
<P>
Osa on kuitenkin kielteisiä ja varsin huolestuttavia - mainitsen esimerkkinä lukuisat naisten tilanteen huononemiseen liittyvät tapaukset, jotka olemme joutuneet tuomitsemaan. Nicaraguassa on vainottu erityisesti naisia, jotka ovat puolustaneet seksuaali- ja lisääntymisterveyteen liittyviä oikeuksiaan. He ovat muun muassa tukeneet nuorta raiskauksen uhria auttamalla häntä hankkimaan abortin ja säästämään näin henkensä.
<P>
Emme saa unohtaa tätä, ja tämä asia on otettava huomioon assosiaatiosopimuksesta parhaillaan käytävissä neuvotteluissa. Kehotan kuitenkin komissiota kuulemaan parlamenttia, ennen kuin se tekee asiasta minkäänlaisia päätöksiä.
<SPEAKER ID="284" NAME="Fernando Fernández Martín" LANGUAGE="ES">
Arvoisa puhemies, keskustelemme tänään ihmisoikeusaktivisteihin kohdistuneiden hyökkäysten sekä tiettyjen perusvapauksien ja demokratian loukkausten aiheuttamasta tilanteesta Nicaraguassa.
<P>
Minun ei tarvinne muistuttaa teitä Zoilaméricasta, Ernesto Cardenalista, Carlos Mejía Godoysta, Jarquínista, Sergio Ramírezista eikä monista muista nicaragualaisista, jotka katsovat nyt, että heidän toiveensa paremmasta Nicaraguasta on petetty.
<P>
Presidentti Ortega pyysi marraskuussa 2006 nicaragualaisilta niin sanotusti uutta mahdollisuutta, ja he antoivat sen hänelle demokraattisesti. Tiedämme nyt, miksi hän halusi sen. Tämän jälkeen mielivaltaisuus, nepotismi ja korruptio ovat saaneet jalansijaa hallituksen elimissä, mikä kärjistyi vaalivilppiin 9. marraskuuta pidetyissä vaaleissa. Tätä ennen oli tehty muutamia hyvin vakavia päätöksiä, muun muassa kumottu joidenkin oppositiopuolueiden oikeusasema, sekä uhkailtu ja peloteltu kansalaisyhteiskunnan edustajia, toimittajia ja tiedotusvälineitä.
<P>
Presidentti Ortega vertasi Euroopan unionin hallituksia saastaan laskeutuviksi kärpäsiksi ja totesi Nicaraguan saaman ulkomaanavun olevan pelkkiä murusia. Hän ymmärsi nopeasti, ettei Venezuelan öljyä ollut tarpeeksi, jotta hän tulisi toimeen ilman kehitysapua.
<P>
Valmistautuessamme siirtymään ratkaisevaan vaiheeseen neuvotteluissamme EU:n ja Keski-Amerikan välisestä assosiaatiosopimuksesta Nicaraguan hallituksen on ymmärrettävä, että olemme aina sen liittolainen ja ystävä, mutta ihmisoikeuksien, sananvapauden ja demokratian kunnioittaminen on lyhyesti sanottuna meille ehto, josta emme luovu, sillä katsomme sen hyödyttävän ennen kaikkea Nicaraguan kansaa.
<SPEAKER ID="285" NAME="Josu Ortuondo Larrea" AFFILIATION="ALDE">
(ES) Arvoisa puhemies, Nicaraguassa järjestettiin tämän vuoden marraskuun 9. päivänä kunnallisvaalit. Kuten aiemminkin, vaaliprosessin demokraattinen legitimiteetti on kyseenalaistettu. On esitetty petossyytteitä ja järjestetty mielenosoituksia, joissa eri poliittisten puolueiden kannattajat ovat ottaneet yhteen. Monia on loukkaantunut, ja maan poliittinen kriisi syvenee.
<P>
Kaksi poliittista puoletta eivät voineet asettaa ehdokkaita kunnallisvaaleissa. Emme voi hyväksyä tätä, sillä se rajoittaa kaikkien kansalaisten perustavanlaatuista oikeutta osallistua politiikkaan.
<P>
Lisäksi ihmisoikeusjärjestöjen edustajat ovat antaneet meille suoria lausuntoja, joissa on todettu kansalaisyhteiskunnan pitävän oikeuslaitosta kyseenalaisena ja joissa on kerrottu hallinnollisista sortomekanismeista, joiden seurauksena 17 yhteiskunnallista liikettä on haastettu oikeuteen, sekä riippumattomien toimittajien ja jopa Euroopan komission valtuuskunnan vainoamisesta.
<P>
Kaikista näistä syistä meidän on korotettava ääntämme, kehotettava ensinnäkin poliittisia puolueita tuomitsemaan niiden kannattajien väkivaltaisuudet ja vaadittava toiseksi hallitusta sallimaan demokraattinen osallistuminen, kunnioittamaan sananvapautta, lopettamaan marssien kieltäminen ja sallimaan se, että kaikki kansalaisjärjestöt voivat saada kansainvälistä kehitysapua eivätkä pelkästään hallitusta kannattaville järjestöille myönnettävää Venezuelan tukea.
<P>
Lisäksi terapeuttisen abortin kriminalisointi pitäisi kumota tapauksissa, joissa äidin henki on vaarassa.
<P>
Kehotamme lopuksi komissiota muistuttamaan Nicaragualle Keski-Amerikan ja EU:n välisestä assosiaatiosopimuksesta käytävissä neuvotteluissa, että sen on kunnioitettava oikeusvaltion periaatteita, demokratiaa ja ihmisoikeuksia. Tämä ei saa kuitenkaan estää Eurooppaa jatkamasta tuen antamista Nicaraguan kehittämiseksi ja sen kansalaisten hyvinvoinnin parantamiseksi, koska haluamme heille parhaan mahdollisen tulevaisuuden.
<SPEAKER ID="286" NAME="Jacques Barrot">
komission varapuheenjohtaja. - (FR) Arvoisa puhemies, Nicaraguan poliittinen tilanne huononi 9. marraskuuta pidettyjen kunnallisvaalien alla. Kansainvälisen yhteisön ja erityisesti EU:n ja komission valtuuskuntien lukuisat toimet ja vetoomukset rauhan puolesta on sivuutettu.
<P>
Vaalien jälkeen tulosten laskentaan ja julkistamiseen liittyneet olosuhteet aiheuttivat kriisin suurimman oppositiopuolueen kanssa. Konstitutionalistinen liberaalipuolue vastusti tulosta ja katsoi vaalien olevan valtava petos. Niin kansalaisjärjestöt, kirkko, työnantajajärjestöt kuin kansainvälinen yhteisökin ovat vaatineet laskemaan äänet uudelleen tai järjestämään uudet vaalit. Lisäksi poliittisten toimielinten, erityisesti parlamentin, toiminta on pysähtynyt, koska pääosapuolet eivät ole päässeet sopimukseen.
<P>
Nicaraguan-valtuuskuntamme puheenjohtajien raporteissa ja komission vaaliasiantuntijoiden raportissa on kerrottu vaalisääntöjen ja kansainvälisten yleissopimusten rikkomisesta. Komissio lähetti 10. joulukuuta jäsenvaltioiden tuella ja muita kumppaneita kuultuaan Nicaraguan viranomaisille kirjeen, jossa se tarjosi tukeaan, jotta maan poliittiset voimat löytäisivät yhdessä ratkaisun, jotta kriisi saataisiin päättymään ja jotta kansalaisten luottamus demokraattisiin instituutioihin saataisiin palautettua. Kirjeessä ilmoitettiin myös, että budjettitukiohjelmista lakattaisiin suorittamasta maksuja 1. tammikuuta 2009 alkaen ja että Nicaraguan viranomaisten kanssa käynnistettäisiin kuulemismenettely, jonka aikana käsiteltäisiin nykyistä tilannetta ja menetelmiä EU:n ja Nicaraguan välisen yhteistyön suunnan tarkistamiseksi.
<P>
Haluan lisäksi tarkentaa, ettei komissio ei ole perunut vuotta 2008 koskevaa tukeaan Nicaragualle - olemme maksaneet 20 miljoonaa euroa humanitaarinen hätäapu mukaan luettuna - ja että kaikki tälle vuodelle varatut määrärahat maksetaan, kunhan kullekin hankkeelle asetetut ehdot täyttyvät.
<P>
Vuodeksi 2009 varattua 57 miljoonan euron budjettitukea ei ole peruttu, vaan sen maksaminen on keskeytetty. Yhteistyössä keskitytään ohjelmiin ja toimenpiteisiin, joilla varmistetaan, että tuki saavuttaa tuensaajat eli Nicaraguan kansalaiset suoraan menemättä hallituksen kautta.
<P>
Lisään, että ulkoasiainministeri Samuel Santos ilmaisi komission jäsen Ferrero-Waldnerille 12. joulukuuta lähettämässään kirjeessä olevansa tyytymätön tähän toimenpiteeseen. Hän vahvisti tulosten pitävän paikkansa ja ilmaisi haluavansa aloittaa yhteistyötä koskevan vuoropuhelun, jonka komissio aikoo käynnistää mahdollisimman pian.
<P>
Lopuksi vastaan yhteen puheenvuoroon toteamalla, että komissio tietenkin toivoo, että nykyinen kriisi saadaan ratkaistua mahdollisimman pian, ja että EU:n ja Keski-Amerikan välisessä assosiaatiosopimuksessa tuodaan joka tapauksessa moneen otteeseen esiin, miten tärkeinä osapuolet pitävät demokratian periaatteiden ja arvojen kunnioittamista ja hyvää hallintoa. Tästä assosiaatiosopimuksesta käytävät neuvottelut tarjoavat tilaisuuden syventää keskustelua näistä periaatteista ja niiden soveltamisesta käytännössä.
<P>
Tällaisia tietoja voin antaa teille. Tiedän, että komission jäsen Ferrero-Waldner seuraa tilannetta hyvin tarkkaan komission yksikköjen kanssa.
<P>
Haluan kiittää teitä ja kaikkia puhujia siitä, että olette ottaneet Nicaraguan tilanteen esiin.
<SPEAKER ID="287" NAME="Puhemies">
(EL) Keskustelu on päättynyt.
<P>
Äänestys toimitetaan keskustelujen jälkeen.
<P>
Kirjalliset lausumat (työjärjestyksen 142 artikla)
<SPEAKER ID="288" NAME="Kathy Sinnott  " AFFILIATION="IND/DEM">
kirjallinen. - (EN) Nicaragualla on monia ongelmia, jotka on ratkaistava kiireesti: poliitikkojen ja poliisin korruptoituneisuus, puutteet oikeuslaitoksen riippumattomuudessa, mahdollinen vaalivilppi, kasvava köyhyys, lukutaidottomuus ja huono terveydenhuoltojärjestelmä. Se, että Nicaragua suojelee vauvoja ennen heidän syntymäänsä - toisin kuin Eurooppa - ei kuitenkaan kuulu maan rikkomuksiin.
<P>
Meillä on Euroopassa rahaa huolehtia äideistämme ja lapsistamme, mutta annamme silti yli miljoonan lapsen kuolla ennen syntymää. Nicaragua on köyhä, ja silti se pitää lapsia tervetulleina. Nicaragualla on kaikkine ongelmineen edessään demografinen tulevaisuus, kun taas meillä Nicaraguaa arvostelevilla eurooppalaisilla on edessämme karu demografinen talvi.
<P>
Meidän on autettava Nicaraguaa kehittämään vakaa demokratia, vahva kunnon talous sekä tehokkaat koulutus- ja terveydenhuoltojärjestelmät ja autettava nicaragualaisia huolehtimaan perheistään, naisistaan ja lapsistaan sen sijaan, että autamme heitä tuhoamaan lapsia laillisella abortilla.
