<CHAPTER ID="009-02">
2. Valko-Venäjä
<SPEAKER ID="203" NAME="Puhemies">
(FR) Esityslistalla on seuraavana keskustelu kuudesta Valko-Venäjää koskevasta päätöslauselmasta.
<SPEAKER ID="204" NAME="Janusz Onyszkiewicz">
laatija. - (PL) Arvoisa puhemies, useimmat Valko-Venäjän poliittisista vangeista vapautettiin hiljattain - itse asiassa lähes kaikki yhtä poikkeusta lukuun ottamatta. Tämä ei tarkoita sitä, että voisimme luottaa asioiden edistyvän parempaan suuntaan Valko-Venäjällä. Juuri samana päivänä hyvin monien Valko-Venäjän oppositioon yhteydessä olevien yksityishenkilöiden koteihin tehtiin ratsia. Lisäksi eräs yläasteen opettaja sai potkut. Selitykseksi hänelle kerrottiin, että koska hän kuului oppositiossa olevaan kansalaispuolueeseen, hän ei edustanut valtion ideologian mukaista aatesuuntaa.
<P>
Valko-Venäjällä vallitsee erittäin outo tilanne. Siellä noudatetaan käsitettä valtion ideologiasta, ja siksi ei ole mitenkään yllättävää, että journalistiikkaa, lakia ja kansainvälisiä suhteita opiskelemaan hakevat tarvitsevat viranomaisten suosituksia. Valintaprosessi toimii näin. Tätä on täysin mahdotonta hyväksyä, vaikka suhtaudummekin myönteisesti toteutettuun toimenpiteeseen ja olemme varovaisen tyytyväisiä siihen.
<P>
Välittömästi herääkin kysymys, mitkä ovat Valko-Venäjän perimmäiset syyt tällaiselle toimenpiteelle. Vaikuttaisi siltä, että presidentti Lukašenka haluaa tällaisilla toimilla ja myöntymällä Euroopan komission Minskin edustuston avaamiseen osoittaa, ettei hän tunne olevansa peruuttamattomasti sitoutunut omaksumaan Venäjälle myönteistä toimintalinjaa, joka sulkee pois kaikki muut mahdollisuudet. Valko-Venäjällä onkin yhä suurempia vaikeuksia noudattaa tällaista toimintalinjaa. Maa ei halua tulla kokonaan sulautetuksi Venäjään. Tässä tapauksessa jopa presidentti Lukašenka on omaksunut tällaisen kannan, mutta tapahtumat puhuvat puolestaan.
<P>
Venäjä yksinkertaisesti ostaa Valko-Venäjän. Gazprom on juuri äsken tehnyt taas uuden kaupan, jonka seurauksena se omistaa nyt neljäsosan niiden yhtiöiden osakkeista, joiden hallussa ovat Valko-Venäjän läpi kulkevat öljyn ja kaasun kauttakulkureitit. Gazpromin osuus kasvaa pian 50 prosenttiin. Vaikuttaa myös siltä, että Venäjä onnistuu taivuttamaan Valko-Venäjän ottamaan ruplan kansalliseksi valuutakseen.
<P>
Kaiken tämän seurauksena tilanne on muuttumassa yhä uhkaavammaksi. Riippumattoman toiminnan ja kansalaisyhteiskunnan tukeminen Valko-Venäjällä on yhä välttämättömämpää. Tukea on jo saatavilla, mutta sitä on lisättävä ja annettava erityisesti Valko-Venäjän äskettäin perustetuille instituutioille. Voisin kiinnittää huomiota maahan välitettäviin televisiolähetyksiin, jotka ovat tärkeä keino sen varmistamiseksi, että paikalliset ihmiset ovat perillä todellisista tapahtumista. Mielestäni Valko-Venäjän on pysyttävä tärkeällä sijalla ajatuksissamme, koska tämä on koko Euroopan asia. Emme voi suvaita sitä, että Euroopan ytimessä on Valko-Venäjän kaltainen diktaattorin johtama maa.
<SPEAKER ID="205" NAME="Jiří Maštálka">
laatija. - (CS) Hyvät kollegat, puheenvuorojen hyvin kriittisestä sävystä huolimatta voin ilokseni todeta, että tässä asiassa on ainakin kaksi myönteistä näkökohtaa.
<P>
Ensimmäinen on Euroopan komission Minskin edustuston avaaminen, jonka tietääkseni myös Valko-Venäjän presidentti on hyväksynyt. Mielestäni EU:n edustuston avaaminen luo edellytykset suhteiden kehittämiselle ja vilkastuttamiselle Euroopan unionin kanssa sellaisilla molempia hyödyttävillä aloilla kuin energia, liikenne, kauttakulku ja jopa ympäristönsuojelu.
<P>
Toinen myönteinen seikka, jota pidän tärkeänä, on viime kesäkuussa Brysselissä järjestetty asiantuntijakokous, jossa käsiteltiin pääasiassa energiahuoltoon liittyviä kysymyksiä sekä suunnitteilla olevia asiantuntijakokouksia, jotka koskevat liikennekäytäviä ja ympäristöä. Mielestäni tämä kehitys on äärimmäisen tärkeää. Emme saa unohtaa, että Valko-Venäjä kamppailee vielä Tšernobylin katastrofin äärimmäisen vakavien seurausten kanssa. Keskinäisten suhteiden nykysuuntaukset paljastavat, että Euroopan unionin poliittisissa piireissä on vallalla tietty näkemys Valko-Venäjästä, ja kyseinen näkemys on hyvin kriittinen ja yksipuolinen.
<P>
Tarvitsemme kritiikin lisäksi myös yhteistyötä. Valko-Venäjänkin on tullut aika toteuttaa myönteisiä toimia, ja mielestäni Valko-Venäjän virallisen hallintojärjestelmän pitäisi vähintäänkin tarjoutua lykkäämään kuolemanrangaistuksen täytäntöönpanoa, jolloin pystyisimme aloittamaan uudelleen neuvottelut Valko-Venäjän jäsenyystilanteesta Euroopan neuvostossa. EU:n taholta kannattaisin esimerkiksi viisumijärjestelmän höllentämistä tai nuorten valkovenäläisten asiantuntijoiden työkokemuksen tukemista antamalla heille tilaisuuksia tutustua käytännössä EU:n toimielinten työhön.
<SPEAKER ID="206" NAME="Józef Pinior">
laatija. - (EN) Arvoisa puhemies, tänä iltapäivänä haluan ensinnäkin ilmaista tyytyväisyyteni myönteiseen ilmiöön EU:n ja Valko-Venäjän välisissä suhteissa. Viimeaikainen kehitys, joka koskee sopimusta Euroopan komission Minskin edustuston perustamisesta, on myönteinen askel kohti Euroopan unionin ja Valko-Venäjän vuoropuhelun uudistamista.
<P>
Haluamme kannustaa komissiota hyödyntämään kaikkia edustuston avaamisen tarjoamia mahdollisuuksia. Koko kansainvälisen yhteisön on aika laajentaa tukeaan Valko-Venäjän kansalaisyhteiskunnalle ja varsinkin lisätä taloudellista tukea riippumattomille tiedotusvälineille, kansalaisjärjestöille ja ulkomailla opiskeleville valkovenäläisille. Komissio teki erittäin viisaasti päättäessään myöntää taloudellista tukea Vilnassa olevalle eurooppalaiselle humanistiselle yliopistolle. Komission ja neuvoston pitäisi harkita taloudellisen tuen tarjoamista hankkeelle, joka on jo käynnistetty Valko-Venäjän riippumattoman televisiokanavan, Belsatin, perustamiseksi.
<P>
Toiseksi Euroopan parlamentti kehottaa komissiota ja neuvostoa toteuttamaan lisätoimia Valko-Venäjän kansalaisia koskevien viisumimenettelyjen helpottamiseksi ja vapauttamiseksi. Kehotamme Schengenin alueen jäsenvaltioita hyödyntämään kaikkia käytettävissä olevia välineitä, pääasiassa kansallisten viisumeiden hintoja, helpottaakseen Valko-Venäjän kansalaisten siirtymistä kunkin jäsenvaltion alueella.
<P>
Kolmanneksi kehotamme presidentti Lukašenkan hallitusta ennen kaikkea edistämään vapauttamis- ja demokratisoitumisprosessia, vapauttamaan kaikki maan mielipidevangit, ottamaan käyttöön oikeusvaltioperiaatteen ja sallimaan vapaat joukkoviestimet sekä poistamaan kuolemanrangaistuksen.
<P>
Lopuksi haluan ilmaista tänä iltapäivänä myötätuntomme Valko-Venäjän yhtenäiselle demokraattiselle oppositiolle, demokratialiikkeen johtajalle Aljaksandar Milinkevitšille sekä kaikkien valkovenäläisten kamppailulle avoimen yhteiskunnan puolesta.
<SPEAKER ID="207" NAME="Adam Bielan">
laatija. - (PL) Arvoisa puhemies, presidentti Lukašenkan diktatuurin toimet hänen omaa kansaansa vastaan Valko-Venäjällä ovat laajalti tiedossa. Jo yksistään tämän vuoden aikana on raa'asti tukahdutettu kolme rauhanomaista mielenosoitusta. Viranomaiset vainoavat järjestelmällisesti opposition kannattajia. Pappien ja uskonnollisten opettajien ulkomaanmatkoja on rajoitettu. Lisäksi on otettu käyttöön jokseenkin outoja määräyksiä. Esimerkiksi lakia tai journalistiikkaa opiskelemaan hakevien on saatava vallassa olevien viranomaisten hyväksyntä. Tätä taustaa vasten tiukempien pakotteiden asettaminen Valko-Venäjälle näyttää valitettavasti ainoalta mahdolliselta reaktiolta viimeaikaisiin tapahtumiin. Emme kuitenkaan saa unohtaa, että Valko-Venäjän kansalaisyhteiskunnan kehittäminen ja tukeminen on moraalinen oikeutemme ja velvollisuutemme.
<P>
Oppositiota voidaan välittömästi auttaa esimerkiksi murtamalla uutispimento. Hyvä esimerkki tästä on Puolan kansallisen televisioyhtiön aloite: se käynnisti lähetykset Valko-Venäjälle 10. joulukuuta 2007 ensimmäisen riippumattoman kanavan, Belsatin, kautta. Kuten hankkeesta vastaava tuottaja Romaszewska minulle tänään kertoi, Euroopan unioni ei valitettavasti ole vielä myöntänyt taloudellista tukea. Valko-Venäjän ihmisoikeuksien ja demokratian tukemiseksi ei ole edes perustettu budjettikohtaa.
<P>
Hyvät kollegat, palauttaisin mieliinne, että myös Schengen-alueen viisumien kalleus on merkittävä ongelma Valko-Venäjän kansalaisille. Jos presidentti Lukašenkan hallituksen jäsenten pääsyä Euroopan unioniin rajoitetaan, on helpotettava niiden ihmisten pääsyä EU:hun, joilla ei ole yhteyksiä kyseiseen hallitukseen.
<SPEAKER ID="208" NAME="José Ribeiro e Castro">
laatija. - (EN) Arvoisa puhemies, tämän vuoden tammikuussa kymmenen nuorta Belarusian Popular Front Youth ja Malady Front (”Young Front”) -liikkeen kannattajaa pidätettiin heidän tavattuaan Democrat Youth Community of Europe (DEMYC) -nuorisojärjestön jäseniä Minskissä, ja sen jälkeen heidät erotettiin yliopistoistaan.
<P>
Valko-Venäjä on Euroopan viimeinen todellinen diktatuuri. Siellä on edelleen käytössä kuolemanrangaistus ja siellä on poliittisia vankeja. Lisäksi siellä tehdään mielivaltaisia pidätyksiä, sensuroidaan tiedotusvälineitä, turvaudutaan väkivaltaan ja rajoitetaan Internetin käyttöä. Kaikkien eurooppalaisten ei pitäisi pitää vapauttaan itsestäänselvyytenä, ja eurooppalaisten nuorten pitäisi noudattaa DEMYC:n esimerkkiä ja osoittaa solidaarisuutta naapureilleen puolustamalla demokratiaa ja ihmisoikeuksia.
<P>
Valko-Venäjä ei voi olla EU:n kumppani niin kauan, kuin sietämätön pelottelu ja kohdennetut pidätykset jatkuvat. Presidentti Lukašenkan virallisesta Internet-elämäkerrasta luin, että hän pitää huomionarvoisina ominaisuuksinaan ”syvällistä kykyä tulkita tapahtumia, ahkeruutta, velvollisuudentuntoa, todellisuudentajua, oikeudenmukaisuutta ja periaatteellisuutta”. Miksi presidentti Lukašenka ei siis ymmärrä sitä hyvin yksinkertaista seikkaa, että neuvostoaikaiset tyrannit ovat historiaa?
<P>
Opiskelijoita sorretaan, ja heiltä on riistetty perusoikeus opiskeluun. Kehotankin parlamenttia yhtymään tämän laulun kertosäkeeseen: Hey, Lukashenko, leave the kids alone! (Hei, Lukašenka, jätä lapset rauhaan!)
<SPEAKER ID="209" NAME="Elisabeth Schroedter">
laatija. - (DE) Arvoisat puhemies ja komission jäsen, hyvät kollegat, Valko-Venäjä on ja pysyy EU:n naapuruuspolitiikan ongelmalapsena. Diktaattori Lukašenka pitää jatkuvasti huolen siitä, että hänen maansa etääntyy ja eristäytyy systemaattisesti naapureistaan. Hän polkee ihmisoikeuksia ja pitää kuolemanrangaistuksen voimassa. Tämä ei huolestuta vain meitä, vaan aiheuttaa valtavaa vastarintaa myös valkovenäläisten keskuudessa. Yhä useammat nuoret lähtevät Valko-Venäjältä. Tilanne on maan kannalta huolestuttava.
<P>
Euroopan unionin tehtävä onkin auttaa Valko-Venäjää palaamaan demokratisoitumisen tielle. Olen sitä mieltä, ettei tämä tapahdu diktaattori Lukašenkan ja hänen presidenttikoneistonsa avulla, vaan ainoastaan opposition, kansalaisyhteiskunnan ja nuorison avulla, joka voisi muodostaa maan tulevan eliitin.
<P>
Vetoankin jäsenvaltioihin, että ne muuttaisivat näitä ihmisiä koskevaa viisumikäytäntöään ja antaisivat heille mahdollisuuden osallistua Euroopan unionin nuorisovaihtoon, mahdollisuuden demokraattiseen koulutukseen ja mahdollisuuden saada omakohtaista kokemusta demokratiasta vierailemalla Euroopan unionissa. Viisumikäytännöstä ei saa tulla ylitsepääsemätön este, joka haittaa demokratisoitumisprosessia. Tämä on äärimmäisen tärkeää.
<P>
Presidentti Lukašenkan kanssa käydyissä neuvotteluissa ei kuitenkaan pidä tinkiä ihmisoikeuksista. Kaikissa parlamenttiryhmissä vallitsee tästä asiasta yksimielisyys: vaadimme kaikkien poliittisten vankien vapauttamista, kuolemanrangaistuksen täytäntöönpanon lykkäämistä, vapaata tiedonvälitystä ja kaikkien demokratian perusperiaatteiden kunnioittamista. Tämä on neuvottelujen perusedellytys. Ei myönnytyksiä. Ratkaisevaa tässä on se, mitä seuraavissa vaaleissa tapahtuu. Toivon vilpittömästi, että Valko-Venäjän kansa ottaa kohtalonsa omiin käsiinsä.
<SPEAKER ID="210" NAME="Urszula Gacek">
PPE-DE-ryhmän puolesta. - (PL) Arvoisa puhemies, Valko-Venäjän entinen presidenttiehdokas Aljaksandar Kazulin on suorittanut kaksi vuotta 5,5 vuoden pituisesta vankeusrangaistuksesta, joka hänelle langetettiin vandalismista. Kazulinin vaimo Irina taistelee vakavasta sairaudestaan huolimatta väsymättömästi aviomiehensä vapauttamisen puolesta. Presidentti Lukašenka ehdotti Kazulinin vapauttamista, jotta tämä voisi seurata Saksaan vaimoaan, joka voisi saada siellä sairaanhoitoa. Presidentti yllättyi, kun hänen tarjouksensa torjuttiin. Kazulinille tarjouksen hyväksyminen olisi merkinnyt raukkamaista pakoa kotimaasta.
<P>
Jos presidentti Lukašenka todella haluaa antaa itsestään paremman kuvan, hänen pitäisi mielestäni vapauttaa Kazulin välittömästi ja ehdoitta. Toivottavasti Kazulinit pystyvät pian nauttimaan terveydestä ja vapaudesta kotimaassaan.
<SPEAKER ID="211" NAME="Ewa Tomaszewska">
UEN-ryhmän puolesta. - (PL) Arvoisa puhemies, Valko-Venäjä on Euroopan unionin naapurivaltio. Sillä on kanssamme yhteinen vaikea menneisyys kommunistihallinnon alaisuudessa, mutta se ei edelleenkään ole saanut demokraattista hallitusta eikä se kunnioita ihmisoikeuksia. Presidentti Lukašenkan hallitus tukahduttaa julmasti kaikki yritykset kansalaisyhteiskunnan perustamiseksi. Muistuttaisin parlamentille, että Lukašenka rikkoi demokraattisia menettelyjä päästäkseen toiselle toimikaudelle. Toimittajia sekä riippumattomien nuorisojärjestöjen ja riippumattomien ammattiyhdistysten johtajia uhkaillaan. Poliittisen opposition edustajia on pidätetty. Voisin mainita Kazulinin tapauksen, johon Urszula Gacek juuri äsken viittasi, ja kansallisten vähemmistöjen sorron, joka kohdistuu esimerkiksi kansalliseen puolalaisvähemmistöön. Viime aikoina hallitus on huolestunut pienyrittäjien taloudellisesta riippumattomuudesta ja kohdistanut heihin tukahduttamistoimia. Näin murheellisesti ovat asiat Valko-Venäjällä.
<P>
Euroopan unionilla on moraalinen velvollisuus antaa taloudellista tukea ja tietoa kaikille niille, jotka pyrkivät puolustamaan ihmisoikeuksia ja demokraattisia vapauksia Valko-Venäjällä riippumattomien tiedotusvälineiden avulla, esimerkiksi Valko-Venäjälle suunnattujen televisiolähetysten kautta.
<P>
Euroopan unionin Minskin edustuston perustaminen olisi hyvä keino seurata tilannetta. Kymmenen vuotta Tšernobylin katastrofin jälkeen osallistuin lailliseen mielenosoitukseen Minskissä. Näin poliisin OMON-erikoisjoukot, jotka oli tuotu Moskovasta hoitamaan tilannetta, joka syntyi vaaralliselta alueelta evakuoitujen ihmisten kanssa. Näin verilammikoita Minskin kaduilla. Tällaista ei saa enää tapahtua.
<SPEAKER ID="212" NAME="Kathy Sinnott">
IND/DEM-ryhmän puolesta. - (EN) Arvoisa puhemies, minulla on Valko-Venäjältä kasvattilapseksi otettu sisarenpoika, joka on nyt aikuinen ja jonka olemme ottaneet suurenmoiseksi jäseneksi laajaan perheeseemme. Muistan kuitenkin hänen tilansa sinä kesänä, jolloin hän oli juuri saapunut sisareni luokse, ja tämän kokemuksen avulla pystyn henkilökohtaisesti ymmärtämään niitä vaikeuksia, joita etenkin näin levottomissa olosuhteissa laitoksissa kasvatetuilla vammaisilla on.
<P>
Valko-Venäjä tarvitsee apua - paitsi apua taloudelliseen ja poliittiseen epävakauteen myös apua väestölle. Valko-Venäjän kansalaiset ovat aivan eristyksissä sellaisen hallituksen valvonnan alla, joka edelleen uhkaa niitä demokraattisia arvoja ja vapauksia, joihin ihmisillä on oikeus.
<P>
Ennen joulua tapasin kaksi Valko-Venäjän edustajaa. Heiltä sain tietoa uskonnonvapauden puolustamiseen liittyvästä nykyisestä ongelmasta. Uskonnollinen toiminta on kiellettyä ilman hallituksen rekisteröintiä, ja henkilöä voidaan sakottaa tai hän voi joutua vankeuteen rekisteröimättömästä uskonnollisesta toiminnasta, vaikka hallituksen rekisteröintiä on äärimmäisen vaikea saada.
<SPEAKER ID="213" NAME="Jerzy Buzek" AFFILIATION="PPE-DE">
(PL) Arvoisa puhemies, annan tukeni edellisten puhujien kannanotoille. Haluan kuitenkin mainita myös toisen hyvin tärkeän seikan: emme voi hoitaa Valko-Venäjää koskevaa politiikkaa erillään koko Euroopan unionin idänpolitiikasta. Meillä oli tapana antaa Venäjän hallinnolle anteeksi hyvin monia demokratian vastaisia toimia. Tämä olisi pidettävä mielessä. Tiedän, etteivät Valko-Venäjän tapahtumat ja Venäjän nykyiset tapahtumat ole verrannollisia keskenään, mutta ensiksi mainittuja voitiin ja voidaan aivan varmasti verrata Tšetšenian tapahtumiin. Emme voi kohdella Valko-Venäjää ja Venäjää eri tavalla.
<P>
Euroopan unionin laajentuminen on erittäin tärkeää ottaa huomioon idänpolitiikan toteuttamisessa. Ukrainan kohtalo on nykyisin vaakalaudalla, ja jos maa liikahtaa kohti demokratiaa, se vaikuttaa myönteisesti koko Eurooppaan. Valmistautumalla avaamaan oven ukrainalaisille annamme merkin valkovenäläisille ja osoitamme heille, että on olemassa toinen vaihtoehto, johon kuuluvat tiiviimmät yhteydet ja suhteet Euroopan unioniin. Tulevaisuudessa siihen voi kuulua myös EU:n jäsenyys, vaikka se ei kenties toteudu vielä vuosiin.
<SPEAKER ID="214" NAME="Puhemies">
(FR) Hyvät parlamentin jäsenet, minulla on ongelma.
<P>
Arvioimme ”catch the eye” -menettelyn kestoksi kaksi minuuttia, mikä tarkoittaa kahta puhujaa. Olen jo vastaanottanut kahdeksan tai yhdeksän pyyntöä, ja nähdäkseni enemmänkin käsiä on ylhäällä, joten puhujia on kymmenen tai enemmän.
<P>
Näin ollen annan puheenvuoron joko kahdelle ensimmäiselle puhujalle, mikä on minun kannaltani yksinkertaisinta, tai voin pyytää teitä esittämään 30 sekunnin kannanoton, ja yritämme antaa kaikille puheenvuoron.
<P>
(Jälkimmäinen ratkaisu hyväksyttiin.)
<SPEAKER ID="215" NAME="Jacek Protasiewicz" AFFILIATION="PPE-DE">
(PL) Arvoisa puhemies, tästä keskustelusta on käynyt selvästi ilmi, että parlamentti tunnustaa Valko-Venäjää koskevan ongelman ja kiinnittää siihen suurta huomiota. Kiitän kaikkia niitä, jotka ovat viitanneet Valko-Venäjän ihmisoikeustilanteeseen. Kiinnitän parlamentin huomion myös siihen, että Valko-Venäjällä on määrä pitää parlamenttivaalit tämän vuoden syksyllä. Meidän, jotka olemme sekä Euroopan parlamentin jäseniä että EU:n laajojen poliittisten ryhmien edustajia, on tehtävä kaikki voitava tukeaksemme Valko-Venäjän oppositiota tässä oikeutetussa, joskin epäreilussa taistelussa Valko-Venäjän demokratian puolesta.
<SPEAKER ID="216" NAME="Zita Pleštinská" AFFILIATION="PPE-DE">
(SK) On kulunut jonkin aikaa siitä, kun Bernd Posselt ja minä sytytimme turvallisuussyihin perustuvasta kiellosta huolimatta parlamentissa kynttilän osoittaaksemme myötätuntomme Valko-Venäjän kansalaisille komission jäsenen Ferrero-Waldnerin läsnä ollessa. Millainen on Valko-Venäjän nykytilanne? Euroopan viimeinen diktaattori Aljaksandr Lukašenka on suosittu Valko-Venäjällä tiukasti säännellystä taloudesta ja poliittisten vastustajien uhkailusta huolimatta. Hallitus tiukentaa tukahduttamistoimia ja vangitsee opposition kannattajia. Hallitus valvoo Valko-Venäjän tiedotusvälineitä, ja siksi maan kansalaiset eivät useinkaan tiedä, ettei Euroopan unioni hyväksy Lukašenkan hallitusta.
<P>
Euroopan parlamentti ei voi tyytyä vain myöntämään mielipiteenvapauden Saharov-palkintoa Aljaksandar Milinkevitšille. Palkinto velvoittaa Euroopan parlamenttia seuraamaan huolellisesti Valko-Venäjän tilannetta.
<SPEAKER ID="217" NAME="Filip Kaczmarek" AFFILIATION="PPE-DE">
(PL) Arvoisa puhemies, haluan mainita erityistapauksen. Se koskee nuorta opposition kannattajaa Frank Wieczorekia, joka erotettiin hiljattain yliopistosta. Virallinen syy hänen erottamiselleen oli se, ettei hän ollut osallistunut luennoille. Hänen poissaolonsa johtuivat kuitenkin hänen pidätyksestään. Yliopistosta erottaminen merkitsee äkkiloppua henkilön koulutukselle. Se merkitsee myös erittäin todennäköisesti kutsua asepalvelukseen. Luullakseni vain ne ihmiset, joilla on omakohtaista kokemusta diktatuurissa elämisestä, ymmärtävät, mitä palveleminen hallituksen armeijassa voi merkitä opposition jäsenelle. Se voi osoittautua hyvin vaaralliseksi tälle nuorelle miehelle. Mielestäni meidän on tehtävä kaikki voitava auttaaksemme ratkaisemaan Valko-Venäjän tilanteen.
<SPEAKER ID="218" NAME="Zuzana Roithová" AFFILIATION="PPE-DE">
(CS) (Puheenvuoron alkua ei kuultu.) ...toimiessani lääkärinä vierailin henkilökohtaisesti säteilyn vaikutusalueella. Lääkäreitä ja tutkijoita uhkaillaan ja jopa vangitaan, koska he kertovat totuuden paikallisväestön terveydentilasta. Ihmisiltä takavarikoitiin säteilymittarit, ja he syövät radioaktiivista ruokaa.
<P>
Koska minulla on vain 30 sekuntia aikaa, totean lyhyesti, että Lukašenka on murhaaja, mikä on sanottava ääneen. Ellei Euroopan unioni sitä tee, kuka sitten?
<SPEAKER ID="219" NAME="Puhemies">
(FR) Kiitos, viestinne meni perille.
<SPEAKER ID="220" NAME="Zbigniew Zaleski" AFFILIATION="PPE-DE">
(PL) Arvoisa puhemies, yksi diktatuurien tunnusmerkeistä on se, etteivät ne piittaa kenestäkään. Sanoimmepa mitä tahansa, ne toimivat miten haluavat. Diktatuuriin voidaan vastata vain demokratialla. Haluaisin sanoa komission jäsenelle, että hänen sijassaan tekisin kaikkeni edistääkseni ajattelevan demokraattisen eliitin kouluttamista. Jos emme onnistu tekemään tätä Valko-Venäjällä, voisimme kuitenkin tehdä sen muissa maissa. Jonkun on näytettävä esimerkkiä, ja itse olisin taipuvainen turvautumaan kyseiseen eliittiin.
<SPEAKER ID="221" NAME="Marcin Libicki" AFFILIATION="UEN">
(PL) Arvoisa puhemies, on häpeällistä, että Valko-Venäjästä, joka sijaitsee maantieteellisesti Euroopan sydämessä, keskustellaan tänään Euroopan neuvostossa sen ihmisoikeusloukkauksien takia. On häpeällistä Valko-Venäjälle, että se on ainoa Euroopan neuvoston ulkopuolelle jätetty Euroopan maa, koska se ei kunnioita perusihmisoikeuksia.
<P>
Adam Bielan huomauttikin mielestäni aivan oikein, että on tärkeää vahvistaa Valko-Venäjän kansalaisyhteiskuntaa tukemalla Puolasta Valko-Venäjän yhteiskunnalle suunnattuja ohjelmalähetyksiä.
<SPEAKER ID="222" NAME="Tunne Kelam" AFFILIATION="PPE-DE">
(EN) Arvoisa puhemies, haluan kiinnittää huomiota jatkuviin tukahduttamistoimiin, jotka kohdistuvat nuoriin valkovenäläisiin demokraatteihin. Tammikuun puolessavälissä useat heistä vangittiin 15 päiväksi ja erotettiin sen jälkeen yliopistosta. Mainitsen erityisesti joitakin nimiä, kuten Zmitser Zhaleznichenka, Anton Kalinouski ja Franak Viachorka.
<P>
Kehotan EU:n yliopistoja tarjoamaan näille rohkeille nuorille vaihtoehtoisia mahdollisuuksia opintojensa jatkamiseen, helpottamaan viisumien myöntämistä ja lisäämään EU:n mustalle listalle niiden yliopiston viranhaltijoiden nimet, jotka ovat suostuneet käyttämään heitä pelinappuloina Lukašenkan sortotoimissa.
<SPEAKER ID="223" NAME="Christopher Beazley" AFFILIATION="PPE-DE">
(EN) Arvoisa puhemies, ymmärtääkseni Minskin vapaa yliopisto sijaitsee nykyisin Vilnassa, Liettuassa. Tiedustelisin, voisiko komission jäsen Figel' harkita kirjeen kirjoittamista EU:n 26 muun jäsenvaltion opetus- ja kulttuuriministereille ehdottaakseen, että Minskin vapaita yliopistoja pitäisi olla 27 kappaletta. Yhdistyneessä kuningaskunnassa on tietenkin suurenmoisia yliopistoja kuten Oxford ja Cambridge, mutta suosittelisin Bristolia.
<SPEAKER ID="224" NAME="Bernd Posselt" AFFILIATION="PPE-DE">
(DE) Arvoisa puhemies, 20 vuotta sitten puhuin Tšekkoslovakian ja Puolan maanalaisissa yliopistoissa. Tänään minusta on hyvin ilahduttavaa kuulla, miten voimakkaasti kollegamme Baltian maista, Slovakiasta, Tšekin tasavallasta ja Puolasta tukevat Valko-Venäjän oppositiota. Esitän heille vilpittömät kiitokseni. Tekonne ovat EU:lle hyvin tärkeitä - teette enemmän kuin ne ihmiset, jotka neuvotteluihin osallistumalla vain vahvistavat ja tukevat korruptoitunutta hallitusta, joka on kumottava. Olen Jerzy Buzekin kanssa samaa mieltä siitä, että Venäjä on tästä vastuussa. Tilanne on samanlainen kuin siirtomaavallan jälkeen ja sitä edeltävällä ajalla, eikä sitä enää pitäisi hyväksyä.
<SPEAKER ID="225" NAME="Puhemies">
(FR) Nopeutettu ”catch the eye” -menettely on päättynyt.
<P>
Olette todistaneet, että lyhyessä ajassa voi sanoa paljon asioita, ja niinpä kiitän teitä.
<P>
Seuraavana on vuorossa komission vastaus.
<SPEAKER ID="226" NAME="Meglena Kuneva">
komission jäsen. - (EN) Arvoisa puhemies, viime aikoina tilanne Valko-Venäjällä on kehittynyt nopeasti. Tammikuun puolenvälin jälkeen viisi niistä kuudesta henkilöstä, jotka edellä määriteltiin poliittisiksi vangeiksi, on vapautettu. Yksi näistä poliittisista vangeista, entinen presidenttiehdokas Aljaksandar Kazulin, on kuitenkin edelleen vankilassa, ja hänen terveydentilansa on huono.
<P>
Komissio on omasta puolestaan ilmaissut komission jäsen Ferrero-Waldnerin kautta tyytyväisyytensä vankien vapauttamiseen, jota kaikki EU:n toimielimet, Euroopan parlamentti mukaan luettuna, ovat jo pitkään vaatineet.
<P>
Samoin komissio on tuonut selvästi esiin, että ennen kuin se voi uudistaa suhteitaan Valko-Venäjään, se vaatii vapauttamaan kaikki poliittiset vangit ja lopettamaan Valko-Venäjän kansalaisyhteiskunnan järjestelmällisen ahdistelun.
<P>
Sanomamme Valko-Venäjälle pysyy siis samana: Valko-Venäjän kanssa ei voida toimia täydessä yhteistyössä, ennen kuin se toteuttaa vakuuttavia toimia edistääkseen demokratisoitumista, ihmisoikeuksien kunnioittamista ja oikeusvaltioperiaatetta.
<P>
Tämä on EU:n ydinsanoma Valko-Venäjälle. Komissio julkisti sen yli vuosi sitten, ja siihen sisältyvät parlamentin päätöslauselmassa mainitut 12 kohtaa demokratisoitumisprosessin edistämiseksi. Toistan, että kaikkien poliittisten vankien vapauttaminen olisi tärkeä askel tässä suhteessa.
<P>
Lisäksi seuraamme tiiviisti syyskuussa 2008 pidettäviä parlamenttivaaleja. Vapaiden ja oikeudenmukaisten vaalien järjestämistä pidettäisiin ratkaisevana askeleena Valko-Venäjän viranomaisten taholta. Toivomme, että ETYJ pystyy lähettämään näihin vaaleihin täysimittaisen tarkkailijavaltuuskunnan ja että myös Euroopan parlamentti pystyy lähettämään paikalle edustajia.
<P>
Parlamentin päätöslauselmassa vaaditaan toistakin tärkeätä seikkaa eli kuolemanrangaistuksen täytäntöönpanon lykkäämistä Valko-Venäjällä. Euroopan unioni on ilmoittanut tästä Valko-Venäjän viranomaisille.
<P>
Käsitelläkseni vielä Valko-Venäjän viimeaikaisia tapahtumia totean, että toinen sydäntämme lähellä oleva asia on edistynyt nopeasti viime kuukausina: Euroopan komission Minskin edustuston avaaminen, jota vaadimme virallisesti yli kahden vuoden ajan, on nyt näköpiirissä. Toivomme, että perustamissopimus voidaan allekirjoittaa pian, jotta komission edustusto voidaan avata viipymättä.
<P>
Edustuston avulla pystymme vahvistamaan yhteyksiämme Valko-Venäjän kansalaisyhteiskuntaan ja luomaan yhteyksiä keskiportaan hallintoon, joka voisi suhtautua myönteisesti demokraattiseen muutokseen.
<P>
Kuten päätöslauselmassa korostetaan, valkovenäläisten asiantuntijoiden kanssa on järjestetty lukuisia teknisen tason kokouksia yhteistä etua koskevista asioista kuten energiasta, liikenteestä ja ympäristöstä. Toistan kuitenkin, että näiden kokousten aihepiiri pysyy suppeana niin kauan kuin Valko-Venäjällä vallitsevat nykyiset poliittiset olot.
<P>
Käsittelen seuraavaksi komission toimia Valko-Venäjän kansalaisyhteiskunnan tukemiseksi. Komissio on aiempaa voimakkaammin sitoutunut tukemaan Valko-Venäjän kansalaisyhteiskuntaa, ja vuoden 2008 tukisuunnitelman tavoitteena on erityisesti Valko-Venäjän kansalaisyhteiskunnan ja riippumattoman tiedonvälityksen vahvistaminen. Komissio on myös tehnyt selväksi, että sen tuki Vilnassa maanpaossa olevalle eurooppalaiselle humanistiselle yliopistolle jatkuu niin kauan kuin on tarpeen. Välitän myös vapaata yliopistoa koskevan viestin komission jäsen Figel'ille. Mielestäni ajatus on erittäin mielenkiintoinen ja älykäs.
<P>
Esitän vielä muutaman huomautuksen Józef Piniorille ja Elisabeth Schroedterille. Viisumimenettelyjen helpottamista ja takaisinottoa koskevien neuvottelujen käynnistäminen kuuluu niihin näkökohtiin, joita käsiteltäisiin siinä tapauksessa, että suhteissamme tapahtuisi todellinen läpimurto. EU:n toimintalinjan mukaan viisumimenettelyjen helpottamista voidaan harkita Euroopan komission takaisinottopolitiikan mukaisesti vain todellisen ulkosuhdealan kumppanuuden yhteydessä.
<P>
Tämä selitettiin Valko-Venäjälle komission 8. toukokuuta antamissa suullisissa ilmoituksissa. Euroopan unionin valmius ryhtyä kyseisiin neuvotteluihin niiden naapurimaiden kanssa, joilla on voimassa oleva toimintasuunnitelma, on vahvistettu myös tätä asiaa koskevassa komission tiedonannossa joulukuussa 2006. Valko-Venäjä ei täytä näitä edellytyksiä.
<P>
Käsittelen Adam Bielanin esiin tuomaa näkökohtaa ja totean, että avoimen ja oikeudenmukaisen kilpailun varmistamiseksi komission sopimukset myönnetään tiukan tarjouskilpailumenettelyn perusteella. Näin ollen komissio ei varsinaisesti tue radio- ja tv-asemia, vaan sen sijaan määrättyjä ohjelmia. Eurooppalaisen naapuruuden ja kumppanuuden välineen alueelliseen tiedotus- ja viestintäohjelmaan sisältyy tiedotusvälineiden toimintaan suunnattu seitsemän miljoonan euron kolmivuotinen tuki seitsemälle maalle. Tarjouskilpailumenettely on käynnissä, ja sekä Euroopan unionin että kumppanimaiden tiedotusvälineet voivat jättää sopimustarjouksia.
<SPEAKER ID="227" NAME="Puhemies">
(FR) Keskustelu on päättynyt.
<P>
Äänestykset toimitetaan keskustelun päätteeksi.
<P>
Kirjalliset kannanotot (142 artikla)
<SPEAKER ID="228" NAME="Genowefa Grabowska  " AFFILIATION="PSE">
kirjallinen. - (PL) Yhtenä Valko-Venäjää koskevan Euroopan parlamentin päätöslauselman laatijoista haluan kiinnittää huomiota demokratian tilaan, ihmisoikeuksien kunnioittamiseen ja Valko-Venäjän kansalaisten tilanteeseen yleensä. Valko-Venäjä ei ole vain EU:n lähinaapuri, joka osallistuu Euroopan naapuruuspolitiikkaan, vaan se on myös aivan kotimaani Puolan naapurissa. Olemme rajanaapureita.
<P>
Tämä selittää todennäköisesti parhaiten sen, miksi kiinnitän niin suurta huomiota tavallisten ihmisten todellisten toiveiden ja odotusten täyttämiseen Valko-Venäjällä työskennellessäni täällä Euroopan parlamentissa. Onhan mahdotonta suhtautua välinpitämättömästi siihen, minkä näkee tapahtuvan heti rajan toisella puolella: tarkoitan rajoituksia ja kansalaisjärjestöihin kohdistuvaa hallinnollista painostusta, uhkailua, vainoamista ja demokraattisen opposition kannattajien vangitsemista. Myös Belarusian Popular Front- ja Young Front -nuorisoliikkeiden johtajia on vangittu.
<P>
Rehellinen vuoropuhelu Valko-Venäjän viranomaisten ja Euroopan unionin välillä pitäisikin käynnistää nopeasti. EU:lla on paitsi oikeus myös velvollisuus vaatia Valko-Venäjän hallitusta vapauttamaan kaikki poliittiset vangit, turvaamaan vapaa tiedonvälitys, oikeuslaitoksen riippumattomuus sekä demokraattisten arvojen ja Valko-Venäjän kansalaisten perusoikeuksien kunnioittaminen. Kuolemantuomion poistaminen on ensiarvoisen tärkeää.
<P>
Euroopan parlamentti on omasta puolestaan toteuttanut toimia helpottaakseen Valko-Venäjän kansalaisten pääsyä EU:n alueelle ja heidän oleskeluaan siellä. Parhaillaan harkitaan viisumimaksujen alentamista tai jopa niiden täydellistä poistamista. Tämä on ainoa tapa estää Valko-Venäjää ja sen kansalaisia joutumasta vielä eristetympään asemaan.
