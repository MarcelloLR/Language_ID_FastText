<CHAPTER ID="008">
Taiwanin tilanne taifuunin jälkeen (keskustelu)
<SPEAKER ID="218" NAME="Puhemies">
(HU) Esityslistalla on seuraavana komission julkilausuma Taiwanin tilanteesta taifuunin jälkeen.
<SPEAKER ID="219" NAME="Meglena Kuneva">
komission jäsen. - (EN) Arvoisa puhemies, haluan aluksi ilmaista myötätuntoni Taiwanin kansaa kohtaan, joka on kärsinyt Morakot-taifuunista ja sen seurauksista. Euroopan yhteisön pelastuspalvelumekanismista annettiin apua yleisiin hätäaputoimiin, ja näin osoitettiin Euroopan solidaarisuutta Taiwanin kansaa kohtaan.
<P>
Morakot-taifuuni iski Taiwaniin 7. elokuuta 2009 aiheuttaen suuria tulvia ja mutavyöryjä. Yli 150 ihmistä kuoli ja kymmeniä tuhansia joutui siirtymään kodeistaan. Liikenneinfrastruktuuri, kuten tiet ja sillat, vaurioitui, ja viestintäverkko häiriytyi. Noin 700 000 kotitaloutta jäi ilman juomavettä. Taiwan pyysi kansainvälistä apua 12. elokuuta 2009. Vastauksena Euroopan komissio käynnisti yhteisön pelastuspalvelumekanismin. Mekanismi tukee ja koordinoi jäsenvaltioiden tavara-apua suurissa hätätilanteissa.
<P>
Euroopan komissio lähetti Taiwaniin koordinointi- ja arviointiryhmän arvioimaan tarpeita ja auttamaan hallitusta sen hätäaputoimissa. Ryhmä toteutti useita arviointivierailuja onnettomuudesta kärsineillä alueilla ja jakoi havaintonsa sekä suosituksensa paikallisviranomaisille ja kansainvälisille kumppaneille. Mekanismin ryhmä myös auttoi tavara-avun, kuten Ruotsin ja Puolan lahjoittamien vedenpuhdistuslaitteiden, toimittamisessa Taiwanin pahiten kärsineille alueille.
<P>
Avun nopea toimittaminen varmisti kouriintuntuvan ilmaisun eurooppalaisesta solidaarisuudesta. Eurooppalaisen ryhmän läsnäoloon alueella myös suhtauduttiin myönteisesti. Yhteisön pelastuspalvelumekanismi on hyvin näkyvä merkki eurooppalaisesta solidaarisuudesta kaikkialla maailmassa, ja olen vakuuttunut, että sen voima ja tehokkuus lisääntyvät edelleen.
<P>
Luonnonkatastrofit voivat iskeä mihin tahansa maahan maailmassa. Niistä seuraa usein raskaita inhimillisiä, taloudellisia ja ympäristöä koskevia kustannuksia. Vastaisuudessa ilmastonmuutos tekee yhä useammat katastrofit todennäköisiksi. Tämän vuoksi solidaarisuus katastrofeista kärsineitä maita kohtaan on edelleen yksi yhteisön katastrofinhallintapolitiikan pilareista. Odotan jatkuvaa yhteistyötä Euroopan parlamentin kanssa sen varmistamiseksi, että yhteisön hätätilanteiden hallintavälineet ovat tarkoituksiin sopivia.
<SPEAKER ID="220" NAME="Thomas Mann" LANGUAGE="DE">
Arvoisa puhemies, hyvät kollegat, Taiwanin tasavaltaa ravisteltiin sen perustuksia myöten 8. päivänä elokuuta. Morakot-taifuuni pyyhkäisi saaren yli hillittömällä voimalla ja tappoi yli 750 ihmistä. Tuhannet menettivät omaisuutensa ja suuret osat maata tuhoutuivat. Vahingot ylittävät 2,5 miljardia euroa. Laajalti vaurioituneen infrastruktuurin jälleenrakentaminen vie kuukausia. Merkkinä solidaarisuudestamme me eurooppalaiset halusimme auttaa Taiwanin kansaa toimittamalla hätäapua.
<P>
Arvoisa komission jäsen Kuneva, Euroopan kansanpuolueen ryhmä (kristillisdemokraatit) tukee Euroopan komission käynnistämiä aloitteita. On hyvin yllättävää, että taiwanilaisia suurlähetystöjä ohjeistettiin kieltäytymään ulkomaisesta avusta. Tämä herätti voimakasta kritiikkiä ja 13. elokuuta kipeästi kaivattuihin mukautuksiin täysin tuloksettomassa kriisinhallintaohjelmassa. Pian tämän jälkeen pääministeri Liu Chao-shiuan erosi.
<P>
Toinen ärtymystä herättänyt seikka oli Dalai Laman monipäiväinen vierailu Taiwaniin syyskuussa. Hän halusi ainoastaan rukoilla uhrien puolesta eloonjääneiden kanssa. Myötätunto on pitkään ollut Dalai Laman kiitettyjen puheiden ja kirjojen pääviesti. Jälleen kerran Kiinan hallitus protestoi äänekkäästi ja sai aikaan valtavia paineita. On raivostuttavaa, että Peking on jälleen tehnyt Dalai Laman humanitaarisista toimista poliittisia kysymyksiä. Taiwanin on kysyttävä itseltään, kenen puolella se todella on. Presidentti Ma Ying-jeou salli Nobelin rauhanpalkinnon saajan tulla maahan vasta kansalaisten voimakkaiden protestien jälkeen.
<P>
Arvoisa komission jäsen, meidän on tehostettava vuoropuheluamme Taiwanin kanssa - niin humanitaarisista asioista kuin perusarvoistamme. Demokratia, ihmisoikeudet ja solidaarisuus ovat erottamattomia, myös tässä nopeasti kehittyvässä aasialaisessa valtiossa.
<SPEAKER ID="221" NAME="Victor Boştinaru">
S&D-ryhmän puolesta. - (EN) Arvoisa puhemies, aivan aluksi haluan ilmaista vilpittömän suruni Taiwanin 8. elokuuta kohtaamasta valtavasta tragediasta ja erityisesti tämän valtavan katastrofin uskomattoman tuhovoiman tappamista ihmisistä.
<P>
Morakot oli tuhoisin Taiwaniin lähes 50 vuoteen iskeneistä taifuuneista, se riehui saarella elokuun alussa jättäen jälkeensä noin 700 kuollutta tai kadonnutta, pakottaen tuhannet siirtymään kodeistaan ja haudaten sadoittain kyliä mutaliejuun.
<P>
Tässä tilanteessa Kiina osoitti suurta herkkyyttä ja lähetti välittömästi apua taiwanilaisille uhreille. Niin Kiinan hallitus kuin yksityiset yritykset ja erilaiset organisaatiot olivat valmiita auttamaan saarta, muun muassa maiden välisten suhteiden yhdistys sekä mantereen Punainen Risti.
<P>
Myös Kiinan väestö antoi tukea ja rahaa kerättiin auttamaan katastrofista kärsinyttä saarta.
<P>
Viimeisimpien lukujen mukaan Manner-Kiina on tähän mennessä lahjoittanut taifuunin uhreille noin miljardi Kiinan jeniä, mikä vastaa lähes 150 miljoonaa Yhdysvaltojen dollaria. Suuri merkitys tässä tilanteessa oli useilla sadoilla esivalmistetuilla taloilla, jotka lähetettiin Kiinasta Taiwaniin, jotta asumuksensa menettäneet saivat katon päänsä päälle.
<P>
Haluan korostaa sitä, että yhden Kiinan politiikkaan sitoutunut Euroopan unioni on kiitollinen Kiinan Taiwanille tässä traagisessa tilanteessa tarjoamasta avusta, koska tämä osoittaa näiden kahden alueen suhteiden parantuneen, ja on selvää, että suhteiden parantuminen voi johtaa vakauteen alueella.
<P>
Lopuksi katson myös, että ottaen huomioon katastrofin laajuuden Euroopan unionin on tartuttava yhteen keskeisistä arvoistaan - solidaarisuuteen - ja tarjottava Taiwanille lisämateriaalia ja rahoitusapua auttaakseen valtavassa jälleenrakennustehtävässä.
<SPEAKER ID="222" NAME="Charles Tannock">
ECR-ryhmän puolesta. - (EN) Arvoisa puhemies, näkymät Morakot-taifuunin aiheuttamista tuhoista säilyvät pitkään mielissämme, mutta monet taiwanilaiset elävät tulevina vuosina tragedian seurausten kanssa. Yli 700 ihmistä menetti henkensä ja tuhannet muut kohtasivat valtavia menetyksiä.
<P>
Presidentti Man johdolla Taiwanin hallitus vastasi nopeasti lähettämällä sotilaita pahiten kärsineisiin kyliin ja alueille ja pyysi apua kansainväliseltä yhteisöltä. EU:n puheenjohtajavaltio Ruotsia ja komissiota on onniteltava niiden työstä yhteisön pelastuspalvelumekanismin käynnistämisessä. Nyt toivon todella, että komissio sitoutuu pitkäaikaiseen apuun Taiwanille sen kansan ja talouden täydellisen toipumisen ja infrastruktuurin jälleenrakentamisen mahdollistamiseksi.
<P>
En epäile Taiwanin kansan ja sen hallituksen kiitollisuutta EU:n solidaarisuudesta ja tuesta. Lisäksi odotan viimeisimmän tilanteen selvittämistä johtaessani ensi kuussa Euroopan parlamentin jäsenten valtuuskunnan Taiwanin-matkaa parlamentin ja Taiwanin ystäväryhmän puheenjohtajana.
<P>
Taiwanin kohtaama tragedia voi ilmastonmuutoksen seurauksena olla yhä arkipäiväisempää niin Taiwanissa kuin muuallakin maailmassa. Tämän vuoksi on olennaista, että Taiwan tällaisille sääilmiöille haavoittuvana saarena ja maailman suurena teollisuusvoimana voi osallistua tarkoituksenmukaisesti ja arvonsa mukaisesti kansainvälisiin organisaatioihin, varsinkin niihin, jotka käsittelevät säätä ja ilmastonmuutosta. Erityisesti Taiwanin olisi sallittava osallistua Yhdistyneiden Kansakuntien ilmastonmuutosta koskevaan yleissopimukseen ja Maailman ilmatieteelliseen järjestöön.
<P>
Sekä neuvosto että komissio tukevat nyt Taiwanin mielekästä osallistumista Yhdistyneiden Kansakuntien elimiin, ja toivon niiden käyttävän tämän katastrofin tarjoamaa tilaisuutta edistääkseen Taiwanin osallistumista näihin rakenteisiin.
<SPEAKER ID="223" NAME="Fiorello Provera">
EFD-ryhmän puolesta. - (IT) Arvoisa puhemies, hyvät kollegat, esitän osanottoni Taiwanin kansalle ja haluan korostaa Euroopan unionin humanitaarisen avun oikea-aikaisuutta tässä katastrofissa.
<P>
Komissio on tehnyt osansa, ja monet jäsenvaltiot ovat lähettäneet apua tai asiantuntijaryhmiä. Jopa Kiinan kansantasavalta on auttanut Taiwanin viranomaisia, ja tätä elettä pidän hyvin merkittävänä. Jos kuitenkin haluamme tarjota Taiwanin viranomaisille ja alueen valtioille rakenteellista apua tällaisista uhkista selviytymiseen tulevaisuudessa, Euroopan unionin on tuettava Taiwanin hyväksymistä tarkkailijaksi Maailman ilmatieteelliseen järjestöön ja Yhdistyneiden Kansakuntien ilmastonmuutosta koskevaan puitesopimukseen.
<P>
Taiwanin ottamisesta tarkkailijaksi on jo saatu joitakin hyviä tuloksia muissa kansainvälisissä alakohtaisissa organisaatioissa, kuten WTO:ssa, ja tässäkin tapauksessa Taiwanin hyväksyminen voisi olla käytännön ehkäisevä toimi, jolla voitaisiin tulevaisuudessa rajoittaa 23 miljoonan asukkaan ja koko alueen tulevaisuuden riskejä.
<SPEAKER ID="224" NAME="Astrid Lulling" AFFILIATION="PPE">
(FR) Arvoisa puhemies, Taiwan on toipumassa kauheasta luonnonkatastrofista, jollaista ei ole koettu valtiossa yli 50 vuoteen. Velvollisuutemme on sekä ilmaista solidaarisuutemme että toimia aktiivisesti niiden saaren osien jälleenrakentamisessa, jotka ovat tuhoutuneet.
<P>
Onneksi komissio ja neuvosto ilmaisivat halukkuutensa auttaa Morakot-taifuunin iskun jälkeen. Kehotan niitä nyt tarjoamaan valtion hallituksen ja kansan tarvitsemaa konkreettista apua, sillä tehtävää on valtavasti. Euroopan unionin tasolla on asianmukaisia välineitä. Ne on otettava täysimääräisesti käyttöön.
<P>
Katastrofi nosti jälleen esiin joidenkin kollegojeni jo mainitseman asian, Taiwanin osallistumisen Yhdistyneiden Kansakuntien eri virastoihin. Periaatteessa EU:n toimielimet rohkaisevat tässä, mutta nyt on korkea aika toimia asioiden muuttamiseksi. Taiwanin viranomaisilla ei ollut pääsyä säätieteelliseen tietoon, joka olisi paljastanut taifuunin vakavuuden. Tätä ei voida hyväksyä. On ehdottoman tärkeää, että Taiwan liittyy Yhdistyneiden Kansakuntien ilmastonmuutosta koskevaan puitesopimukseen ja on näin asemassa, jossa se voi välttää pahimman, sillä epäilemättä ilmastollisia paineita tulee tulevaisuudessakin.
<P>
Olen Taiwan-Luxemburg-yhdistyksen puheenjohtaja, ja minun on todellakin sanottava, ettei meidän enää pidä hyväksyä kommunistisen Kiinan kiristävää painostusta suhteissamme Taiwaniin. Komission ja neuvoston päivänselvä tuki asiassa on aivan ratkaisevaa.
<SPEAKER ID="225" NAME="Kriton Arsenis" AFFILIATION="S&amp;D">
(EL) Arvoisa puhemies, arvoisa komission jäsen, hyvät kollegat, esitän syvät surunvalitteluni Taiwanin humanitaarisesta tragediasta ja totean, että Euroopan unionin on autettava kaikin mahdollisin tavoin.
<P>
Tiedämme nyt, että 640 ihmistä kuoli Morakot-taifuunissa ja yli 192 ihmistä on kateissa. Yksi mutavyöry pyyhkäisi kartalta kokonaisen kylän ja tappoi satoja. Mitään edellä mainituista ei kuitenkaan tapahtunut sattumalta. Tätä edelsi pitkä kuivuus, joka heikensi maaperän kykyä imeä sadetta.
<P>
Kuivuudet, tulvat ja säähän liittyvät ääri-ilmiöt lisääntyvät asteittain ilmastonmuutoksen vuoksi. Taifuuneja syntyy merialueilla, joilla pinnan lämpötila on 27 astetta. Lämpötilan noususta seuraa niin taifuunien määrällinen kuin niiden tehon merkittävä lisääntyminen. Tällä hetkellä taifuuneille alttiilla alueilla asuu 120 miljoonaa ihmistä. Vuosien 1980 ja 2000 välillä taifuunit vaativat 250 000 uhria.
<P>
Tämän vuoksi meidän on koko sydämestämme osallistuttava Kööpenhaminan konferenssiin, jossa joulukuussa päätetään, päättävätkö yksittäiset valtiot erikseen omien väliaikaisten lyhyen tähtäimen etujensa suojaamisesta vai taistelemmeko yhdessä planeettamme, kotimme puolesta ilmastonmuutoksen pysäyttämiseksi.
<P>
Aikovatko teollisuusmaat ja kehittyvät valtiot lakata ottamasta osaa Taiwanin katastrofin kaltaisiin tapahtumiin? Jos näin on, tarvitaan toimia. Meidän on vedottava tarvittavien sitoumusten tekemiseksi päästöjen vähentämiseksi, jotta estetään lämpötilan yli kahden asteen nousu. Meidän on myös avattava kukkaron nyörit tarjotaksemme rahoitusapua kehittyville valtioille, jotta niistä tulee osa ratkaisua, jolla torjutaan ilmastonmuutosta.
<P>
Me olemme niitä kehitysmaita, jotka aiheuttivat ilmastonmuutoksen. Me olemme saastuttajia, ja saastuttaja maksaa -periaatteen mukaan, jonka olemme itse luoneet, meidän on maksettava. Meidän on maksettava antamalla rahoitusapua kehitysmaille.
<SPEAKER ID="226" NAME="Bastiaan Belder" AFFILIATION="EFD">
(NL) Arvoisa puhemies, tämä oli Taiwanille ennennäkemättömän laaja katastrofi. Vuorilla murhenäytelmä on valtava. Kokonaisia kyliä on kadonnut, ja tuhansien ihmisten uskotaan kuolleen tai kadonneen. Ainakin tuhansia eloonjääneitä sijoitetaan toistaiseksi sotilasleireihin. Näin Menno Goedhart, kotimaani Alankomaiden korkein edustaja Taiwanissa kuvaa Morakot-taifuunin tuhoisia seurauksia. Aivan aluksi haluan ilmaista tämän parlamentin myötätunnon Taiwanin hallitusta ja kansalaisia kohtaan.
<P>
Menno Goedhartin parhaillaan taiwanilaisille ystävillemme tarjoaman käytännön avun lisäksi ja kunnioittaen sitä, mitä yhteisön taholla on jo tehty, haluan kuitenkin esittää komissiolle pari kysymystä yhteisön ja Taiwanin välisten suhteiden vahvistamisesta. Ensinnäkin komissio esittää ensi kuussa ehdotuksen viisumijärjestelmän höllentämisestä Taiwanin kansalaisten osalta. Yhdistynyt kuningaskunta ja Irlanti ovat jo näyttäneet tässä hyvää esimerkkiä. Toiseksi hiljattain julkaistu eurooppalainen raportti osoitti selvästi, että kauppaa vahvistavista toimenpiteistä sopimisesta Taiwanin ja Euroopan unionin välillä olisi valtavia etuja molemmille. Onko komissio samaa mieltä tästä merkittävästä päätelmästä?
<P>
Arvoisa puhemies, lopuksi haluan antaa kaiken tukeni kollegoilleni, jotka ovat jo vaatineet Taiwanin uskomattoman kansainvälisen eristyksen lakkauttamista. Tällainen eristäminen on täysin kestämätöntä ihmisten elämän kannalta missä tahansa.
<SPEAKER ID="227" NAME="Ville Itälä" AFFILIATION="PPE">
(FI) Arvoisa puhemies, Taiwania kohtasi suuri inhimillinen hätä 8. elokuuta. Uhrien määrä oli valtava, taloudelliset vahingot olivat mittavat. Nyt on meidän aika auttaa, meidän aika osoittaa Taiwanin kansalaisille solidaarisuutta. Meidän on osoitettava myötätuntoa, mutta myötätunnon lisäksi meidän on annettava taloudellista tukea, ja kuten komission edustaja täällä totesi, meidän on nyt otettava kriisinhallintavälineet käyttöön. Taiwanilaisille on annettava nyt kaikki inhimillisesti mahdollinen apu. Haluan myös tukea kollega Tannockin esittämää ajatusta pidempiaikaisesta tuesta Taiwanille, jotta saadaan aikaan mahdollisimman hyvä tulos ja voimme todella osoittaa, että hekin ovat ihmisiä ja ennen kaikkea he ovat meidän ystäviämme.
<SPEAKER ID="228" NAME="Janusz Władysław Zemke" AFFILIATION="S&amp;D">
(PL) Kiitän komissiota näistä tiedoista. Kysymykseni on kuitenkin luonteeltaan hieman erilainen. Taiwan on aivan hiljattain kokenut murhenäytelmän. Olemme kuitenkin täysin tietoisia siitä, että paljon tällaisia katastrofeja on tapahtunut aiemmin ja monia muita tulee tapahtumaan tulevaisuudessa. Tämän vuoksi haluan esittää komission jäsenelle seuraavan kysymyksen. Onko Euroopan unionilla ja erityisesti komissiolla standardimenettelyä sovellettavaksi tällaisessa tilanteessa? Onko olemassa hätätoimipakettia tai säädöksiä tiettyjä valtioita varten? Onko olemassa myös pitkän ajanjakson toimintasuunnitelma?
<P>
Minusta olisi surullista, jos reagoisimme eri tavoin näihin tragedioihin riippuen tilanteesta eri valtioissa. Minusta meidän on kuten puolustusvoimissa laadittava tiettyjä standardimenettelyjä kriisitilanteisiin. Tätä halusin kysyä komission jäseneltä.
<SPEAKER ID="229" NAME="Johannes Cornelis van Baalen" AFFILIATION="ALDE">
(NL) Arvoisa puhemies, Euroopan liberaalidemokraattien liiton ryhmä tuntee monien parlamentin ryhmien tavoin myötätuntoa Taiwanin väestöä kohtaan, ja olemme tyytyväisiä komission tapaan reagoida. Komission on toimittava näin jatkossakin. Suurin ongelma tämän inhimillisen katastrofin lisäksi on kuitenkin Taiwanin eristäminen. On aivan mahdollista jatkaa yhden Kiinan politiikkaa ja luoda samalla hyvät ja toimivat suhteet Taiwaniin. Taiwan voisi hyvin toimia tarkkailijana Maailman terveysjärjestössä. Sama koskee Maailman ilmatieteellistä järjestöä ja Yhdistyneiden Kansakuntien ilmastonmuutosta koskevaa puitesopimusta. Tämä kaikki on mahdollista, eikä estä yhden Kiinan politiikkaa. Olen samaa mieltä jäsen Belderin kanssa viisumijärjestelmän höllentämisestä ja yhdyn myös hänen hyviin sanoihinsa Alankomaiden edustajasta Goedhartista Taipeissa. Katson tämän vuoksi, ettei meillä ole tarvetta jatkaa Taiwanin eristystä. Toimivat suhteet, siitä tässä on kyse.
<SPEAKER ID="230" NAME="Laima Liucija Andrikien" AFFILIATION="PPE">
(EN) Arvoisa puhemies, aluksi haluan esittää syvän osanottoni Morakot-taifuunissa kuolleiden perheille.
<P>
On valitettavaa, että sadat kuolivat, muut menettivät rakkaitaan ja vielä useammat loukkaantuivat.
<P>
Kuten monet tarkkailijat ovat todenneet, uhrien määrä olisi voinut olla vähäisempi, jos hallitus olisi reagoinut taifuuniin paremmin koordinoidulla tavalla. Hallitus ei kyennyt ennakoimaan saarta lähestyvän trooppisen myrskyn vakavuutta. Tiedämme samalla, että Taiwanissa on hyvin kehittynyt korkean teknologian ala ja että se on yksi maailman suurimmista GPS-järjestelmien valmistajista.
<P>
Syy on osittain siinä, ettei Taiwan vielä ole Maailman ilmatieteellisen järjestön (WMO) jäsen, kuten jotkut kollegat jo ovat maininneet. Taiwan olisi kenties voinut varautua ennakolta paremmin, jos WMO olisi tarjonnut sille ajankohtaista tietoa. Olen tämän vuoksi vakuuttunut siitä, että nyt on jälleen oikea aika ottaa esiin Taiwanin WMO-jäsenyys, ei pelkästään poliittisista syistä vaan myös humanitaarisista syistä.
<SPEAKER ID="231" NAME="Silvia-Adriana Ţicău" AFFILIATION="S&amp;D">
(RO) Arvoisa puhemies, arvoisa komission jäsen, Taiwaniin iskenyt taifuuni on vaikuttanut satojen tuhansien ihmisten elämään ja tuhonnut kymmeniä tuhansia asumuksia. Euroopan unionin tarjoaman humanitaarisen avun on oltava ehdotonta. Tavoitteena on auttaa uhreja mahdollisimman nopeasti.
<P>
Euroopan unioni on aktiivinen lahjoittaja, joka tekee yhteistyötä kansalaisjärjestöjen ja Yhdistyneiden Kansakuntien erityisvirastojen kanssa tarjotakseen varoja lääkehoitoon, logistiseen tukeen ja tuhoutuneiden alueiden jälleenrakentamiseen. Kööpenhaminan konferenssissa on paljon keskusteltavaa, ja me valmistaudumme toteuttamaan toimenpiteitä, joilla pyritään Kioton jälkeiseen sopimukseen saastepäästöjen vähentämiseksi. Tämän vuoksi keskustelemme pääasiassa toimenpiteistä ilmastonmuutokseen johtaneiden syiden vähentämiseksi.
<P>
Osana Kööpenhaminan konferenssia pyydän kiinnittämään erityistä huomiota myös sopeutumistoimiin, sillä joudumme jatkuvasti kohtaamaan voimakkaita myrskyjä, tulvia, pitkällisiä kuivuuksia ja metsäpaloja. Pyydän Euroopan unionia myös tarjoamaan Taiwanille humanitaarista apua sekä jälleenrakennustukea ja erityisesti tukea sen väestölle.
<SPEAKER ID="232" NAME="Meglena Kuneva">
komission jäsen. - (EN) Arvoisa puhemies, vastaan kysymyksiin niiden esittämisjärjestyksessä.
<P>
Ensinnäkin komission Taiwanille tarjoamasta avusta väestön tämänhetkisiin tarpeisiin vastaamiseksi, joka oli jäsen Mannin kysymyksen pääkohta: Taiwanille on tiedotettu komission katastrofin jälkeisten tarpeiden arviointimekanismista, mutta emme vielä ole saaneet mitään pyyntöjä. Jos tällainen pyyntö esitetään, me tarkastelemme sitä.
<P>
Sitten jäsen Boştinarun esittämään kysymykseen komission kannasta Kiinan ja Taiwanin välisiin suhteisiin vastaan, että komissio on iloinen viime vuonna toteutuneesta lähentymisestä Taiwanin ja Kiinan välillä. Tämä on mahdollistanut valtioiden välisten suhteiden parantumisen, vähentänyt näiden kahden välisiä jännitteitä ja edistänyt kahdenvälisiä asioita, kuten suoria lento- ja meriyhteyksiä.
<P>
Tuemme voimakkaasti kahdenvälisiä keskusteluja näiden kahden välillä edistymisen mahdollistamiseksi. Olemme iloisia myös Kiinan tuesta.
<P>
Jäsen Lullingin, jäsen Andrikienėn sekä jäsen van Baalenin ja jäsen Tannockin kysymykseen Taiwanin osallistumisesta Maailman ilmatieteelliseen järjestöön vastaan, että Euroopan unionin syyskuussa 2008 antamassa julkilausumassa ilmaistun kannan ja EU:n yhden Kiinan politiikan mukaisesti Euroopan komissio kannattaa tarvittaessa Taiwanin tarkoituksenmukaista osallistumista kansainvälisiin järjestöihin. Aiomme jatkaa samalla tavalla.
<P>
Jäsen Lullingin ja jäsen Mannin esittämiin kysymyksiin tarjotusta avusta vastaan, että yhteisön pelastuspalvelumekanismista tarjottiin Ruotsin ja Puolan apua. Apu otettiin kiitollisesti vastaan, kuten presidentti Ma kertoi komission puheenjohtaja Barrosolle.
<P>
Mitä tulee Dalai Laman Taiwanin vierailua taifuunin jälkeen koskevaan kysymykseen, Dalai Laman vierailusta päättivät Taiwanin viranomaiset, eikä Euroopan komissio kommentoi tätä.
<P>
Jäsen Belderin esittämään kysymykseen komission kannasta taiwanilaisten viisumivapaaseen pääsyyn EU:hun vastaan, että komissio tarkastelee asiaa koskevan lainsäädännön tarkistamisen yhteydessä mahdollisuutta päivittää niiden valtioiden ja tahojen luetteloa, joihin ei kenties sovelleta viisumivaatimuksia Euroopan unioniin ja erityisesti Schengen-alueelle suuntautuvilla vierailuilla, ja tässä yhteydessä tarkastelemme myös Taiwanin tilannetta.
<P>
Jäsen Zemken kysymykseen standardimenettelyistä katastrofitilanteissa ja siitä, kuinka menettelemme tulevaisuudessa tällaisissa tapauksissa, komissio keskittyy kahteen painopistealaan: ensinnäkin jatketaan valmiussuunnitelmien ja reagoinnin suunnittelua ja toiseksi pyritään ehkäisemään katastrofeja.
<P>
Katsomme sen ensinnäkin tärkeäksi varmistaaksemme EU:n avun saatavuuden kaikkina aikoina. Käynnistimme vuonna 2008 parlamentin tuella kokeiluhankkeen ja valmistelutoimet EU:n nopeita avustustoimia varten. Tämän ensimmäisen kokeilun jälkeen komissio esittää tarvittaessa lisäehdotuksia EU:n nopeiden avustustoimien kehittämiseksi. Ne rahoitetaan kansallisista, EU:n operaatioihin korvamerkityistä varoista.
<P>
Toiseksi pyrimme kehittämään kattavan lähestymistavan katastrofien ehkäisyyn EU:n tasolla. Komissio julkaisi helmikuussa 2009 tiedonannon luonnonkatastrofien ja ihmisen aiheuttamien katastrofien ehkäisyyn sovellettavasta yhteisön lähestymistavasta. Toivomme parlamentilta palautetta tiedonannosta.
<SPEAKER ID="233" NAME="Puhemies">
(HU) Keskustelu on päättynyt.
