<CHAPTER ID="012-01">
1.  Etiopia
<SPEAKER ID="171" NAME="Puhemies">
Esityslistalla on seuraavana keskustelu kuudesta Etiopiaa koskevasta päätöslauselmaesityksestä.
<SPEAKER ID="172" NAME="Adam Jerzy Bielan " AFFILIATION="UEN">
esittäjä. - (PL) Arvoisa puhemies, uutiset oppositiopoliitikkojen ja opiskelijoiden pidätyksistä, nöyryytyksistä ja uhkailusta Etiopiassa ovat järkyttäviä, ja nämä toimet pitäisi tuomita päättäväisesti. Äskettäin pidätettiin ja karkotettiin maasta kaksi Euroopan komission virkamiestä, joita syytettiin yrityksistä auttaa Euroopan komissiolle Addis Abebassa työskentelevää lakimiestä ja naisten oikeuksien puolustajaa Yalemzewd Bekeleä. Nämä pidätykset vain korostavat tilanteen vakavuutta. Emme myöskään saa unohtaa sitä, että 111 ihmistä on yhä pidätettynä kesäkuussa ja marraskuussa 2005 pidettyjen mielenosoitusten jälkeen suoritettujen opposition tukijoihin kohdistuneiden joukkopidätysten jäljiltä.
<P>
Pyydän komissiota ja neuvostoa tekemään kaiken voitavansa käynnistääkseen Etiopian kanssa laajan vuoropuhelun, johon osallistuisivat puolueet, kansalaisjärjestöt sekä viranomaiset ja jossa sovittaisiin kestävästä ratkaisusta nykyiseen poliittiseen kriisiin. Meidän on tehtävä parhaamme varmistaaksemme, että maassa aletaan jälleen kunnioittaa ihmisoikeuksien ja oikeusvaltion periaatteiden kaltaisia pysyviä periaatteita. Etiopian viranomaisten onkin osoitettava maailmalle, että he ovat valmiita ratkaisemaan meneillään olevan kriisin. Kaikkien poliittisen vankien välitön ja ehdoton vapauttaminen olisi ilman muuta hyvän tahdon ele.
<SPEAKER ID="173" NAME="Marios Matsakis " AFFILIATION="ALDE">
esittäjä. - (EN) Arvoisa puhemies, parlamentti on laatinut Etiopian ihmisoikeuskysymyksestä useita päätöslauselmaesityksiä jo ennen tätä. Valitettavasti näyttää siltä, että neuvoa-antavat viisauden sanamme ja voimakas paheksuntamme ovat kaikuneet kuuroille korville ainakin Etiopian hallituksen osalta. Miten voisimme kuitenkaan moittia Etiopian hallitusta siitä, että se käyttäytyy parlamenttia kohtaan tällaisella mielivaltaisella tavalla, jota ei voida hyväksyä, kun komissio syistä, jotka se tietää parhaiten itse, kutsui pääministeri Meles Zenawin puhumaan EU:n kehitysyhteistyöpäiville ja nimenomaan hallintoa koskevista aiheista? Näin lähetettiin ilman muuta väärä signaali Euroopan unionin politiikasta ihmisoikeuksien kunnioittamista, demokratian periaatteita, oikeusvaltiota ja hyvää hallintoa koskevissa kysymyksissä. Ehkäpä komission jäsen voisi ystävällisesti kertoa meille tänään, mihin logiikkaan tämä kutsu perustui.
<P>
Ymmärrämme kaikki ne vaikeudet, joita Etiopia on joutunut kohtaamaan siirtomaakauden jälkeen, ja ymmärrämme, että osittain vaikeuksista voidaan selvästi suoraan syyttää entisiä siirtomaavaltoja. Haluamme kaikki auttaa Etiopian kansaa saavuttamaan siedettävän elintason sekä pääsemään eroon sisäisten riitojen ja alueellisten konfliktien kurimuksesta. Etiopian hallituksen on kuitenkin tajuttava kerta kaikkiaan, että niin kovasti kaivattua poliittista vakautta ei saavuteta oppositiopoliitikkojen, kansalaisaktivistien, opiskelijoiden ja muiden tavallisten kansalaisten jatkuvilla pidätyksillä, häirinnällä, mielivaltaisilla vangitsemisilla ja nöyryytyksillä. Tällaiset toimet päinvastoin pahentavat maan jo ennestään herkkää poliittista tilannetta, ja pelätystä tilanteen huonontumisesta tulee pikemminkin tosiasia kuin mahdollisuus.
<P>
Kehotan kollegojani tukemaan tätä päätöslauselmaesitystä, ja odotan mielenkiinnolla Meles Zenawin kutsua koskevia komission jäsenen kommentteja.
<SPEAKER ID="174" NAME="Ana Maria Gomes " AFFILIATION="PSE">
esittäjä. - (PT) Opiskelijoiden, Oromo-heimon ja Amhara-heimon jäsenten sekä muiden etnisten ryhmien sorto; opposition jäsenten, ammattiyhdistysjohtajien, toimittajien, opettajien, ihmisoikeus- ja kehitysaktivistien ja monien muiden vapauden ja demokratian puolesta taistelevien etiopialaisten jatkuvat pidätykset sekä näytösoikeudenkäynnit; se, että Meles Zenawin hallitus manipuloi tutkimuskomission päätelmiä, jotka koskivat vaalivilppien vastaisten protestien seurauksena kesä- ja marraskuussa 2005 tapahtunutta 193 hengen joukkosurmaa, sekä niiden tuomareiden vaino, jotka eivät suostuneet muuttamaan tutkimustuloksia ja jotka tästä syystä joutuivat pakenemaan maasta; Euroopan unionin edustustossa työskentelevän lakimiehen Yalemzewd Bekelen pidättäminen sekä Wienin perussopimuksen vastainen eurooppalaisten diplomaattien perusteeton karkotus - nämä tapahtumat eivät ainoastaan osoita sitä, kuinka epädemokraattinen ja totalitaarinen Meles Zenawin hallitus on, vaan myös sen, että hallituksen asema on heikkenemässä ja että sen epätoivo on lisääntymässä.
<P>
EU:n vaalitarkkailijaryhmän vuonna 2005 tekemien päätelmien jälkeen neuvostossa kokoontuvien jäsenvaltioiden hallitusten sekä komission olisi pitänyt tehdä yhteistyötä Meles Zenawin hallitusta koskevissa toimissa. Kuten Teshale Aberra, yksi maasta pakenemaan joutuneista tuomareista, on sanonut, Meles Zenawin hallitus on aivan yhtä huono tai jopa huonompi kuin Mengistun hallitus.
<P>
Etiopia saa taloudellista apua Euroopan unionilta, ja tästä syystä Euroopan unionin on vaadittava kaikkien poliittisten vankien välitöntä vapauttamista. Sen on myös vaadittava kansainvälisen tutkimusryhmän perustamista vuoden 2005 joukkomurhien selvittämiseksi ja joukkomurhiin syyllistyneiden tuomista oikeuden eteen. EU:n on toteutettava Cotonoun sopimuksen, jonka myös Etiopia on allekirjoittanut, 96 artiklan mukaisia toimenpiteitä, kuten Euroopan parlamentti vaatii.
<P>
Näihin toimiin kuuluu pääministeri Meles Zenawin ja hänen hallituksensa jäsenten Euroopassa olevien varojen jäädyttäminen sekä Euroopan unionin maihin matkustamiseen tarvittavan viisumin epääminen. Kaikki nämä toimenpiteet on suunniteltava siten, että ne kohdistuvat ihmisiin, jotka ovat päävastuussa tapahtumista, eivätkä Etiopian kansaan. Jäsenvaltioiden hallitusten ja komission on lakattava perustelemasta suvaitsevaista asennettaan tätä ihmisoikeuksia rikkovaa antidemokraattista hallintoa kohtaan sillä, että maa on liittolaisemme terrorismin vastaisessa sodassa.
<P>
Eurooppalaisten ja yhdysvaltalaisten on lopetettava itsensä pettäminen. Etiopian hyökkäys Somaliaan terrorismin vastaisen sodan nimissä on ainoastaan vakiinnuttanut islamilaisten tuomioistuinten aseman Mogadishussa, eivätkä tämän hyökkäyksen katastrofaaliset seuraukset pääty tähän. Meles Zenawin hallitus ei myöskään nauti kansansa luottamusta eikä tukea, ja se on päästänyt terroristit soluttautumaan täysin vapaasti tähän Afrikan toiseksi runsasväkisimpään maahan.
<SPEAKER ID="175" NAME="Michael Gahler " AFFILIATION="PPE-DE">
esittäjä. - (DE) Arvoisa puhemies, hyvät kollegat, minulla oli viime kuussa jäsen Kinnockin sekä kahden afrikkalaisen kollegan kanssa ilo johtaa Etiopiaan matkustanutta valtuuskuntaa. Keskustelimme sekä hallituksen että opposition edustajien kanssa sekä pidätettynä olevien toisinajattelijoiden perheenjäsenten kanssa.
<P>
Olemme erittäin huolissamme maan tilanteesta. Olemme panneet merkille - erityisesti hallituksen - totaalisen haluttomuuden ottaa opiksi vaalien tuloksesta ja toisaalta itse perustamansa tutkimuskomitean tutkimustuloksista.
<P>
Olemme pyytäneet pääministeriä pitämään tutkimuskomitean päätelmiä lähtöpisteenä maanlaajuiselle vuoropuhelulle. Hän ei antanut tähän pyyntöön minkäänlaista vastausta. Olemme päinvastoin saaneet selville, että tämän komitean jäseniä on määräilty ja jotkut heistä ovat paenneet ulkomaille. Jos tutkimusraporttia koskaan edes julkaistaan, se julkaistaan epäilemättä siistityssä ja väärennetyssä muodossa.
<P>
Olemme kiitollisia komission puheenjohtajalle siitä, että hän puhui vierailunsa aikana pääministerille selvin sanoin, mutta on valitettavaa, että ympäristöasioista vastaava komission jäsen on heikentänyt komission uskottavuutta kutsumalla pääministeri Melesin vierailulle Brysseliin.
<P>
Nyt kun olemme varustautumassa uudella rauhaa ja ihmisoikeuksia edistävällä välineellä, meidän on mielestäni tärkeää varmistaa, että väline on tehokas ja että voimme sen avulla tukea demokraattisia poliittisia voimia. Tämä asia on sisällytettävä uutta välinettä koskeviin sääntöihin, sillä miten me muuten voisimme antaa laillista tukea oppositiolle tai juuri valituille parlamentin jäsenille, joilla ei ole rahaa perustuslaillisten oikeuksiensa harjoittamiseen? Tästä syystä pyydän komissiota ja erityisesti jäsenvaltioita lopettamaan näillä sanoilla laaditun demokratiaa ja ihmisoikeuksia edistävän välineen vastustamisen.
<SPEAKER ID="176" NAME="Alyn Smith " AFFILIATION="Verts/ALE">
esittäjä. - (EN) Arvoisa puhemies, näissä keskusteluissa korostamme säännöllisesti vuoropuhelun ja avoimen keskustelun merkitystä. Etiopian tapauksessa tällä keskustelulla on kriittinen merkitys siinä mielessä, että se on tärkeää, sekä siinä mielessä, että suhtaudumme kriittisesti Etiopian hallituksen nykytoimiin.
<P>
Enteet eivät ole hyviä. Noin 193 ihmistä tapettiin kesäkuun ja marraskuun 2005 mellakoissa. Mellakointia koskevaa tutkimusta ei ole julkaistu, sitä on siistitty ja se on epäselvä. Monet etiopialaiset ovat mellakoista lähtien olleet pidätettyinä, ja kaksi EU:n virkamiestä karkotettiin äskettäin maasta. Kenellekään tähän keskusteluun osallistuvalle mainitsemani asiat eivät tule yllätyksenä, mutta tilanne on jumiutunut eikä näytä hyvältä Etiopian kannalta.
<P>
Vuoropuhelu tulee todellakin olemaan kriittistä, ja kuten jäsen Matsakis toteaa päätöslauselman 7 kohdassa. on erittäin valitettaa, että pääministeri Zenawi on kutsuttu Brysseliin puhumaan hyvästä hallinnosta. Tämä on ironista ja voisi olla hauskaakin, ellei asia olisi niin traaginen. Olkaamme kuitenkin positiivisia. Toivottavasti komission jäsen kertoo meille tänään, että tämä kutsu antaa meille mahdollisuuden keskustella pääministeri Zenawin kanssa ja kertoa hänelle avoimesti huolistamme. Toivottavasti komission jäsen vahvistaa, ettei tätä tilaisuutta jätetä käyttämättä, kun pääministeri Zenawi saapuu Brysseliin.
<P>
Etiopialla on tärkeä rooli Afrikan unionissa sekä tärkeä rooli kehityksen kannalta. Voisimme tehdä huomattavasti parempaa yhteistyötä. Kuten kollegani ovat jo todenneet, tätä yhteistyötä ei saisi kuitenkaan pitää itsestään selvänä vaan sen pitäisi perustua yhteisiin periaatteisiin ja ennen kaikkea näiden periaatteiden noudattamiseen.
<P>
Jos emme itse pidä kiinni periaatteistamme, meidän on vaikea odottaa sitä muilta, ja tästä syystä toivon, että voimme käydä suoran ja avoimen keskustelun pääministerin kanssa, kun hän saapuu Brysseliin.
<SPEAKER ID="177" NAME="Karin Scheele">
PSE-ryhmän puolesta. - (DE) Arvoisa puhemies, 15. toukokuuta 2005 pidettyjen parlamenttivaalien myötä Etiopiassa lisääntyi jälleen poliittinen sorto, ja mekin olemme jälleen kokoontuneet parlamenttiin keskustelemaan tämän maan asioista.
<P>
Vaalitulosten manipulointi sekä ankara reagointi kansalaislevottomuuteen ovat nakertaneet Etiopian hallituksen arvostusta omassa maassa ja ulkomailla sekä heikentäneet maan vakautta. Ainoa tapa vastata näihin ilmiöihin on demokratisoinnin jatkaminen ja oppositiopuolueiden saaminen siihen mukaan. Etiopian hallitus perusti vuosi sitten komitean tutkimaan kesäkuussa ja marraskuussa 2005 tehtyjä murhia, ja me vaadimme Etiopian hallitusta julkaisemaan viipymättä komitean loppuraportin muuttamattomana ja kokonaisuudessaan. Tutkimustulokset on esitettävä toimivaltaisille tuomioistuimille, joiden on käytettävä niitä oikeudenmukaisten oikeudenkäyntien perustana.
<P>
Vaadimme Etiopian hallitusta myös vapauttamaan välittömästi ja ehdoitta kaikki poliittiset vangit.
<SPEAKER ID="178" NAME="Marcin Libicki" LANGUAGE="PL">
Arvoisa puhemies, olemme kaikki tietoisia siitä, että kaikilla mailla ja yhteiskunnilla ympäri maailmaa on oikeus vapauteen ja itsenäisyyteen. Haluan korostaa, että keskustelemme nyt aivan erityislaatuisesta maasta, jonka historia on pidempi kuin monilla ja jopa useimmilla Euroopan mailla ja joka uskoo juurtensa olevan peräisin vanhan testamentin kuningas Daavidin ja Saban kuningattaren ajoilta.
<P>
Tämä maa, joka myöskin omaksui kristinuskon ennen monia ja jopa ennen useimpia Euroopan maita, on täysin ainutlaatuinen maa Afrikan mantereella. Se on säilyttänyt suvereniteettinsa koko historiansa ajan lukuun ottamatta lyhyttä ajanjaksoa 1930-luvulla, jolloin se oli eurooppalaisen maan miehittämä. Myös silloin se tosin säilytti juridisesti katsoen itsenäisyytensä. Jopa miehityksen aikana, jolloin maa yritettiin saattaa siirtomaavallan määräysvaltaan, maan kunnioitettu johtaja, Etiopiassa ja maan ulkopuolella suuresti arvostettu keisari Haile Selassie edusti maataan asuessaan ulkomailla maanpaossa.
<P>
Etiopia joutui 1970-luvulla kommunistisen salaliiton uhriksi. Salaliiton takana olivat Neuvostoliitto ja Kuuba. Tämän aikakauden jälkeen maa ei ole onnistunut palaamaan normaalitilaan. En halua toistaa sitä, mitä on jo sanottu Etiopian kansan nykyisistä kärsimyksistä, mutta on todellakin velvollisuutemme auttaa tätä maata ja sen yhteiskuntaa.
<SPEAKER ID="179" NAME="Ryszard Czarnecki" AFFILIATION="NI">
(PL) Arvoisa puhemies, arvoisa komission jäsen, Euroopan komissio on valitettavasti käyttäytynyt kuin norsu posliinikaupassa kutsuessaan Etiopian pääministerin EU:n kehitysyhteistyöpäiville. Tämä tapahtuma, johon pääministeri on kutsuttu vieraaksi, alkoi samana päivänä kuin parlamentin istunto ja päättyy huomenna. Etiopian pääministeri on esiintynyt jopa puhujana. Euroopan komissio on päättänyt ummistaa korvansa vainoa koskevilta kertomuksilta, joita maasta saadaan yhä enenevässä määrin.
<P>
Emme Euroopan unionissa voi kuitenkaan väittää, että kyseessä olisi tavallinen maa. Itse asiassa kyse on päinvastoin maasta, joka on monien toimittajien sekä ammattiyhdistys- ja ihmisoikeusaktivistien poliittinen vankila. Emme edes tiedä, kuinka suuri vankila se on, sillä Etiopian hallitus kieltäytyy järjestelmällisesti kertomasta, kuinka paljon maassa on poliittisia vankeja ja kuinka monia on pidätetty.
<P>
Äskettäin pidätettiin erään toisen ammattiryhmän edustajia eli opettajia. Euroopan komission ja neuvoston asenteen on ehdottomasti riiputtava siitä, kunnioittaako Etiopia ihmisoikeuksia, ja ennen kaikkea siitä, suostuuko se vapauttamaan poliittiset vangit vai ei. On tehtävä kuitenkin myös selväksi, ettei kyse ole pelkästään Euroopan unionin ongelmasta. Myös Afrikan unionin on toimittava. Tästä syystä haluan korostaa, että molempien unionien on käsiteltävä Etiopian tilannetta.
<SPEAKER ID="180" NAME="Olli Rehn">
komission jäsen. (EN) Arvoisa puhemies, vuoden 2005 vaalikriisin jälkeen komissio pyrki läheisessä yhteistyössä EU:n jäsenvaltioiden ja kansainvälisen yhteisön kanssa lieventämään jännitteitä sekä kehotti Etiopian hallitusta palauttamaan luottamuksen demokratisointiprosessiin ja vapauttamaan poliittisia vankeja. EU pitää kansainvälisten lahjoittajien linjan mukaisesti avoimen ja jäsennellyn vuoropuhelun jatkamista Etiopian hallituksen kanssa ensisijaisena tavoitteena ja parhaimpana tapana kohentaa tilannetta.
<P>
Sen jälkeen, kun komission jäsen Michel oli vieraillut tärkeimpien poliittisten vankien luona, pääministeri Meles Zenawi antoi helmikuussa käydyssä vuoropuhelussa sitoumuksen, että nämä vangit saisivat nopean ja oikeudenmukaisen oikeudenkäynnin. Puheenjohtaja Barroso tapasi viime lokakuussa Addis Abebassa pääministeri Zenawin, jolle hän ilmaisi komission huolen oikeudenkäynnistä ja vangeista. Puheenjohtaja Barroso korosti, että hän odottaa oikeudenkäynnin olevan nopea, oikeudenmukainen ja avoin. Hän korosti myös, ettei hän pitänyt oikeudenkäyntiä asianmukaisena ratkaisuna Etiopian poliittisiin erimielisyyksiin. Hän antoi sen sijaan ymmärtää, että sovinto ja vuoropuhelu ovat ainoa tapa rakentaa luottamusta.
<P>
Kun kaksi komission edustuston virkamiestä pidätettiin sekä karkotettiin maasta ja edustuston paikallinen työntekijä pidätettiin, puheenjohtaja Barroso, komission jäsen Michel ja EU:n jäsenvaltiot ilmaisivat välittömästi syvän huolensa näistä tapahtumista, jotka ovat selvästi Wienin yleissopimuksen vastaisia. Komissio osoitti komission edustustoa ja sen henkilökuntaa vastaan esitetyt syytteet vääriksi. Komissio ilmaisi Brysselissä tukensa ja solidaarisuutensa edustuston henkilökunnalle, ja olemme tyytyväisiä siihen, että tämä välitön ja voimakas reaktio johti pidätetyn paikallisen työntekijän vapauttamiseen takuita vastaan.
<P>
On esitetty epäilyjä siitä, oliko pääministeri Zenawi viisasta kutsua EU:n kehitysyhteistyöpäiville. Komission mielestä vuoropuhelua ja toimenpiteitä on jatkettava ja EU:n on ilmaistava huolensa Etiopian hallitukselle demokraattisia uudistuksia ja hyvää hallintoa koskevien sitoumusten saamiseksi. EU:n kehitysyhteistyöpäivien yhteyteen suunnitellut tapaamiset ja keskustelut tarjoavat mahdollisuuden välittää nämä viestit suoraan ja ilmaista syvän huolemme.
<SPEAKER ID="181" NAME="Puhemies">
Keskustelu on päättynyt.
<P>
Äänestys toimitetaan keskustelun jälkeen.
