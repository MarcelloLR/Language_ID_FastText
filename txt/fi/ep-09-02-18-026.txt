<CHAPTER ID="026">
Työntekijöille tiedottamista ja heidän kuulemistaan koskevista yleisistä puitteista Euroopan yhteisössä annetun direktiivin 2002/14/EY soveltaminen (lyhyt esittely) 
<SPEAKER ID="291" NAME="Puhemies">
(FR) Esityslistalla on seuraavana Jean Louis Cottignyn työllisyyden ja sosiaaliasioiden valiokunnan puolesta laatima mietintö työntekijöille tiedottamista ja heidän kuulemistaan koskevista yleisistä puitteista Euroopan yhteisössä annetun direktiivin 2002/14/EY soveltamisesta.
<SPEAKER ID="292" NAME="Jean Louis Cottigny" LANGUAGE="FR">
Arvoisa puhemies, arvoisa komission jäsen, hyvät kollegat, haluan ensin kiittää lukuisia varjoesittelijöitä heidän ennakkoluulottomuudestaan työskennellessämme yhdessä tämän tekstin parissa työllisyyden ja sosiaaliasioiden valiokunnassa.
<P>
Jäsenvaltioiden on parannettava työntekijöille tiedottamista ja heidän kuulemistaan koskevan direktiivin täytäntöönpanoa erityisesti nykyisen rahoituskriisin aikana, kun yritysten rakenteita muutetaan, yrityksiä sulautetaan ja niiden toimintoja siirretään ulkomaille. Tämä on viesti, jonka työllisyysvaliokunta halusi antaa valiokunta-aloitteisella mietinnöllään.
<P>
Euroopan unionissa on 23 miljoonaa yritystä, joissa on alle 250 työntekijää. Tällaisia yrityksiä on 99 prosenttia kaikista yrityksistä, ja niissä työskentelee 100 miljoonaa ihmistä. Työntekijöiden oikeudet saada tietoja ja tulla kuulluiksi ovat sosiaalisen markkinatalouden keskeisiä osatekijöitä.
<P>
Direktiivin 2002/14/EY saattaminen osaksi kansallista lainsäädäntöä on viivästynyt huomattavasti joissakin jäsenvaltioissa. Korostamme tässä valiokunta-aloitteisessa mietinnössä, että direktiivin vaikutus on ilmeinen maissa, joissa ei ole mitään yleistä työntekijöille tiedottamista ja heidän kuulemistaan koskevaa järjestelmää.
<P>
Vaadin direktiivin parempaa täytäntöönpanoa jäsenvaltioissa. Pyydämme komissiota toteuttamaan mahdollisimman pian toimia sen varmistamiseksi, että jäsenvaltiot saattavat direktiivin 2002/14/EY asianmukaisesti osaksi kansallista lainsäädäntöään, ja aloittamaan rikkomismenettelyn sellaisia jäsenvaltioita vastaan, jotka eivät ole panneet direktiiviä lainkaan tai asianmukaisesti täytäntöön.
<P>
Mietinnössä korostetaan myös, että jotkut jäsenvaltiot eivät ole direktiivin täytäntöönpanotoimissaan ottaneet huomioon tiettyjä nuoria työntekijöitä, osa-aikatyötä tekeviä naisia eivätkä lyhyillä määräaikaisilla sopimuksilla työskenteleviä työntekijöitä.
<P>
Pyydämme jäsenvaltioita määrittelemään täsmällisesti termin "tiedottaminen", jotta työntekijöiden edustajien on mahdollista perehtyä annettuihin tietoihin tarvitsematta odottaa tiedotusmenettelyn päättymistä, jos on kyse työntekijöihin suoraan vaikuttavista yrityksiä koskevista päätöksistä. Jäsenvaltioita, joilla ei ole käytössä tehokkaita, oikeasuhteisia ja varoittavia seuraamuksia, pyydetään ottamaan ne käyttöön. Lisäksi pyydämme eri lainsäädäntövälineiden paremman koordinoinnin nimissä komissiota selvittämään kuuden direktiivin ja työntekijöille tiedottamista koskevan asetuksen koordinointitarpeen, jotta voidaan tehdä tarvittavat muutokset päällekkäisyyksien tai ristiriitaisuuksien poistamiseksi.
<P>
Tällainen työntekijän oikeuksien edistyminen on vähintäänkin hyödyllinen asia, joten unionin kannattaa itsensä vuoksi varmistaa, että kaikki jäsenvaltiot panevat direktiivin velvoitteet täytäntöön oikein ja täysimääräisesti. Kaikkien eurooppalaisten työntekijöiden on tärkeää tietää, että EU tukee heitä, kun he osallistuvat yrityksen elämään ja kun he tekevät jokapäiväistä työtään, erityisesti tällaisena aikana.
<SPEAKER ID="293" NAME="Janez Potočnik" LANGUAGE="EN">
Arvoisa puhemies, kiinnitän Cottignyn mietinnössä huomiota tärkeään direktiiviin, joka vahvistaa Euroopan tasolla työntekijöiden sosiaalisia perusoikeuksia. Komissio pitää erittäin tärkeänä työntekijöille tiedottamista ja heidän kuulemistaan niin kansallisella kuin kansainväliselläkin tasolla erityisesti nykyisessä vaikeassa rahoituskriisitilanteessa.
<P>
Ehdotimme eurooppalaisia yritysneuvostoja koskevan direktiivin uudistamista. Se on saatu onnistuneesti päätökseen. Jatkamme työtä rakennemuutosten ennakoinnin ja sosiaalisesti vastuullisen hallinnoinnin parissa ja selvitämme kysymyksiä, joita Euroopassa nousee esiin neuvoteltaessa kansainvälisistä sopimuksista.
<P>
Kuten komissio selitti 17. maaliskuuta 2008 antamassaan tiedonannossa, sen suurimpana huolenaiheena direktiivin 2002/14/EY täytäntöönpanossa on, että sen tulisi olla täysimääräistä ja tehokasta, toteutua yhteistyössä jäsenvaltioiden kanssa. Lisäksi mukana olisi oltava molemmat työmarkkinaosapuolet, joilla on, kuten tiedätte, hyvin tärkeä rooli. Pitäisi muistaa, että direktiivi antaa vain yleiset puitteet, joita kumpikin työmarkkinaosapuoli voi soveltaa ja laajentaa erityisesti yritystasolla.
<P>
Komissio ohjaa ja tukee toimintaa, jolla tietoisuutta lisätään, ja edistää parhaiden käytänteiden vaihtamista sekä vahvistaa kaikkien sidosryhmien valmiuksien lisäämistä seminaarien, kurssien ja tutkimusten avulla ja antamalla rahallista tukea hankkeisiin erityisestä budjettikohdasta.
<P>
Lisäksi komissio perussopimuksen valvojana valvoo direktiivin moitteetonta soveltamista esimerkiksi silloin, jos ammattiliitot tekevät valituksia. Tähän mennessä komissio on kuitenkin saanut vain muutaman direktiivin täytäntöönpanoa koskevan valituksen.
<SPEAKER ID="294" NAME="Puhemies">
(FR) Keskustelu on päättynyt.
<P>
Äänestys toimitetaan torstaina 19. helmikuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="985" NAME="Silvia-Adriana Ţicău  " AFFILIATION="PSE">
kirjallinen. - (RO) Työntekijöille tiedottamista ja heidän kuulemistaan koskevista yleisistä puitteista Euroopan yhteisössä annetun direktiivin 2002/14/EY saattaminen osaksi kansallista lainsäädäntöä on viivästynyt huomattavasti eräissä jäsenvaltioissa.
<P>
Mielestäni työntekijöiden demokraattista osallistumista yritykseen vaikuttavien päätösten tekoon on tarpeen lisätä, koska nykyinen rahoituskriisi on luonteeltaan globaali ja sen vaikutus jäsenvaltioihin on summittainen niiden taloudellisesta verkostosta riippuen. Kriisi aiheuttaa pelkoa yritysten rakenneuudistuksista, sulauttamisesta ja siirtämisestä muualle.
<P>
Kun yrityksissä tehdään rakenneuudistuksia, EU:n rahastojen olisi oltava käytettävissä ja apua olisi annettava myös työntekijöille, ei ainoastaan yrityksille. Mielestäni tulevaisuudessa pitäisi olla pakollinen käytäntö, että kun monikansallisessa yhtiössä tehdään rakenneuudistus, ammattiliittojen edustajat yhtiön kaikista haaraliikkeistä - ei siis vain siitä jäsenvaltiosta, jossa yhtiön pääkonttori sijaitsee - kutsutaan neuvotteluihin ja heitä kuullaan.
<P>
Mielestäni on tärkeää ajantasaistaa säännöllisesti lainsäädäntöä, joka koskee työntekijöiden oikeuksia saada tietoja ja tulla kuulluiksi, sekä sisällyttää tämä aihe työmarkkinaosapuolten vuoropuhelun asialistalle sekä alojenvälisellä että alakohtaisella tasolla.
