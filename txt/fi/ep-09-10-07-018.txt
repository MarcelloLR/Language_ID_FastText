<CHAPTER ID="018">
Minuutin puheenvuorot poliittisesti tärkeistä asioista
<SPEAKER ID="187" NAME="Puhemies">
(EN) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="188" NAME="Elena Băsescu" AFFILIATION="PPE">
(RO) Me pidämme Nabucco-hanketta koskevan sopimuksen allekirjoittamista 13. huhtikuuta Ankarassa myönteisenä askeleena. Maakaasu ei kuitenkaan ole ainoa eurooppalaisten valtioiden saatavilla oleva energianlähde. Meidän on suhtauduttava samalla tavoin myös Euroopan raakaöljyn saantiin ja kehitettävä eteläistä käytävää.
<P>
Meille on esitelty hanke, josta voi tulla strategisesti yhtä merkittävä kuin Nabucco-hankkeesta. Tarkoitan Euroopan kattavaa Constanţa-Trieste-öljyputkihanketta. Constanţa-Trieste-öljyputken avulla Kaspianmeren öljyvarannot voidaan siirtää Supsassa sijaitsevan georgialaisterminaalin kautta Constanţan satamaan ja sieltä suoraan Triesteen.
<P>
Me voimme taata EU:n jäsenvaltioiden ja kansalaisten energiavarmuuden vain monipuolistamalla öljyn ja kaasun lähteitä ja kuljetusreittejä. Tämän vuoksi Romania on ryhtynyt kehittämään Constanţaan satamaterminaalia, joka voi vastaanottaa nesteytettyä maakaasua ja jaella sitä eurooppalaisille kuluttajille.
<SPEAKER ID="189" NAME="Marc Tarabella" AFFILIATION="S&amp;D">
(FR) Arvoisa puhemies, haluan käyttää saamani minuutin puheenvuoron tuodakseni esiin myönteiset muutokset, jotka ovat seurausta irlantilaisten toivotunlaisesta äänestystuloksesta perustuslakisopimusta koskevassa äänestyksessä. Euroopan parlamentin jäsenet ovat näistä varmaankin tietoisia. Irlannin äänestystulos merkitsee erityisesti maatalouden valiokunnalle ja Euroopan parlamentin täysistunnolle sitä, että me pääsemme osallistumaan yhteispäätösmenettelyyn. Parlamentti saa siis tasavertaisen aseman neuvoston kanssa, mikä on demokratian kannalta valtava edistysaskel.
<P>
Haluan tässä yhteydessä huomauttaa, että irlantilaisten suuren enemmistön annettua hyväksyntänsä perustuslakisopimukselle ja - Euroopan parlamentin puhemiehen juuri antamien tietojen mukaan - Puolan presidentin ollessa aikeissa allekirjoittaa sopimuksen, meiltä puuttuu enää Tšekin tasavallan presidentin hyväksyntä. Toivonkin siksi, että kaikki parlamentin jäsenet eri poliittisista ryhmistä pyrkisivät omien valtuuksiensa puitteissa viestittämään tšekkiläisille virkaveljilleen, että perustuslakisopimus on ehdottomasti allekirjoitettava - etenkin, kun Tšekin tasavallan parlamentti on jo antanut sille hyväksyntänsä. Tšekin tasavallan presidentin tarvitsee enää allekirjoittaa sopimus ja niin hän voi osaltaan viedä demokratiaa eteenpäin sekä omassa maassaan että Euroopassa.
<SPEAKER ID="190" NAME="Luigi de Magistris" AFFILIATION="ALDE">
(IT) Arvoisa puhemies, haluan puhua Messinan mutavyörystä, johon Euroopan parlamentin puhemies on tänään jo viitannut, sekä sen kymmenistä uhreista. Italiassa on siis tapahtunut jälleen uusi murhenäytelmä. Italian pääministeri on jopa väittänyt, että tämä tapahtuma oli ennakoitavissa. Se oli kenties ennakoitavissa, mutta sen estämiseksi ei tehty mitään. Mitään ei tehty, sillä mutavyöry tapahtui alueella, jota hallitsee betoni, betonimafia ja metsämafia metsäpaloineen
<P>
Euroopan parlamentin pitäisi kuitenkin ennen kaikkea keskittyä siihen, miten julkisia varoja ja myös Euroopan unionin myöntämää tukea käytetään erilaiseen alueelliseen kehittämiseen, jotta jälleenrakennustyöt tehdään asianmukaisesti ja huomattavat ympäristövahingot saadaan korjattua. Useimmissa tapauksissa nämä julkiset varat päätyvät rikollisjärjestöjen, korruptoituneiden poliitikkojen ja mafian taskuun.
<P>
Tällä vaalikaudella on siis keskityttävä siihen, mitä tapahtuu niille julkisille varoille, jotka todellisuudessa pitäisi käyttää luonnon alkuperäisen tilan palauttamiseen, luonnonvarojen suojeluun, ympäristöystävällisen taloudellisen kehityksen edistämiseen ja työpaikkojen luomiseen. Messinan murhenäytelmän kaltaiset tapahtumat eivät saa toistua.
<SPEAKER ID="191" NAME="Ryszard Czarnecki" AFFILIATION="ECR">
(PL) Arvoisa puhemies, käytän puheenvuoroni puolustaakseni Liettuassa asuvaa puolalaisvähemmistöä, joka on viime aikoina joutunut syrjinnän kohteeksi. On paradoksaalista, että Liettuassa asuvat puolalaiset, jotka ovat joillain alueilla enemmistönä, olivat paremmassa asemassa ennen Liettuan liittymistä Euroopan unioniin kuin nyt jäsenyyden aikana.
<P>
Salcininkain itsehallintoalueelle on annettu määräys poistaa 14. lokakuuta mennessä kaikki puolankieliset kadunnimikyltit, mikä on vastoin eurooppalaisia sääntöjä ja Euroopan paikallisen itsehallinnon peruskirjaa. Puolalaisen koulujärjestelmän toimivapauksia rajoitettiin maaliskuussa 2008 Liettuan lainsäädännöllä. Puolentoista vuoden aikana neljä koulua ja yhteensä 45 luokkaa on suljettu ja 107:ää luokkaa uhkaa sulkeminen. Puolalaisia sukunimiä liettualaistetaan tahdonvastaisesti. Tämän lisäksi monille puolalaisille ei ole vieläkään palautettu omaisuutta, jonka Neuvostoliitto takavarikoi heiltä vuosien 1939 ja 1944 jälkeen.
<P>
Vetoan Euroopan parlamenttiin Liettuan puolalaisten puolustamiseksi eurooppalaisten ihmisoikeusnormien ja vähemmistöjen oikeuksien edellyttämällä tavalla.
<SPEAKER ID="192" NAME="João Ferreira" AFFILIATION="GUE/NGL">
(PT) Arvoisa puhemies, talouskriisin selän taittumisesta tehdään optimistisia julistuksia. Nämä julistukset eivät valitettavasti kuitenkaan vastaa arkitodellisuutta. Pohjois-Portugalin tilanne kuvastaa tätä hyvin. Pelkästään Bragan alueella on viime viikkojen aikana suljettu ainakin 10 yritystä, minkä seurauksena yli 300 henkilöä on jäänyt työttömäksi. Lukuisat muut yritykset ovat vaarassa sulkeutua.
<P>
Tilanne on erityisen vaikea tekstiili- ja vaatetusalalla, joka on yksi Euroopan unionin eniten maailmankaupan vapautumisesta kärsivistä aloista. Tässä tilanteessa tarvitaan pikaisia ratkaisuja, jotka poikkeavat selvästi kriisin aiheuttaneista poliittisista suuntaviivoista.
<P>
Työpaikkojen säilyttäminen ja kehittäminen sekä yritysten toiminnan jatkuminen edellyttää suojatoimenpiteiden toteuttamista aloilla, jotka jäsenvaltiot voivat nimetä. Sen lisäksi meidän on vietävä päätökseen aloite tekstiilialaa tukevaksi yhteisön ohjelmaksi, josta parlamentti on jo laatinut päätöslauselman. Tähän ohjelmaan on sisällytettävä riittävät varat, jotka suunnataan erityisesti tekstiilialasta riippuvaisille, huonoimmassa asemassa oleville alueille.
<SPEAKER ID="193" NAME="Paul Nuttall" AFFILIATION="EFD">
(EN) Arvoisa puhemies, haluan kiinnittää huomionne salakavalaan ja epädemokraattiseen tapaan, jolla hehkulamput on kielletty kaikkialla Euroopan unionissa. Alkuperäisellä direktiivillä tarjottiin Euroopan komissiolle täytäntöönpanotoimenpiteitä, jotka todellisuudessa merkitsivät sitä, että asetus ja tämä koko farssi voitiin hyväksyä ilman minkään kansalliskokouksen tai Yhdistyneen kuningaskunnan parlamentin suostumusta. Hehkulamppuja koskeva kielto oli poliittisen eliitin juoni, josta sovittiin pöydän alla.
<P>
Kansa on jätetty tässä asiassa huomiotta, kuten Euroopan unionin asioissa usein tapana on. Otetaan esimerkiksi Lissabonin sopimus. Lissabonin sopimuksen annettiin mennä läpi - valitettavasti Yhdistyneen kuningaskunnan konservatiivipuolueen vehkeilyn ansiosta. Konservatiivipuolue on brittiläisen politiikan takinkääntäjä EU-asioissa; se väittää kotimaassa yhtä ja sitten Brysselin valiokunnissa tekee toista.
<P>
Ensimmäisen maailmansodan kynnyksellä Yhdistyneen kuningaskunnan ulkoasiainministeri Sir Edward Grey pelkäsi, että valot sammuisivat kaikkialta Euroopasta. Euroopan unionin pakkomielle ihmisen aiheuttamaan ilmastonmuutokseen, jolle ei ole tieteellisiä todisteita, tekee Sir Edwardin ennustuksesta valitettavasti totta.
<SPEAKER ID="194" NAME="Krisztina Morvai" AFFILIATION="NI">
(EN) Arvoisa puhemies, tänään on puhuttu paljon Lissabonin sopimuksesta ja siitä, miten se lujittaa eurooppalaisten välistä yhteenkuuluvuutta. Haluan vedota teidän yhteenkuuluvuuden tunteeseenne unkarilaisten puolesta. Unkarin poliisin korkea-arvoisten ja ihmisoikeuksista kiinnostuneiden edustajien antamien luotettavien tietojen perusteella Unkarin poliisi aikoo jälleen käyttää unkarilaisia vastaan väkivaltaisia voimakeinoja mielenosoituksissa ja muistotilaisuuksissa, jotka järjestetään 23. lokakuuta 2006 tapahtuneen niin kutsutun verisen maanantain kolmantena vuosipäivänä.
<P>
Vetoan Euroopan parlamentin jäseniin: auttakaa meitä ja tulkaa muistopäivänä Budapestiin ihmisoikeustarkkailijoiksi. Toivon, että myös äänestäjänne pyytävät sitä teiltä. Pyydän teitä: tutustukaa internetissä oleviin tietoihin ihmisoikeusloukkauksista ja poliisin kohtuuttomista voimatoimista Unkarissa ja toimikaa niin, että ne eivät voi koskaan toistua. Pyydän teitä: tulkaa avuksemme ja tehkää tänään niin paljon puhutusta yhteenkuuluvuudesta totta.
<SPEAKER ID="195" NAME="György Schöpflin" AFFILIATION="PPE">
(HU) Haluan ottaa esiin Slovakiassa hyväksytyn kielilain, joka on hyväksymisestään lähtien herättänyt suurta kohua. Pari viime viikkoa ovat osoittaneet heränneet huolet perustelluiksi, sillä julkisen sektorin työntekijöille on annettu määräys puhua työssään ainoastaan slovakin kieltä. Laissa säädettyjä sanktioita ei tosin ole vielä käytetty. Tämä tarkoittaa sitä, että postin työntekijät, palomiehet ja poliisit, joiden äidinkieli on unkari, eivät saa työaikanaan käyttää äidinkieltään.
<P>
Näin ollen, jos puhun Slovakiassa unkaria poliisille, hänen on vastattava minulle slovakin kielellä, vaikka unkari olisikin hänen äidinkielensä ja vaikka en ymmärtäisikään hänen vastaustaan. Tilanne on sivumennen sanoen sama kuin jos yrittäisin puhua englantia. Haluaisin ehdottaa Slovakian matkailualalle uutta mainoslausetta: Ulkomaalaiset matkailijat ovat lämpimästi tervetulleita Slovakiaan kunhan he vain ensin opettelevat slovakin kielen. Tervetuloa Absurdistaniin!
<SPEAKER ID="196" NAME="Monika Flašíková Beňová" AFFILIATION="S&amp;D">
(SK) Odotin näkeväni enemmänkin tällaisia Slovakian tasavallan vastaisia puheenvuoroja, sillä minuutin puheenvuorot tarjoavat Unkarista tuleville tai unkarin kansalaisuuden omaaville jäsenille ihanteellisen tilaisuuden hyökätä Slovakian tasavaltaa vastaan.
<P>
Pidän tällaista erittäin huolestuttavana, sillä odotan Euroopan parlamentin todella ratkaisevan Euroopan unionin kohtaamia ongelmia. Me teimme Fidesziä ja muita puolueita edustaville jäsenille useita kädenojennuksia Euroopan parlamentin täysistunnoissa ja ilmaisimme halumme keskustella heidän kanssaan ratkaisemattomista ongelmista ja kysymyksistä. Toimimme näin kielilain tapauksessa. Arvoisa puhemies, minun täytyy sanoa, että olen hyvin pettynyt siihen, että yksikään unkarilainen tai unkarilaistaustainen jäsen ei ottanut kädenojennustamme vastaan ja että Slovakian tasavallan SMK-puoluetta edustavat jäsenet jopa katsoivat parhaaksi kävellä ulos istuntosalista ottaessamme asian puheeksi.
<P>
Kielilakia koskeva teksti on luettavissa kokonaisuudessaan Slovakian tasavallan parlamentin verkkosivustolla. Tutustuin sivustolla olevaan tekstiin ja katson, että laki ei millään tavoin uhkaa etnisten vähemmistöjen oikeutta käyttää omia kieliään.
<SPEAKER ID="197" NAME="Ramon Tremosa I Balcells" AFFILIATION="ALDE">
(EN) Arvoisa puhemies, Espanjan hallitus on päättänyt, että Barcelonan ja Perpignanin välisen suurnopeusjunayhteyden tulee kulkea Sagrada Famílian katedraalin alitse. Tämä uhkaa katedraalia, joka on ollut UNESCOn maailmanperintöluettelossa vuodesta 1984 ja jossa vierailee vuosittain kolme miljoonaa matkailijaa. Uuden tunnelin rakentaminen aivan Sagrada Famílian katedraalin perustusten läheisyyteen voi aiheuttaa katedraalille korvaamattomia vahinkoja.
<P>
Espanjan hallitus väittää, ettei rakennustöistä koidu ongelmia. Barcelonassa uutta metrolinjaa kaivaneille koneille on kuitenkin sattunut tänä vuonna samankaltaisissa maaperäolosuhteissa useita onnettomuuksia. Yksi tunnelinrakennuskone on ollut jumissa lähellä Llobregat-jokea jo kuukausien ajan, eikä kukaan tiedä, mitä sille pitäisi tehdä. Haluan saattaa Sagrada Famílian katedraalia koskevan sortumisuhan EU:n toimielinten tietoon. Meidän on suojeltava tätä merkittävää eurooppalaista arkkitehtuurin mestariteosta. Pyydän teitä: tutkikaa tämä asia, keskeyttäkää Espanjan hallituksen aloittamat rakennustyöt ja muuttakaa tunnelin reittiä.
<SPEAKER ID="198" NAME="Oldřich Vlasák" AFFILIATION="ECR">
(CS) Arvoisa puhemies, hyvät parlamentin jäsenet, haluan kiinnittää huomionne viivytyksiin, joita on ilmennyt Euroopan riippumattomien junankuljettajaliittojen (Autonome Lokomotivführer-. Gewerkschaften Europas - ALE) kutsumisessa osallistumaan työmarkkinaosapuolten vuoropuhelua edistävän neuvottelukomitean rautatiealaa keskittyneen ryhmän toimintaan. ALE:hen kuuluu yli 100 000 jäsentä 16 eurooppalaisesta junankuljettajien jäsenjärjestöstä. Liitto on perustettu vuonna 2005 ja sen pyrkimyksenä on tulla tunnustetuksi rautatieliikennettä koskevan työmarkkinaosapuolten vuoropuhelun täysivaltaisena jäsenenä. Tällä hetkellä neuvottelukomitean ainoa työntekijöiden etuja edustava taho on Euroopan kuljetustyöntekijöiden liitto. Liiton kanssa on käyty pitkiä neuvotteluita, mutta ne eivät ole vielä johtaneet kompromissiin, joka soisi ALE:lle mahdollisuuden puolustaa jäsentensä etuja suoraan. Pidän tätä tilannetta hyvin valitettavana. Euroopan parlamentin hyväksymän työmarkkinaosapuolten vuoropuhelun pitäisi mielestäni mahdollistaa moniarvoisuus. Uskon vakaasti, että millään järjestöllä ei ole oikeutta monopoliin, ei vaikka se edustaisikin 80:tä prosenttia Euroopan rautatiealan työntekijöistä. Sen vuoksi vetoan tulevien neuvotteluiden edistämiseksi kaikkiin osapuoliin, Euroopan komissio mukaan lukien.
<SPEAKER ID="199" NAME="Georgios Toussas  " LANGUAGE="EL">
Arvoisa puhemies, kahdeksan tunnin työpäivää ja muita taantumuksellisia uudistuksia koskevat Euroopan unionin direktiivit ja jäsenvaltioiden kansalliset lait luovat keskiaikaisia työolosuhteita ja saavat aikaan työntekijöiden ärtymystä ja mielenosoituksia. Euroopan komissio saa päivittäin lukuisia vastalauseita vihaisilta maanviljelijöiltä ja närkästyneiltä työntekijöiltä.
<P>
Esimerkiksi asetuksessa (EY) N:o 1899/2006 säädetty lentoyhtiöiden matkustamohenkilökunnan ja lentäjien päivittäinen työaika on yli 14 tuntia, mikä on useiden tieteellisten tutkimusten perusteella omiaan vaarantamaan työntekijöiden ja matkustajien turvallisuuden.
<P>
Euroopan unioni kieltäytyy huomioimasta tutkimuksia, sillä se noudattaa monopoliasemassa olevien yritysryhmittymien ohjeita, ja nämä ryhmittymät eivät halua menettää voitoistaan senttiäkään työntekijöiden terveyden ja lentoturvallisuuden vuoksi.
<P>
Me vaadimme lentoyhtiöiden lentäjien ja matkustamohenkilökunnan työaikojen lyhentämistä ja työntekijöiden perusteltujen vaatimusten huomioimista. Euroopan komissiolla on velvoitteita sekä Euroopan parlamenttia että työntekijöitä kohtaan.
<SPEAKER ID="200" NAME="Martin Ehrenhauser" AFFILIATION="NI">
(DE) Arvoisa puhemies, Lissabonin uudistussopimuksen ratifiointiprosessi oli demokratian ja koko Euroopan unionin kannalta murhenäytelmä. Uutena ja nuorena parlamentin jäsenenä minun sallitaan ehkä huomauttaa, että antamalla kaikille EU:n kansalaisille mahdollisuuden äänestää sopimuksesta me olisimme saaneet historiallisen tilaisuuden tuoda Euroopan unionin elitistinen ja teoreettinen hanke lähelle eurooppalaisia. Te olisitte voineet äänestysten avulla puhaltaa elämää Euroopan unionin emotionaalisiin raunioihin. Te ette kuitenkaan käyttäneet tätä tilaisuutta hyväksenne. Sen sijaan te sanoitte "ei" suoremmalle demokratialle ja kansalaisten osallisuudelle.
<P>
Ainoa, mitä voin sanoa, on se, että tämä ei ole sitä, mitä minä kutsun demokratiaksi. Demokratia edellyttää vallanjakoa ja selkeää opposition ja hallituksen välistä rajaa. Sitä me edustamme ja sitä me puolustamme.
<SPEAKER ID="201" NAME="László Tőkés" AFFILIATION="PPE">
(HU) Arvoisa puhemies, haluan alkuun todeta, että jäsen Beňován esittämät väittämät eivät pidä paikkaansa. Viisi unkarilaisnuorta on viettänyt jo viisi vuotta vankeudessa Serbiassa tuomittuina eteläisessä Temerin kaupungissa tapahtuneesta kapakkatappelusta. Heille langetettiin 10-15 vuoden pituiset tuomiot. Heidät tuomittiin vankeuteen yhteensä 61 vuodeksi, ja nationalistit käyttivät heidän tapaustaan vaalipropagandana. Edes Balkanin sodan aikaisiin sotarikoksiin syyllistyneet eivät ole saaneet yhtä ankaria tuomioita. Samaan aikaan Serbiassa piestiin noin 300 unkarilaista ilman minkäänlaisia oikeudellisia seuraamuksia. Suhteeksi muodostuu siis 300:n suhde yhteen.
<P>
Euroopan parlamentti lähetti Serbiaan tiedonkeruuvaltuuskunnan tammikuussa 2005. Ihmisoikeusalivaliokunta ei ole kuitenkaan edelleenkään keskustellut tutkimusraportista, joka koskee unkarilaisiin kohdistuneita väkivallantekoja. Vetoan parlamenttiin ja puhemies Jerzy Buzekiin temeriläisten nuorukaisten vapauttamiseksi vankeudesta. EU:n on asetettava Serbian liittymisedellytykseksi, että sen oikeusjärjestelmän on toimittava syrjimättömästi ja että sen tulee pelotteeksi tarkoitettujen ja asenteellisten tuomioiden antamisen sijaan keskittyä rankaisemaan todellisia pahantekijöitä: serbialaisia sotarikollisia.
<SPEAKER ID="202" NAME="Zigmantas Balčytis" AFFILIATION="S&amp;D">
(EN) Arvoisa puhemies, kotimaani Liettua muistuttaa Irlantia hyvin paljon monessa suhteessa, ja liettualaisten Lissabonin sopimukselle antama hyväksyntä osoittaa selvästi, että he kannattavat vahvempaa ja tehokkaampaa Eurooppaa. Äänestystulos on osoittanut, että kriisin aikoina me emme pysty takaamaan kansamme hyvinvointia toimien yksin.
<P>
Nyt on tärkeämpää kuin koskaan, että yhteisö puhuu yhdellä äänellä, ja jäsenvaltioiden välinen yhteisvastuu on sen edellytys. Eurooppa käy läpi vaikeita aikoja. Lissabonin sopimuksessa ehdotetut uudistukset antavat alkusysäyksen toimielinrakenteen tehostamiselle, joka todennäköisesti johtaa monilla aloilla johdonmukaisempiin politiikkoihin. Kyse on suuresta saavutuksesta sekä Euroopan kannalta että meistä jokaisen kannalta.
<P>
Onnittelen Irlannin kansaa jälleen kerran sen osoittamasta tahdosta luoda parempi ja vauraampi Euroopan unioni.
<SPEAKER ID="203" NAME="Frédérique Ries" AFFILIATION="ALDE">
(FR) Arvoisa puhemies, me kaikki varmasti olemme tietoisia siitä, että maidontuottajat eri puolilta Eurooppaa osoittivat jälleen kerran mieltään Brysselissä viime maanantaina. He halusivat ilmaista huolensa maidon hinnan romahduksesta, joka estää heitä tekemästä työtään. Kyse ei ole ainoastaan tämän hetken ongelmista, vaan heidän tulevaisuudestaan.
<P>
Vaatimuksia säätelyn uudistamiseksi kannattaa nyt valtaosa jäsenvaltioista; niitä voisi kutsua tästä lähin maitoalan G20-maiksi. Uskon, että päätösten aika on nyt jos koskaan. Päätöksiä on erityisesti tehtävä seuraavassa, epävirallisessa maatalousneuvostossa, joka järjestetään Luxemburgissa 19. lokakuuta. Tällä asialla on kiire. Tämän mittakaavan kriisistä ei pidä tehdä komission tutkimusta kuten kaksi vuotta sitten kävi.
<P>
Minulla on kaksi lyhyttä kysymystä puhemies Buzekille; välitätte ne varmaankin hänelle. Hän ymmärtääkseni tapasi tänä aamuna Ruotsin Eurooppa-ministeri Cecilia Malmströmin. Haluaisin tietää, vahvistiko ministeri Malmström, että puheenjohtajavaltio on sitoutunut löytämään tähän kriisiin pikaisen ratkaisun Strasbourgin viime istuntojakson aikana äänestetyn päätöslauselman mukaisesti.
<P>
Lopuksi haluan vielä sanoa muutaman sanan tästä uudesta asiantuntijaryhmästä, toissa päivänä perustetusta korkean tason ryhmästä. Ennen Lissabonin sopimuksen voimaantuloa ja siitä lähtien parlamentti tulee osallistumaan yhteispäätösmenettelyihin toisena lainsäätäjänä. Mielestäni olisi paikallaan, että me voisimme osallistua myös tämän korkean tason ryhmän työhön.
<SPEAKER ID="204" NAME="Laima Liucija Andrikien" AFFILIATION="PPE">
(LT) Marijus Ivanilovas, 35-vuotias Liettuan kansalainen, joka toimii päivälehti Respublikaa painavan painotalon johtajana ja jolla siten on vakituinen työ ja vakituiset tulot, pidätettiin elokuussa Valko-Venäjällä lähellä Minskiä. Häntä on pidetty vangittuna valkovenäläisessä Zhodin kaupungissa sijaitsevassa vankilassa jo kahden kuukauden ajan ilman oikeudenkäyntiä tai todisteita hänen syyllisyydestään. Ivanilovasin pidätysaikaa jatkettiin muutama päivä sitten, sillä Valko-Venäjän viranomaiset eivät olleet kahdessa kuukaudessa löytäneet mitään todisteita hänen syyllisyydestään. On tärkeää huomata, että Ivanilovas on lapsuudestaan asti kärsinyt keuhkoastmasta. Ivanilovasin vanhempien saamien tietojen mukaan häntä pidetään 26 muun vangin kanssa samassa vankisellissä, jossa on vain kuusi sänkyä ja jossa tupakoidaan jatkuvasti. Ivanilovas kärsii astmakohtauksista, mutta hänelle ei ole annettu hänen lääkkeitään. Hänen ei ole myöskään annettu tavata läheisiään eikä edes Liettuan konsulia. Arvoisa puhemies, tässä on kyse tapahtumista naapurimaassamme. Tässä on kyse EU:n jäsenvaltion, Liettuan, kansalaisen kohtelusta! Pyydän teitä ryhtymään toimivaltanne puitteissa toimenpiteisiin Marijus Ivanilovasin vapauttamiseksi välittömästi, sillä hänen syyllisyydestään ei ole mitään todisteita ja häntä vastaan esitetyt syytteet ovat perusteettomia. Ivanilovasin tulee voida palata Liettuaan. Hänen on päästävä välittömästi lääkärinhoitoon.
<SPEAKER ID="205" NAME="Daciana Octavia Sârbu" AFFILIATION="S&amp;D">
(RO) Euroopan unioni teki viime joulukuussa historiallisen lupauksen vähentää hiilidioksidipäästöjään ja siten vahvisti johtoasemaansa ilmastonmuutoksen torjunnassa.
<P>
Me voimme olla ylpeitä roolista, joka Euroopan parlamentilla on ollut sen hyväksyessä lainsäädäntöä, joka sisältää paitsi säännöksiä päästöjen vähentämiseksi, myös säännöksiä ilmaston lämpenemisen pysäyttämisestä annettujen lupausten toteuttamiseksi.
<P>
Meidän on saatava Kööpenhaminassa joulukuussa käytävissä neuvotteluissa irti selviä lupauksia päästöjen vähentämisestä ja sen taloudellisen tuen määrästä, joka kehitysmaille myönnetään ilmastonmuutoksen seurausten hillitsemiseen ja muutokseen sopeutumiseen. Ilmastonmuutosta koskevaa lainsäädäntöä ei kuitenkaan voida hyväksyä Yhdysvalloissa ennen Kööpenhaminan kokousta, vaikka Obaman hallinto aikookin käydä neuvotteluita, sillä heillä ei ole selvää mandaattia.
<P>
Euroopan unionin yhteinen kanta ei saa kuivua kasaan. Meidän on ehdottoman tärkeää puhua yhdellä äänellä ja kannustaa muita maita seuraamaan esimerkkiämme päästöjen vähentämisessä.
<SPEAKER ID="206" NAME="Sergej Kozlík" AFFILIATION="ALDE">
(SK) Unkarilaiset jäsenet johtavat eurooppalaista yleistä mielipidettä harhaan paikkaansa pitämättömillä väitteillä. He väittävät esimerkiksi, että kansalaisia voidaan sakottaa vähemmistökielen puhumisesta, että unkarin kansalaisuuden omaavat lääkärit saavat työssään käyttää vain Slovakian virallista kieltä ja että jumalanpalveluksia voidaan toimittaa vain maan virallisella kielellä.
<P>
Unkarilaiset jäsenet puhuivat juuri äsken pötyä poliiseista, jotka eivät saisi vastata matkailijoille unkariksi tai englanniksi. Nämä väitteet eivät pidä paikkaansa. Tarkistettu laki päinvastoin parantaa mahdollisuuksia käyttää etnisiä vähemmistökieliä. Tarkistukset eivät vaikuta kansalaisten väliseen yksityiseen viestintään eikä niissä säädetä sakoista. Eurooppalaiset vähemmistöihin perehtyneet viranomaiset - Etyjin vähemmistövaltuutettu Knut Vollebæk sekä EU:n komission jäsen Leonard Orban - ovat vahvistaneet, että tarkistettu laki on kansainvälisten normien mukainen. Uskon, että unkarilaisyhteisö yrittää käyttää tätä asiaa hyväkseen peitelläkseen romaneihin Unkarissa kohdistuvia ääritoimia ja murhia.
<SPEAKER ID="207" NAME="Joanna Senyszyn" AFFILIATION="S&amp;D">
(PL) Arvoisa puhemies, joudun ikäväkseni ilmoittamaan teille, että Puolassa rikotaan katolisesta kirkosta eronneiden ihmisten oikeuksia. Eronneiden henkilötietoja ei poisteta kirkon arkistoista heidän toiveistaan huolimatta. Päinvastoin niiden käyttöä jatketaan edelleen. Tämä on Puolan katolisen kirkon määräys henkilötietojen suojan suhteen. Tämä määräys ei perustu voimassa olevaan henkilötietojen suojaa koskevaan säädökseen, vaan - uskokaa tai älkää - kanonisen lain säännöksiin.
<P>
Miten on mahdollista, että Puolassa, joka väittää kannattavansa laillisuusperiaatteita, kanoninen laki voi ohittaa kansallisen parlamentin laatiman lainsäädännön? Mistä syystä kanoninen laki säätelee katoliseen kirkkoon kuulumattomien kansalaisten oikeuksia? Miten on mahdollista, että henkilötietojen suojasta vastaavalla ylitarkastajalla ei ole valtuuksia tarkistaa kirkon arkistoja? Tähän on vain yksi selitys: Puola on kirkkovaltio. Euroopan parlamentin tulee reagoida tähän tilanteeseen.
<SPEAKER ID="208" NAME="Cristian Silviu Buşoi" AFFILIATION="ALDE">
(RO) Haluan puhua asiasta, joka liittyy Euroopan unionin viime aikojen merkittävimpään tapahtumaan, nimittäin Lissabonin sopimuksen ratifiointia koskeneen Irlannin kansanäänestyksen myönteiseen lopputulokseen.
<P>
Haluan myös yhtyä niihin jäseniin, jotka ovat tänään onnitelleet Irlannin kansaa siitä, että se on selvällä tavalla ilmaissut tukevansa eurooppalaisen integraation jatkumista poliittisella tasolla. Irlantilaiset eivät ole sortuneet populistisiin väitteisiin joistain sopimuksen kielteisistä seurauksista. Lissabonin sopimus tulee kehittämään EU:n toimielinten toimintaa merkittävästi tehokkaampaan ja demokraattisempaan suuntaan.
<P>
Katson myös, että on Tšekin tasavallan presidentin tehtävä kunnioittaa sopimusta neuvoteltaessa tehtyjä lupauksia ja pidättäytyä estämästä sopimuksen täytäntöönpanoa perusteetta. Me tarvitsemme Lissabonin sopimusta. Sen ansiosta me voimme viedä EU:n kehityksen nykyvaiheen päätökseen ja sitten keskittyä EU:n politiikkoihin. Kahden jäljellä olevan valtion, Puolan ja Tšekin tasavallan, on ratifioitava sopimus mahdollisimman pian, jotta sopimuksessa määrättyihin uusiin tehtäviin voidaan nimetä henkilöt sekä komission että neuvoston tasolla.
<SPEAKER ID="209" NAME="Edit Bauer" AFFILIATION="PPE">
(HU) Parlamentin viime istunnossa puhuttiin paljon Slovakian kielilaista, kuten on puhuttu tänäänkin. Se ei ole sattumaa. Slovakian kielilaki rajoittaa vähemmistöjen mahdollisuuksia käyttää omaa kieltään päinvastoin kuin tänään on väitetty, vaikka onkin totta, että vähemmistökieliä voidaan käyttää joillain hyvin pienillä julkisen elämän alueilla. Ei ole kuitenkaan totta, että me välttelisimme keskustelua tästä asiasta, sillä jos joku yrittää sopia tästä asiasta viidessä minuutissa kymmenen toimittajan edessä, hän todennäköisesti epäonnistuu. Haluan kiinnittää huomionne siihen, että koska tämä laki on laadittu huonosti ja petollisin tarkoituksin, se luo uudenlaista oikeudellista epävarmuutta. Tästä kertoo se, että Slovakian kulttuuriasioista vastaava ministeriö on kahdessa päivässä antanut kolme eri selitystä lain joistain kohdista.
<P>
Tämä on saanut ihmiset varuilleen. Tietoomme on tullut jo useita tapauksia, joissa työnantajat ovat määränneet työntekijänsä puhumaan slovakin kieltä. Olen syvästi pahoillani, että tätä asiaa joudutaan käsittelemään Euroopan parlamentissa. Toivon, että Lissabonin sopimus antaa meille mahdollisuuden käsitellä ihmisoikeuksia ja vähemmistöjen oikeuksia asianmukaisesti.
<SPEAKER ID="210" NAME="Josefa Andrés Barea" AFFILIATION="S&amp;D">
(ES) Arvoisa puhemies, merirosvous aiheuttaa vakavaa huolta Euroopan parlamentille, jäsenvaltioille ja luonnollisesti Espanjalle, sillä espanjalainen kalastusalus ja sen 36 miehistön jäsentä on hiljattain kaapattu Intian valtamerellä.
<P>
Haluan ensimmäiseksi ilmaista myötätuntoni miehistön jäsenille ja heidän perheilleen sekä luonnollisesti osoittaa tukeni Espanjan hallitukselle, jotta kaapatut voitaisiin vapauttaa pikaisesti ja turvallisesti.
<P>
Kyse ei kuitenkaan ole vain Espanjan tonnikala-aluksia koskevasta ongelmasta. Merirosvous koskettaa kolmea valtiota, - Espanjan lisäksi myös Ranskaa ja Italiaa -, jotka kalastavat kansainvälisillä vesillä Somalian alueen ulkopuolella. Tämän vuoksi tarvitaan kansainvälisiä toimia sekä yhteisiä eurooppalaisia ehkäiseviä toimenpiteitä ja vastatoimenpiteitä. Tämä tarkoittaa lisäresurssien suuntaamista jo olemassa olevaan operaatio Atlantaan, jonka avulla kaapattujen alusten määrää on onnistuttu vuonna 2009 vähentämään edellisvuoteen verrattuna.
<P>
Haluan sanoa vielä muutaman sanan tuesta, jota meidän tulisi tarjota merirosvousta Somaliassa käsittelevälle kansainväliselle huippukokoukselle. Meidän on parannettava kansainvälisiä suhteita kitkeäksemme nämä ongelmat ruohonjuuritasolla ja meidän on kehitettävä kansainvälistä vuoropuhelua.
<SPEAKER ID="211" NAME="Chris Davies" AFFILIATION="ALDE">
(EN) Arvoisa puhemies, monet parlamentin jäsenet ovat tänään onnitelleet irlantilaisia siitä, että he jättivät Nigel Faragen ja Yhdistyneen kuningaskunnan itsenäisyyspuolueen väitteet omaan arvoonsa ja äänestivät ylivoimaisella enemmistöllä Lissabonin sopimuksen puolesta.
<P>
Jäsenet voisivat kenties samalla osoittaa myötätuntonsa Yhdistyneen kuningaskunnan kansalle, sillä meidän on tultava Nigel Faragen kanssa toimeen päivittäin. Farage kutsuu Irlannin äänestystulosta, jossa kaksi kolmasosaa äänesti sopimuksen puolesta, päällepäsmäreiden voitoksi. Tällainen retoriikka on Faragelle valitettavasti hyvin tyypillistä. Puhuessaan Euroopan unionista hän vääristelee asioita ja esittää toisinaan jopa puhtaita valheita. Toimittajat hyväksyvät hänen sanansa aivan liian usein mukisematta.
<P>
Liioittelu voi kuitenkin paisua hulluudeksi. Nyt Nigel Farage on keksinyt rinnastaa Irlannin vaalikampanjan Zimbabwen hiljattaisten vaalien raakuuksiin. Hän väittää sopimusta itsenäisyyden lopuksi, vaikka sopimus todellisuudessa antaa jokaiselle jäsenvaltiolle mahdollisuuden vetäytyä jäsenyydestä. Meidän on kuitenkin oltava myötätuntoisia häntä kohtaan. Parlamentissa on lääkärin vastaanotto. Arvoisa puhemies, olkaa hyvä ja pyytäkää valkotakkisia tarjoamaan palveluitaan kollegallemme. Hänen huuliltaan tulvii Euroopan unionia koskevaa soopaa, mutta ainakin voimme olla varmoja, että siten hän ei tukehdu siihen.
<SPEAKER ID="212" NAME="Czesław Adam Siekierski" AFFILIATION="PPE">
(PL) Haluan käyttää puheenvuoroni Euroopan parlamentin edessä käsitelläkseni puolalaisten ja saksalaisten piispojen toisen maailmansodan alkamisen 70. muistopäivänä antamaa lausuntoa. Hetkinä, jolloin monet meistä muistelevat noita järkyttäviä tapahtumia, piispat painottavat olevan tärkeää pitää huolta siitä, että nuoret sukupolvet voivat kuulla totuuden historian tapahtumista asiallisesti ja kattavasti voidakseen siltä pohjalta rakentaa yhteistä tulevaisuutta.
<P>
Tässä yhteydessä tulee väistämättä mieleen puolalaisten piispojen saksalaisille virkaveljilleen vuonna 1965 osoittama ensimmäinen kirje, jossa kannustettiin sovintoon ja maidemme välisten kumppanuussuhteiden rakentamiseen.
<P>
Meillä on tahtoa rakentaa kansojemme välistä luottamusta ja ystävällisiä suhteita tänään kuten tuolloinkin. Me olemme yhä yhteisellä sovinnon tiellä, mutta tänä päivänä me emme ole enää samassa paikassa. Rakentakaamme yhdessä yhteistä Eurooppaa, yhteistyön ja ystävyyden Eurooppaa, Eurooppaa, jonka arvoilla on kristilliset juuret; ne juuret olivat pohja, jolle Euroopan yhteisön perustajat loivat Euroopan. Yhteisen tulevaisuutemme vuoksi meidän on siis huomioitava tarkkaan puolalaisten ja saksalaisten piispojen yhteisessä lausunnossa esitetyt varoitukset ja suositukset.
<SPEAKER ID="213" NAME="Csaba Sándor Tabajdi" AFFILIATION="S&amp;D">
(HU) Arvoisat parlamentin jäsenet, tänään on puhuttu jo paljon vähemmistökysymyksistä. Haluan kertoa tästä aiheesta myönteisen esimerkin. Serbia on hyväksynyt kulttuurista autonomiaa koskevan lain, joka on ainutlaatuinen koko Euroopassa. Se ei ole myönteinen askel vain Euroopan unionin kannalta vaan myös koko Euroopan kannalta.
<P>
Lain nojalla 13 vähemmistöryhmää, niiden joukossa muun muassa slovakit, romanialaiset ja unkarilaiset, voivat suoraan valita omat kansalliset neuvostonsa. Nämä kansalliset neuvostot rahoitetaan talousarviosta, ja ne voivat kulttuurisen autonomian puitteissa käsitellä ja valvoa asianomaisia elimiä. Toinen myönteinen piirre on se, että vähemmistöt saivat osallistua lain valmisteluun. Näin ollen Serbia voi antaa monille EU-maille, muun muassa Ranskalle ja Slovakialle, esimerkkiä siitä, miten vähemmistöjen oikeudet voidaan turvata lainsäädännöllä. Tämä on myös auttanut Serbiaa etenemään merkittävällä tavalla kohti eurooppalaista integraatiota.
<SPEAKER ID="214" NAME="Iuliu Winkler" AFFILIATION="PPE">
(EN) Arvoisa puhemies, Romaniasta tulevana unkarilaisjäsenenä en aio tänään puhua slovakin kielestä, vaikka siihen voisi ikävä kyllä olla syytä. Aion sen sijaan puhua tämänpäiväisestä päätöksestä perustaa talouskriisiä käsittelevä erityisvaliokunta.
<P>
Tämänpäiväinen päätös osoittaa parlamentin vastuullisuuden Euroopan tämän hetken suurimman haasteen edessä. Erityisvaliokunta vahvistaa Euroopan unionin asemaa maailmanlaajuisen rahoitushallinnon uudistuksessa. Sen lisäksi se toimii vuorovaikutuksessa jäsenvaltioiden kanssa pyrkimyksenään tehostaa kestävää talouskasvua tukevien yhteisön toimenpiteiden täytäntöönpanoa.
<P>
Uusille, keski- ja itäeurooppalaisille jäsenvaltioille on ratkaisevan tärkeää saada talouden elvyttämiseen riittävästi tukea. Elvytystoimien koordinoinnin pitäisi olla tehokkaampaa. Koordinoinnin parantaminen ei ole ainoastaan kansallisten hallitusten tehtävä, vaan myös Brysselin tehtävä.
<P>
Talouden näkymät ovat tällä hetkellä varsin epävarmat ja niihin liittyy lisäksi vakavien yhteiskunnallisten levottomuuksien vaara. Sen vuoksi Euroopan unionin täytyy reagoida Euroopan heikkenevään tilanteeseen mahdollisimman tehokkaalla tavalla, ja parlamentin on näytettävä tässä asiassa tietä.
<SPEAKER ID="215" NAME="Izaskun Bilbao Barandica" AFFILIATION="ALDE">
(ES) Arvoisa puhemies, muutama päivä sitten Intian valtamerellä kaapattiin 36 henkilöä, jotka olivat harjoittamassa kalastusta Euroopan komission hyväksymän sopimuksen sallimalla tavalla.
<P>
Tuomitsin näiden työntekijöiden riskialttiin tilanteen ja puolustuskyvyttömyyden 15. syyskuuta. Ehdotin joitain käytännön toimenpiteitä, mutta asialle ei tehty mitään.
<P>
Sen vuoksi me joudumme tänään valitettavasti puhumaan merirosvojen kaappauksen kohteiksi joutuneista kalastajista.
<P>
Pyydän siksi Euroopan komissiota toimimaan määrätietoisesti ja kehottamaan jäsenvaltioita lähettämään kalastusaluksille sotilaita. Pyydän komissiota toimittamaan tämän suosituksen Espanjan hallitukselle, sillä se on osoittautunut tehokkaaksi ratkaisuksi. Ranska on tehnyt näin ja tulokset ovat nähtävissä.
<P>
Euroopan parlamentti on myöntänyt päätöslauselmassaan, että kalastusala on puolustuskyvytön, sillä etusijalle on asetettu kauppa-alukset. Myös eräs Euroopan komission virkamies myönsi tämän kaappausta edeltäneenä päivänä. Me pyydämme siksi, että kalastusaluksille suodaan samanlainen suoja.
<P>
Pyydän lisäksi puhemiestä ilmaisemaan myötätuntomme ja tukemme kaapatuille ja heidän perheilleen sekä kutsumaan aluksen kapteenin parlamentin vieraaksi hänen vapauduttuaan.
<SPEAKER ID="216" NAME="Ádám Kósa" AFFILIATION="PPE">
(HU) Tänään on puhuttu paljon vähemmistöistä. Haluan puhua niistä yhdestä, vammaisista, joita on Euroopan unionissa 50 miljoonaa. Pidän vammaisia suurimpana vähemmistönä. Rahoituskriisi koettelee heitä kaikkein vaikeimmin. On syytä muistaa, että vammaiset ovat vaikeina aikoina aina ensimmäisiä, jotka menettävät työpaikkansa, heidän tulonsa laskevat, heillä on vain vähän mahdollisuuksia hankkia toimeentulonsa ja heidän elintaso kärsii, puhumattakaan heitä edustaville järjestöille myönnettävän tuen jatkuvasta laskusta.
<P>
Nykyisen kriisin tärkein opetus on se, että ihmisiin sijoittaminen kannattaa aina - myös yksilötasolla ja jopa muita sijoitusmuotoja paremmin. Politiikan ja talouden alan päättäjillä on velvollisuus huomioida vammaiset. Sen vuoksi pyydän teitä tekemään kaikkenne kohdellaksenne vammaisia paremmin. Haluan korostaa tätä seikkaa, sillä 50 miljoonalla ihmisellä voi olla Euroopan unionissa huomattavasti vaikutusvaltaa, ja on meidän etujemme mukaista taata yhteiskunnissamme kaikille yhdenvertaiset mahdollisuudet.
<SPEAKER ID="217" NAME="Nessa Childers" AFFILIATION="S&amp;D">
(EN) Arvoisa puhemies, olen luonnollisesti iloinen siitä, että Lissabonin sopimus meni läpi maassani. Tänä iltapäivänä on kuitenkin käynyt selväksi, että uudistussopimus tasapainoilee totuuden ja villien kuvitelmien välillä, ja meidän tulee tehdä asialle jotain. Totuus on se, että maailma on muuttunut kuluneiden vuosikymmenten aikana perustavanlaatuisella tavalla, sillä aiempaa huomattavasti suurempi osa maailmasta kilpailee nyt kanssamme globaaleilla markkinoilla.
<P>
Yksinkertaisesti sanottuna Euroopan on menestyäkseen toimittava aiempaa johdonmukaisemmalla tavalla. Lissabonin sopimus velvoittaa EU:n toimielimet toimimaan demokraattisemmin ja vastaamaan tehokkaammin yksittäisten eurooppalaisten vaatimuksiin. Perusoikeuskirjassa korostetaan tätä. Me emme voi toimia vain omien kansallisten etujemme mukaisesti. Meidän on tuettava unionia, jota meistä jokainen edustaa. Meidän on myös jatkossa ilmaistava, keitä ja mitä me olemme, kuten me teimme kansanäänestyksessä.
<SPEAKER ID="218" NAME="Iosif Matula" AFFILIATION="PPE">
(RO) Eurooppalaiset rahastot ovat jäsenvaltioiden vähemmän kehittyneille alueille nykyisen talouskriisin aikana keskeisiä välineitä lähestymistavoitteiden saavuttamisessa.
<P>
Kun edunsaajat saavat varat käyttöönsä, tavoitteiden määrittelystä on kuitenkin ehtinyt vierähtää jo pitkän aikaa ja takana on varsin mutkikas prosessi, jota vaikeuttavat entisestään EU:n useat byrokraattiset säännökset. Me parlamentin jäsenet korostamme talouskriisin seurauksia ja hyväksymme toimenpiteitä, joilla pyritään nopeuttamaan menettelyä ja yksinkertaistamaan varojen saantia koskevaa sääntelyä. Jäsenvaltiot hyötyvät näistä toimista kuitenkin hyvin hitaasti ja vain osittain.
<P>
Voin kertoa tästä kohdasta romanialaisen esimerkin. Euroopan sosiaalirahaston rahoittamien hankkeiden, joiden tarkoituksena on parantaa työntekijöiden olosuhteita ja lisätä työntekijöiden määrää joissain yrityksissä, täytäntöönpano etenee yhä takkuillen.
<P>
Kehotan nopeuttamaan toimenpiteitä, joiden tarkoituksena on yksinkertaistaa varojen saantiin liittyviä menettelyitä, työpaikkojen luomisen helpottamiseksi Euroopan eri alueilla.
<SPEAKER ID="219" NAME="Alan Kelly" AFFILIATION="S&amp;D">
(EN) Arvoisa puhemies, kehotan parlamenttia varmistamaan pikaisesti, että 14,8 miljoonan euron summa, joka on luvattu Irlannin keskilännen alueilla, kuten Limerickissä, Kerryssä ja Tipperaryssä, Dell Computersille ja sen alihankkijoille työskenneille henkilöille, varataan mahdollisimman pian. Komission puheenjohtaja lupasi myöntää tämän summan globalisaatiorahastosta vieraillessaan hiljattain Limerickissä. Asiassa ei voi enää perääntyä. Olivat rahaston hallinnoimiseen ja protokollaan liittyvät ongelmat minkälaisia hyvänsä, ne on ratkaistava välittömästi. Parlamentti ei saa viivyttää näiden varojen myöntämistä, sillä ne antaisivat alueen taloudelle kipeästi kaivatun sysäyksen eteenpäin. Joidenkin arvioiden mukaan Dellin ja sen alihankkijoiden palveluksessa toimi viidesosa Irlannin keskilännen väestöstä, joten tätä aluetta koetellaan nyt ankarasti.
<P>
Kehotan sen vuoksi komissiota tarkistamaan valtiontukea koskevat säännöt. Säännöt laadittiin vuonna 2006 ennen Dellin ja muiden uusien yritysten menettämisen aiheuttamia mullistuksia. Kehotan komissiota nimeämään Irlannin keskilännen vaikean työttömyyden alueeksi ensi vuoden valtiontukisääntöjen tarkistuksessa, jotta alue voi saada kipeästi kaivattua EU:n tukea.
<SPEAKER ID="220" NAME="Csaba Sógor" AFFILIATION="PPE">
(HU) Arvoisa puhemies, Euroopan parlamentin tehtävänä on - puhemiehen sanojen mukaan - toimia tarvittaessa välittäjänä kiistelevien osapuolten ja valtioiden välillä. Parlamentin ei pitäisi ainoastaan osallistua ongelmien ratkaisemiseen, vaan myös niiden ehkäisemiseen.
<P>
Parlamentin pitäisi esimerkiksi hyväksyä vähemmistöjä koskeva puitelaki, joka takaa vähemmistöjen oikeudet. Vähemmistöillä on oikeus tuntea olonsa turvalliseksi. Vähemmistöpuitelain avulla voitaisiin varmistaa, että vähemmistöt eivät jää hallitusten, äärijärjestöjen ja vähemmistökielen käytöstä rankaisevien Slovakian kielilain kaltaisten toimien armoille. Me emme voi Euroopan unionissa hyväksyä sitä, että vähemmistöjärjestöjä kielletään, että kaksikielisiä paikannimikylttejä maalataan peittoon ja että äärijärjestöt järjestävät provokatiivisia vähemmistöjen vastaisia mielenosoituksia.
<P>
Euroopan parlamentin tehtäviin kuuluu panna täytäntöön ihmisoikeuksia suojelevaa lainsäädäntöä ja ehkäistä syrjintää sekä taata, että vähemmistöjen edustajat voivat elää syntymämaassaan täysiarvoisina ihmisinä.
<SPEAKER ID="221" NAME="Ricardo Cortés Lastra" AFFILIATION="S&amp;D">
(ES) Arvoisa puhemies, merirosvot ovat kaapanneet Intian valtamerellä espanjalaisen kalastusalus Alakranan. Haluan muistuttaa vakaasta päätöksestä, jonka Espanjan hallitus on tehnyt Euroopan unionin tuella, vapauttaa aluksen 36 miehistön jäsentä - joista 16 on espanjalaisia -, tuoda heidät turvallisesti takaisin ja saattaa kaappaajat oikeuden eteen.
<P>
Joulukuussa 2008 käynnistettiin Ranskan ja Espanjan aloitteesta eurooppalainen Atalanta-operaatio, johon on sittemmin liittynyt myös muita jäsenvaltioita. Operaation ansiosta meillä on alueella nyt merkittävästi joukkoja. Laajennettu suojelualue ei kuitenkaan ulotu kalastusalueille asti. Sen vuoksi me vetoamme varustamoihin, jotta alukset eivät poistuisi suojelualueelta. Me myös vetoamme Euroopan unioniin ja sen jäsenvaltioihin, jotta Atalantan aluetta voitaisiin laajentaa etelämmäs ja jotta saisimme lisää resursseja taataksemme vapaan liikkumisen merialueella, jolla purjehtii yli 20 000 alusta ja jonka pinta-ala on kolme kertaa Välimerta suurempi.
<P>
Joukkojen sijoittelu on mahdollistanut 227 000 tonnia YK:n ruoka-apua kuljettaneiden kauppalaivojen pääsyn Somaliaan. Nyt meidän on kuitenkin pyrittävä turvaamaan kymmenien alueella toimivien eurooppalaisten kalastusalusten työ.
<P>
Lopuksi me kehotamme jäsenvaltioita etsimään tieto- ja tiedustelupalveluidensa avulla käsiinsä Euroopan maaperällä toimivat avustajat, jotka välittävät merirosvoille tietoja ja saavat palkkiot pelastusoperaatioista, sekä pidättämään heidät.
<SPEAKER ID="222" NAME="Seán Kelly" AFFILIATION="PPE">
(EN) Arvoisa puhemies, täällä on parin viime tunnin aikana puhuttu paljon viestinnän puutteesta ja tarpeesta tuoda Eurooppaa lähemmäs kansalaisia; tästä on puhuttu paljon myös Irlannissa parin viime viikon ajan.
<P>
Minulla on ehdotus: Ehdotan, että aiheesta järjestetään Euroopan parlamentissa keskustelu. Haluaisin erityisesti tietää, miten parlamentin jäsenet arvelevat komission ja jäsenten parhaiten voivan puuttua tilanteeseen, sillä kansalliset hallitukset ovat tähän asti olleet vastahakoisia antamaan Euroopan unionille tunnustusta, minkä vuoksi kansalaiset eivät ole tietoisia EU:n myönteisistä toimista.
<P>
Meillä on nyt aiempaa enemmän valtaa ja mahdollisuuksia. Meidän pitäisi siis hyödyntää tämä tilaisuus: keskustella asiasta parlamentissa ja ehdottaa tapoja korjata viestinnän puutteita ja tuoda Eurooppaa lähemmäs kansalaisia. Se olisi meille arvokas tilaisuus.
<SPEAKER ID="223" NAME="Silvia-Adriana Ţicău" AFFILIATION="S&amp;D">
(RO) Eurooppa-neuvosto pyysi kesäkuussa 2009 Euroopan komissiota laatimaan ja esittelemään vuoden 2010 loppuun mennessä Tonavan aluetta koskevan strategian.
<P>
Euroopan komission ja jäsenvaltioiden pitäisi hyväksyä yhteinen eurooppalainen strategia, jossa yhdistyisivät olemassa olevat Tonava-aloitteet ja joka nostaisi Tonavan merkitystä osana Euroopan unionin politiikkoja. Tonavan alueen strategiassa pitäisi keskittyä yhteisiin liikennettä, energiaa, ympäristöä ja kulttuurista yhteistyötä koskeviin tavoitteisiin ja hankkeisiin.
<P>
Euroopan parlamentin liikenne- ja matkailuvaliokunta lähetti Tonavan alueelle viime vuonna valtuuskunnan, jonka tavoitteena oli tutustua Tonavan EU:n politiikoille tarjoamiin mahdollisuuksiin ja edistää niitä. Yksi valtuuskunnan keskeisistä johtopäätöksistä oli perustaa Euroopan parlamenttiin Tonavaa tukeva ryhmä. Ryhmän perustaminen tukee Euroopan parlamentin aikomusta osallistua Tonavan aluetta koskevan strategian valmisteluun ja sen täytäntöönpanoon sekä tukea niitä aktiivisesti.
<SPEAKER ID="224" NAME="Teresa Riera Madurell" AFFILIATION="S&amp;D">
(ES) Arvoisa puhemies, haluan muistuttaa parlamentin jäseniä siitä, että 27. syyskuuta oli kolmaskymmenes maailmanlaajuinen matkailun päivä. Tänä vuonna päivän aiheena oli matkailu ja moninaisuus. Lissabonin sopimuksessa, jonka pikaista voimaantuloa me kaikki toivomme, matkailusta tehdään Euroopan unionin uusi toiminta-alue.
<P>
Yksi matkailualan haasteista on kehittää koko maailmalle tarjolla olevia matkailukokemuksia syrjimättömällä tavalla.
<P>
Kuten Montrealin julistuksessa todetaan, matkailuharrastuksen mahdollistaminen kaikille edellyttää epätasa-arvoisuuden torjumista ja kulttuurisesti poikkeavien henkilöiden syrjäytymisen torjumista; matkailun tulee olla mahdollista myös vähävaraisille ja vammaisille sekä kehitysmaiden asukkaille.
<P>
Parlamentti on ehdottanut näiden tavoitteiden toteuttamiseksi sosiaalista matkailua koskevaa kokeiluhanketta, jota komissio valmistelee tänä vuonna. Toinen syy tukea sosiaalista matkailua on se, että sosiaalisen matkailun avulla voidaan vähentää matkailualaa usein vaivaavaa kausityöttömyyttä ja tukea yhdenvertaisuutta ja työpaikkojen luomista sekä pidentää työpaikkojen kestoa.
<P>
Hyvät parlamentin jäsenet, se on meidän tavoitteemme.
<SPEAKER ID="225" NAME="María Paloma Muñiz De Urquiza" AFFILIATION="S&amp;D">
(ES) Arvoisa puhemies, Cristo Ancor Cabello on saanut surmansa Heratissa, Afganistanissa, vain muutama tunti sitten. Hän oli espanjalainen sotilas, joka kuului kansainvälisiin turvallisuusjoukkoihin. Nämä joukot toimivat YK:n mandaatilla, ja niihin kuuluvat, eri kansallisuuksia edustavat sotilaat toteuttavat hyvin vaativia tehtäviä parantaakseen Afganistanin siviiliväestön elinoloja ja turvallisuutta. Heidän työnsä ansaitsee meidän kiitoksemme.
<P>
Arvoisa puhemies, pyydän teitä välittämään Euroopan parlamentin osanoton Cristo Ancor Cabellon omaisille sekä meidän tukemme ja myötätuntomme hänen sotilastovereilleen, joista viisi on haavoittunut.
<P>
Arvoisa puhemies, haluan vielä lisätä, että Espanjan hallitus pyrkii myös jatkossa takaamaan ulkomailla toimivien rauhanturvajoukkojen turvallisuuden niin Afganistanissa kuin muuallakin maailmassa.
<SPEAKER ID="226" NAME="Vasilica Viorica Dãncilã" AFFILIATION="S&amp;D">
(RO) Euroopan unionin kaksi viimeisintä laajentumiskierrosta ovat tuoneet sekä uusille että vanhoille jäsenvaltioille monia etuja, mutta myös haasteita.
<P>
Kaksi vuotta Euroopan unioniin liittymisensä jälkeen Romania kuuluu valtioihin, jotka ovat onnistuneet saamaan vähiten EU:n rahoitusta. EU:n varojen hakumenettely on varsin monimutkainen ja vaikeaselkoinen. Rakenne- ja koheesiorahastot tarjoavat lainoja, jotka voivat helpottaa talouden elpymistä erityisesti nykyisen kriisin aikana.
<P>
Näiden syiden vuoksi katson, että rakennerahaston varojen hakemiseen tarvitaan yksinkertaiset säännöt, jotta varat saadaan tarvitsijoille mahdollisimman nopeasti. Meidän on erityisesti pyrittävä poistamaan kaikki sellaiset esteet, jotka vaikeuttavat yhteisön varojen saantia ja saavat potentiaaliset hakijat luopumaan EU:n tuen hakemisesta.
<P>
Meidän on rohkaistava Euroopan tasolla toimia, joilla pyritään yksinkertaistamaan Romanialle korvamerkittyjen varojen hakumenettelyitä, jotta varat voitaisiin suunnata ja saada käyttöön mahdollisimman nopeasti.
<SPEAKER ID="227" NAME="Puhemies">
(EN) Keskustelu on päättynyt.
<P>
(Istunto keskeytettiin klo 20.40 ja sitä jatkettiin klo 21.00.)
