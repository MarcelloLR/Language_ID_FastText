<CHAPTER ID="023">
Sähkömagneettisiin kenttiin liittyvät terveyshaitat (lyhyt esittely) 
<SPEAKER ID="274" NAME="Puhemies">
(FR) Esityslistalla on seuraavana Frédérique Riesin ympäristön, kansanterveyden ja elintarvikkeiden turvallisuuden valiokunnan puolesta laatima mietintö sähkömagneettisiin kenttiin liittyvistä terveyshaitoista.
<SPEAKER ID="275" NAME="Frédérique Ries" LANGUAGE="FR">
Arvoisa puhemies, ennen kuin alan puhua mietinnön sisällöstä, haluaisin lausua muutaman sanan sen muodosta, mikäli se teille sopii. En ole ensimmäinen, enkä varmasti ole viimeinen, joka ottaa puheeksi työjärjestyksen 45 artiklan, jolla estetään käymästä tänä iltana keskustelua aiheesta, joka on kuitenkin hyvin tärkeä asia Euroopan kansalaisille.
<P>
Ei keskustelua, ei puhujia ryhmien puolesta, ei mitään. Sen vuoksi haluaisin kaikesta huolimatta kiittää, vaikka he eivät valitettavasti ole paikalla, jäsen Ayalaa, jäsen Lucasia, jäsen Adamouta, jäsen Sinnottia, jäsen Ferreiraa ja vielä jäsen van Nistelrooijta. He eivät ole istuntosalissa, joka on käytännöllisesti katsoen tyhjä, kun kello on miltei 23.00. Tämä kellonaika ei ole ollenkaan huono aika keskustella asiasta, joka kiinnostaa ja koskee miljoonia Euroopan kansalaisia.
<P>
Siirryn nyt asian sisältöön. Kymmeneen vuoteen parlamentti ei ole ottanut esiin tätä asiaa. Nyt oli korkea aika, koska kymmenen vuotta on ajanjakso, miltei kokonainen ajanjakso, kun puhutaan uudesta teknologiasta. Langattomien laitteiden, matkapuhelimien, Wifin, Bluetoothin, tukiasemien ja korkeajännitelinjojen kehittäminen on voimakkaasti lisääntynyt. Nämä aallot ympäröivät meitä kaikkia ja tuovat kiistatta etuja, joita en mietinnössä hetkeäkään kyseenalaista, mutta on myös todettava, että ne herättävät vakavia kysymyksiä siitä, minkälaisia vaikutuksia niillä on terveyteemme.
<P>
Sen vuoksi on oltava selvää, että minulla oli mietinnössä käsiteltävänä melko arkaluonteinen asia, ja nämä matalataajuisten aaltojen aiheuttamat terveysriskit ja myös tieteellisen yhteisön kyvyttömyys päästä sopimukseen aiheuttivat yhä suurempia kiistoja.
<P>
Esitän muutaman esimerkin kunnianhimoisista ehdotuksista, jotka toivon mukaan saavat huomenna kannatusta. On suojeltava riskialueita ja haavoittuvassa asemassa olevia ihmisiä, toisin sanoen tietenkin kouluja, päiväkoteja, vanhainkoteja, toipilaskoteja ja terveydenhoitolaitoksia.
<P>
Eettinen pohdinta on myös tärkeää tämän asian yhteydessä, ja meidän on laadittava menettelyt tieteellisen tutkimuksen ja asiantuntijoiden työskentelyn riippumattomuuden varmistamiseksi. Meidän on myös vaadittava muutoksia matkapuhelimien käyttöön liittyvään käyttäytymiseen edistämällä kuulokkeiden käyttöä, rajoittamalla matkapuhelimien käyttöä lasten ja nuorten keskuudessa, opettamalla heille turvallisia tekniikoita, valvomalla tiettyjä markkinointikampanjoita sekä kehottamalla alan toimijoita ja sähköyhtiöitä sopimaan tukiasemien ja mastojen yhteiskäytöstä.
<P>
Olen kuitenkin pahoillani yhdestä asiasta, ja se on tärkeä, koska se koskee mietintöni ensimmäistä kappaletta, jossa kehotetaan tarkistamaan altistumisrajoitukset. En valitettavasti saanut kollegojeni tukea ympäristön, kansanterveyden ja elintarvikkeiden turvallisuuden valiokunnassa, vaikka - haluan korostaa tätä - sanasta sanaan sama teksti sai käytännöllisesti katsoen yksimielisen tuen täysistunnossamme 2. syyskuuta viime vuonna vuosiksi 2004-2010 laaditun Euroopan ympäristöterveystoimintasuunnitelmaa koskevan mietinnön yhteydessä.
<P>
Komission nykyinen toimintatapa, jossa se painaa päänsä pensaaseen - arvoisa komission jäsen, pahoittelen, että käytin tällaista ilmaisutapaa - ei todellakaan auta selventämään Euroopan kansalaisille niitä asioita, joihin he odottavat saavansa vastauksen. Päinvastoin asiantuntijat jatkuvasti kiistelevät näistä asioista, oikeustoimien määrä on kasvussa, ja oikeusistuimet antavat tuomioita, jotka ovat joskus operaattoreiden eduksi ja joskus paikallisten asukasyhtiöiden eduksi.
<P>
Yhteenvetona totean, että maailmanterveysjärjestö ja myös komissio kannattavat nykyisenlaista lähestymistapaa ja uudelleentarkastelulauseketta vuodeksi 2015 - käytännöllisesti katsoen seuraavalla vuosikymmenellä - tarkoituksena tarkastella uudelleen, voiko tämä jatkuva altistuminen matalataajuisten aaltojen yhdistelmälle aiheuttaa syöpäkasvaimia. Sen vuoksi tämä lähestymistapa ei ole oikea. Minusta tämä vaikuttaa pinnalliselta, ja toivon täydestä sydämestäni, että kun tulevaisuudessa vastaamme tulevat mahdolliset terveyskysymykset, meille ei sanota, että ne johtuvat kyseisestä lähestymistavasta.
<P>
Ennalta varautumisen periaate, joka tukee ehdotustamme, ei ole toimettomuuden periaate, vaan toiminnan ja asiantuntemuksen periaate, jolla vähennetään epävarmuutta. Puolustamme nyt dynaamista ja edistyksellistä määritelmää tällä sähkömagneettiaaltojen vaativalla alla. Sen vuoksi Vihreät / Euroopan vapaa allianssi -ryhmän jättämä päätöslauselma saa täyden tukeni, ja haluan tehdä tämän selväksi. Haluaisin lisätä, että se tuo mieleeni alkuperäisen ehdotukseni päästörajojen alentamisesta, minkä yhdeksän jäsenvaltiota ja koko joukko alueita, joista kaksi on minua lähellä - Wallonia ja Brysselin alue - ovat jo aloittaneet. Toisin sanoen ne soveltavat 3V/metriä vuoden 1999 suosituksen mukaisesti nykyään luvallisten 41V/metriä sijasta.
<P>
Olen kuitenkin Euroopan parlamentin esittelijä tässä asiassa, ja haluan ennen kaikkea säilyttää muut tämän mietinnön sisältämät edut sen mukaisesti, mitä valiokunnassa hyväksyttiin. Pyydän teitä tietenkin äänestämään viimeksi mainitusta asiasta.
<P>
Arvoisa puhemies, haluaisin puheenvuoroni päätteeksi välittää kaksi sanomaa. Sähkömagneettiaaltoja ja niiden vaikutuksia koskeva kysymys jää avoimeksi, ja olen vakuuttunut siitä, että seuraava Euroopan parlamentti ottaa asian jälleen esille. Euroopan on rauhoitettava kansalaisia ja pidettävä kiinni tästä keskustelusta, jota nykyisin käydään vain tuomioistuimissa.
<SPEAKER ID="276" NAME="Günter Verheugen" LANGUAGE="DE">
Arvoisa puhemies, hyvät parlamentin jäsenet, haluaisin ilmaista vilpittömät kiitokseni Euroopan parlamentille ja erityisesti jäsen Riesille, joka toimi tämän sähkömagneettisia kenttiä koskevan valiokunta-aloitteisen mietinnön esittelijänä.
<P>
Sähkömagneettisia kenttiä koskeva asia on todellakin hyvin ristiriitainen monien Euroopan kansalaisten silmissä, vaikka monet muut meidän tavoin katsovat sen olevan myös hyvin tärkeä.
<P>
Asian monimutkaisuus ja siihen liittyvien tunteiden vahvuus tarkoittavat, että on erityisen tärkeää koota hyvin täsmälliset tosiasiat ja arvioida niitä huolellisesti, asianmukaisesti ja puolueettomasti.
<P>
Sen vuoksi komissio seuraa asiaa jatkuvasti ja hyvin tarkasti, kuten sen todella edellytetään tekevän neuvoston suosituksen 1999/519 mukaisesti.
<P>
Tästä syystä komissio saa säännöllisesti tietoja riippumattomilta tiedekomiteoilta pysyäkseen ajan tasalla sähkömagneettisten kenttien mahdollisista riskeistä. Asiaa käsittelevän tiedetoimikunta SCENIHIRin hiljattain esittämä tätä asiaa koskeva kanta hyväksyttiin vasta tämän vuoden tammikuussa.
<P>
Haluaisin tässä kohtaa lisätä, että komissio seuraa jäsenvaltioissa tapahtuvaa kehitystä ja Ranskassa viimeisimpiä matkapuhelinyhtiöitä vastaan annettuja oikeuden päätöksiä hyvin tarkkaavaisesti, ja se seuraa hyvin tiiviisti tukiasemia koskevien altistumisrajoitusten laskemista Brysselin pääkaupunkiseudulla.
<P>
Voin vakuuttaa parlamentille, että komissio aikoo käsitellä hyvin huolellisesti päätöslauselmassa esitettyjä vaatimuksia.
<P>
Haluaisin nyt tarkastella nopeasti muutamaa seikkaa.
<P>
Ensinnäkin on jo olemassa Euroopan unionin laajuiset puitteet, joilla määritetään altistumisrajat ja tuotantonormit sekä tunnettuja vaikutuksia koskeva määritelty suojataso.
<P>
Toiseksi totean, että tähän mennessä tehdyt riippumattomat tieteelliset tutkimukset eivät anna aihetta näitä altistumisrajoja koskevan tieteellisen perustan muuttamiselle.
<P>
Komissio aikoo myös edelleen seurata tiiviisti alan tieteellistä kehitystä voidakseen päättää, onko altistumisrajoja muutettava.
<P>
Kolmantena asiana haluan todeta, että komissio on sitoutunut vauhdittamaan keskustelua sidosryhmien kanssa sähkömagneettisten kenttien mahdollisista terveysvaikutuksista. Komissio toivoo lisäksi voivansa tehdä yhteistyötä tärkeimpien toimijoiden kanssa, jotta kansalaisten huoliin voitaisiin reagoida asianmukaisesti.
<P>
Haluaisin selkeästi korostaa sitä, että pyrimme myös edistämään tutkimusta tällä alalla avoinna olevien epäselvien asioiden selventämiseksi.
<SPEAKER ID="277" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 142 artikla)
<SPEAKER ID="278" NAME="Véronique Mathieu  " AFFILIATION="PPE-DE">
kirjallinen. - (FR) Meidän on tunnustettava, että tällä hetkellä on vain vähän luotettavaa ja tunnustettua tieteellistä tietoa magneettikenttien vaikutuksesta ihmisen kehoon. Ne ovat kuitenkin osa jokapäiväistä elämäämme (matkapuhelimet, langaton teknologia), ja 80 prosenttia kansalaisista katsoo, että heillä ei ole riittävästi tietoa niiden mahdollisista vaikutuksista, ja 50 prosenttia heistä toteaa olevansa huolissaan.
<P>
Tähän asti tieteellinen yhteisö on kyennyt esittämään vain jakautuneita ja joskus ristiriitaisia mielipiteitä, ja julkiset viranomaiset eivät ole oikeastaan kiinnittäneet huomiota tähän ongelmaan. Sen vuoksi annan täyden tukeni tälle mietinnölle, jossa jäsenvaltioita kehotetaan ajantasaistamaan säännöllisesti näitä kenttiä koskevat kynnysarvot ja suositetaan niitä ennalta varautumisen periaatteen mukaisesti kieltämään antennien pystyttämisen herkillä alueilla (koulut, terveydenhoitolaitokset).
<P>
Tuen myös Euroopan komission ehdotusta aloittaa tieteellinen selvitys, jotta voidaan entistä paremmin arvioida sähkömagneettisille kentille altistumisen vaikutuksia. Julkisten viranomaisten, valmistajien ja kuluttajien on saatava täsmällistä tietoa voidakseen arvioida näitä riskejä, ja tarpeen mukaan on ryhdyttävä asianmukaisiin suojelutoimiin. Lisäksi on tärkeää esittää hyviin käytäntöihin perustuvia suosituksia, jotta kansalaisten terveyttä voitaisiin suojella entistä paremmin, olivatpa he sitten laitteiden käyttäjiä tai tukiasemien tai korkeajännitelinjojen läheisyydessä asuvia kansalaisia.
