<CHAPTER ID="014">
Yhteisön kilpailuoikeuden rikkomisesta johtuvia vahingonkorvauskanteita koskeva valkoinen kirja (keskustelu) 
<SPEAKER ID="461" NAME="Puhemies">
- (EN) Esityslistalla on seuraavana Klaus-Heiner Lehnen talous- ja raha-asioiden valiokunnan puolesta laatima mietintö yhteisön kilpailuoikeuden rikkomisesta johtuvia vahingonkorvauskanteita koskevasta valkoisesta kirjasta -.
<SPEAKER ID="462" NAME="Klaus-Heiner Lehne">
esittelijä. - (DE) Arvoisa puhemies, hyvät kollegat, ensimmäiseksi haluan kiittää varjoesittelijöitä, erityisesti sosialisteja ja heidän edustajaansa jäsen Sánchez Presedoa ja liberaaleja ja heidän edustajaansa jäsen Bowlesia, sillä he työskentelivät kanssani erittäin menestyksekkäästi kompromissitekstin parissa, joka tänään esitetään komission valkoisesta kirjasta tehtynä mietintönä. Olemme tällä kertaa onnistuneet saavuttamaan erittäin suuren, ryhmien rajat ylittävän enemmistön ja päässeet hyvin toteuttamiskelpoiseen kompromissiin, jota voidaan pitää suuntaviivana Euroopan komission tulevassa työssä ja myöhemmin lainsäädäntöprosessin aikana parlamentin ja neuvoston työssä.
<P>
Olemme tehneet mietinnössä selväksi - ja aivan oikeutetusti -, että kilpailusääntöjen rikkomiseen liittyen parlamentin kanta on unionin perinteiden mukaisesti se, että toimiin ryhtyminen on ensisijaisesti viranomaisten - sekä kansallisten kilpailuviranomaisten että unionin kilpailuviranomaisen - tehtävä. Näin ei synny ikään kuin toista tahoa, joka olisi samalla tasolla virallisen kartellien torjumistoiminnan kanssa. Olemme tietoisesti valinneet Euroopassa eri tien kuin Yhdysvallat, jonka tilanteeseen omaamme usein verrataan.
<P>
Parlamentissa ollaan yhtä mieltä siitä, että niin kutsuttuihin ryhmäkanteisiin on löydettävä ratkaisu. Jos yksityisen lainvastainen toiminta vahingoittaa hyvin monia henkilöitä, jotka kärsivät suhteellisen pieniä tappioita, oikeudenkäynteihin, joissa tavallinen prosessioikeus ei yksinkertaisesti ole tarpeeksi tehokas, tarvitaan erillinen ratkaisu. Tällaisen välineen luominen on myös osa oikeussuojan tarjoamista ja sisämarkkinoiden jatkokehittämistä. Tästä olemme yhtä mieltä.
<P>
Olemme samaa mieltä myös siitä, ettemme halua Eurooppaan kehittyvän Yhdysvaltojen kaltaista oikeudenkäyntien tehtailua, jossa liikkuu vuosittain 240 miljardia dollaria. Yhdysvaltojen malli ei loppujen lopuksi ole kuluttajien edun mukainen, vaan, kuten kaikki tiedämme aiheeseen liittyvistä kirjoista, hyödyttää pääasiassa amerikkalaisia lakitoimistoja. Tällä ei ole juurikaan tekemistä oikeusvaltion periaatteen kanssa, emmekä haluakaan sillä olevan. Sovimme, ettei Amerikan järjestelmän prosessioikeudellisia kidutusvälineitä tule ottaa käyttöön Euroopassa. Tämä koskee erityisesti todisteiden vastaanottamista ja kuluja. Tämä on erittäin tärkeä näkökohta.
<P>
Totesimme myös olevamme pohjimmiltaan sitä mieltä, että periaatteen näkökulmasta EU:n lainsäädäntö voi toimia vain suostumukseen perustuvana ratkaisuna ja että ulkopuolelle jäämisen mahdollistava ratkaisu voitaisiin sallia tässä yhteydessä vain, jos jäsenvaltioilla on jo samankaltainen ratkaisu ja jos kansallinen perustuslaki sallii sen. Kaikkien maiden kansallinen perustuslaki ei mahdollista suostuvuuteen perustuvuutta, ja se on ristiriidassa myös aikuiskuluttajan periaatteen kanssa.
<P>
Huomautamme jatkuvasti siitä, että Euroopan komissio on täysin unohtanut käsitellä tässä valkoisessa kirjassa tuomioistuinten ulkopuolisia käsittelyjä. Kilpailun pääosasto ja komissio ovat siirtyneet suoraan oikeudenkäynteihin. Parlamentissa oikeuspolitiikasta käytyjen keskustelujen perusteella olemme kuitenkin jo vuosien ajan tienneet, ettei oikeudenkäynti ole aina paras tapa edetä ja että tuomioistuinten ulkopuoliset sovittelumekanismit sopivat usein paljon paremmin ongelmien ratkaisemiseen. Sitä paitsi kuluttaja-asioiden pääosastossa samasta aiheesta tehtävä rinnakkainen työ on edennyt paljon pidemmälle. Pääosasto käsitteli laajasti näitä vaihtoehtoisia riitojenratkaisuvälineitä vihreässä kirjassaan - siis yhtä kuulemisvaihetta aiemmin. Olemme ehdottomasti sitä mieltä, että Euroopan komission on kiireesti työstettävä asiaa uudelleen.
<P>
Lopuksi vielä yksi hyvin merkittävä asia: emme halua lainsäädännön olevan pirstoutunutta. Nyt kilpailuoikeus luo tällaisen välineen. Kuluttajansuoja tulee kyseeseen samassa yhteydessä. Tiedämme, että jossain vaiheessa jotakin samankaltaista harkitaan pääomamarkkinaoikeuden, ympäristöoikeuden ja sosiaalioikeuden yhteydessä. Mielestämme on ehdottoman tärkeää, että harkintaan otetaan myös horisontaalinen lähestymistapa ja että vähintään tuemme prosessioikeudellisia välineitä, jotka ovat kaikilla alueilla jotakuinkin yhtenevät, horisontaalisella välineellä. Tämä on ratkaisevan tärkeää.
<SPEAKER ID="463" NAME="Ján Figel'">
komission jäsen. - (EN) Arvoisa puhemies, tuen komission puolesta jäsen Lehnen mietintöä, jonka talous- ja raha-asioiden valiokunta on hyväksynyt ja jonka hyväksyminen on osoitus poliittisten ryhmien välistä vahvasta yksimielisyydestä. Olemme iloisia siitä, että mietintö tukee voimakkaasti valkoista kirjaa.
<P>
Komissio on pannut merkille, että mietintö tukee valkoisen kirjan toteamusta siitä, että Euroopan yhteisön kilpailuoikeuden rikkomisesta kärsineet kohtaavat tällä hetkellä huomattavia vaikeuksia vaatiessaan korvausta kärsimästään vahingoista. Olemme yhtä mieltä siitä, että toimenpiteisiin on ryhdyttävä, jotta vahinkoa kärsineille voidaan taata täysimääräinen korvaus.
<P>
Olemme samaa mieltä myös siitä, että ryhmäkanteet ovat ratkaisevan tärkeitä kuluttajien ja pienten yritysten kannalta, sillä ne antavat näille realistisen ja tehokkaan mahdollisuuden saada korvaus satunnaisesta vahingosta. Komissio on talous- ja raha-asioiden valiokunnan mietinnön kanssa täysin samaa mieltä myös siitä, että turhia oikeudenkäyntejä ja oikeudenkäynteihin liittyviä väärinkäytöksiä on vältettävä. Siksi ryhmäkannemenettelyihin tulee liittää asianmukaiset suojakeinot.
<P>
Olemme myös täysin samaa mieltä siitä, että ryhmäkanteiden lähestymistavan on oltava johdonmukainen ja että eri alueiden, kuten kilpailuoikeuden tai kuluttajansuojalainsäädännön, aloitteiden välinen yhteensopivuus on siksi taattava. Samalla komissio suhtautuu myönteisesti toteamukseen, jonka mukaan johdonmukainen lähestymistapa ryhmäkanteisiin ei välttämättä tarkoita, että kaikki alueet on käsiteltävä yhdellä ja samalla horisontaalisella välineellä. Johdonmukaisuusvaatimus ei saa kohtuuttomasti viivästyttää sellaisten toimenpiteiden kehitystä, joiden katsotaan olevan välttämättömiä Euroopan yhteisön kilpailuoikeuden täyden täytäntöönpanon kannalta.
<SPEAKER ID="464" NAME="Gabriela Creţu" LANGUAGE="RO">
Sisämarkkina- ja kuluttajansuojavaliokunta perustaa kantansa tiettyyn tosiasiaan: kilpailuoikeuden rikkomisesta aiheutuvat haitalliset vaikutukset tuntuvat taloudellisesti usein myyntiketjun loppupäässä ja koskevat erityisesti loppukäyttäjiä ja pienyrityksiä.
<P>
Tässä tapauksessa kärsittyjen tappioiden korvaaminen on tärkeää, mutta samalla korvauksia on vaikea saada, sillä tappiot koskevat niin monia tahoja ja niin pieniä summia. Tästä syystä olemme pyytäneet lainsäädännöllisten ja muiden kuin lainsäädännöllisten toimien pakettia, joka tarjoaisi kaikille vastaavassa tilanteessa oleville unionin kansalaisille työkalun, jolla he voivat puolustaa oikeuttaan täysimääräiseen korvaukseen.
<P>
Tuemme kaikkia toimia, joilla pyritään poistamaan tämän tavoitteen saavuttamiseen liittyvät ongelmat: asiakirjoihin tutustumisen helpottamista, oikeudenkäyntikulujen alentamista ja todistustaakan kääntämistä.
<P>
Pidämme myönteisenä komission ehdotusta yhdistää oikeutettujen yksiköiden nostamat edustukselliset kanteet sellaisten edustuksellisten kanteiden kanssa, jotka ilmaisevat selkeää suostumusta. Olemme kuitenkin sitä mieltä, että ulkopuolelle jäämisen mahdollistavista edustuksellisista kanteista on käytävä lisää keskustelua, sillä niiden etuna on "kerralla lopullinen" ratkaisu ja epävarmuuden vähentyminen.
<SPEAKER ID="465" NAME="Ioan Lucian Hămbăşan">
PPE-DE-ryhmän puolesta. - (RO) Vaikka EU:n perustamissopimuksessa selvästi kielletään kartellit ja muunlainen kilpailuoikeuden rikkominen, näistä vahinkoa kärsivien Euroopan yhteisön kuluttajien on vaikea vaatia korvausta.
<P>
Esimerkiksi Romaniassa sementtiteollisuuden alan kartelli sai äskettäin useiden miljoonien eurojen sakot. Voimassa oleva lainsäädäntö ei kuitenkaan velvoita viranomaisia, joiden toimivaltaan kilpailun valvominen kuuluu, osallistumaan vahinkoa kärsineiden korvausasiaan.
<P>
Haluaisin painottaa sitä, että viranomaisten tulisi ottaa huomioon maksettu tai maksettava korvaus, kun he määrittävät väärinkäyttöön syylliseksi osoitettujen yritysten sakon. Näin voitaisiin estää aiheutetun vahingon ja sovellettavien rankaisutoimenpiteiden väliset ristiriidat ja varmistaa erityisesti, että tämänkaltaisesta menettelystä kärsineet saavat korvauksen.
<P>
Tästä syystä suhtaudun myönteisesti komission aikomukseen parantaa keinoja, joilla taataan kilpailuoikeuden rikkomisesta kärsineiden kuluttajien oikeudet Euroopassa.
<P>
Parlamentti esitti hyvin selvästi, ettei Euroopassa tule olla ulkopuolelle jäämisen mahdollistavaa järjestelmää. Siksi vahinkoa kärsineet on nimettävä mahdollisimman nopeasti valituksen tekemisen yhteydessä.
<P>
Suostumukseen perustuva järjestelmä takaa sen, että kilpailuoikeuden rikkomisesta vahinkoa kärsineet saavat korvauksen. Parlamentti ei halua kenenkään muun, kuten asianajajien, ammattijärjestöjen tai kuluttajansuojaviraston, hyötyvän yksityisten kanteiden ansiosta.
<P>
Lisäksi uskon, että parlamentti lisää mukaan uuden tärkeän osan, joka on jäänyt pois komission ehdotuksesta. Vaihtoehtoiset riitojenratkaisumenettelyt ovat useissa tapauksissa paljon oikeusprosesseja tehokkaampia vaihtoehtoja vahinkoa kärsineille, joilla on oikeus korvaukseen. Viittaan siihen tosiasiaan, että korvauksen hakemisen yhteydessä sovittelut on aloitettava ensisijaisesti tuomioistuinten ulkopuolella. Vaihtoehtoisten menettelyjen kulut ovat huomattavasti alhaisemmat kuin yksityisten kanteiden, sillä kuluttajat saavat korvauksen kärsityistä vahingoista paljon nopeammin.
<SPEAKER ID="466" NAME="Antolín Sánchez Presedo" LANGUAGE="ES">
Arvoisa puhemies, arvoisa komission jäsen ja hyvät kollegat, talous- ja raha-asioiden valiokunta hyväksyi tämän mietinnön yksimielisesti. Lopputulos on erinomainen ja, ottaen huomioon kyseessä olevien asioiden vaikeuden, monimutkaisuuden ja kiistanalaisuuden, myös harvinaislaatuinen. Se edistää ja lujittaa uutta yksityisten kanteiden pilaria, joka on olennaisen tärkeä yhteisön kilpailupolitiikan tehostamisen kannalta. Tämä on uusi askel kohti edistyneempää ja tehokkaampaa vastuupolitiikkaa, joka kunnioittaa entistä paremmin vahinkoja kärsineiden oikeuksia ja asettaa lainsäädännön rikkojat tehokkaammin vastuuseen.
<P>
Siksi haluan ensimmäiseksi onnitella esittelijä Lehneä, joka on ollut ensisijaisesti vastuussa tämän tehtävän saattamisesta onnistuneeseen lopputulokseen. Hänen ajatustensa laadukkuus, hänen avoin mielensä ja valmiutensa ryhtyä vuoropuheluun sekä hänen taitonsa erottaa parhaat kompromissit ovat olleet keskeisiä tämän lopputuloksen saavuttamisessa. Haluan kiittää myös lausuntojen valmistelijoita, varjoesittelijöitä ja tarkistusten esittäjiä, jotka ovat tehneet huomattavaa työtä mietinnön edistämiseksi.
<P>
Yhteisön kilpailuoikeuden rikkomisesta johtuvia vahingonkorvauskanteita koskeva komission valkoinen kirja on vastaus pyyntöön, jonka Euroopan parlamentti esitti suurelta osin hyväksymästään vihreästä kirjasta antamassaan päätöslauselmassa.. Näin on muun muassa siltä osin kuin kirja tukee julkisten ja yksityisten oikeustoimien toisiaan täydentävää luonnetta sekä kannattaa ryhmäkanteita - tosin välttäen Yhdysvaltain kaltaista ryhmäkanteiden liiallisuutta - ja helpottaa näin korvausten vaatimista, ehdottaa mahdollisuutta tutustua asianmukaisiin tietoihin oikeudellisen valvonnan alla vastustaen kuitenkin tietojen kalastelua sekä vaatii erillisten kanteiden ja jatkokanteiden nostamista sekä vapaaehtoisten korvausten järjestelmää.
<P>
Mietintö puolustaa parlamentin osallistumista yhteispäätösmenettelyyn yhteisön kilpailuoikeuden rikkomisesta johtuvien vahingonkorvauskanteiden nostamista koskevan lainsäädännön laatimisen yhteydessä. Tätä kantaa ei tule ymmärtää siten, että yhteisön toimivaltapolitiikan asema lainsäädännön oikeudellisena perustana kiistettäisiin, vaan siten, että alan tavanomaisen menettelyn vaatimuksia nostetaan, jotta ne vastaavat perustamissopimuksessa tunnustettuja korkeampia arvoja.
<P>
Jos asetuksella on merkittävä vaikutus perusoikeuteen, kuten kansalaisten oikeuteen nauttia tehokasta oikeussuojaa - joka on osa EU:n ja jäsenvaltioiden järjestelmää -, demokratia perusperiaate ja kansallisten oikeudellisten periaatteiden kunnioittaminen - joiden mukaan tällaisia asioita voidaan säännellä vain oikeustason säännöksillä tai toisin sanoen kansan suorien edustajien toimilla, edellyttävät Euroopan parlamentin osallistumista lainsäädäntään.
<P>
Lisäksi mietintö esittää horisontaalisen, yhtenäisen lähestymistavan sellaisten yhteisten ongelmien ratkaisemiseen, joita yksityisten kanteiden nostaminen kilpailuoikeuden puitteissa saattaa aiheuttaa muilla aloilla. Näin vältytään pirstoutuneelta ja epäjohdonmukaiselta lähestymistavalta.
<P>
Yksityisiä kanteita voidaan nostaa julkisten elimien toimesta sekä ryhmäkanteiden tai yksittäisten kanteiden kautta. Tämän toisen järjestelyn voivat toteuttaa suoraan vahinkoja kärsineet tai epäsuoraan oikeutetut yksiköt, kuten kuluttaja- tai ammattijärjestöt, jotka voivat olla ennalta nimettyjä tai tapauskohtaisesti määritettyjä. Kun kanteen nostaja on oikeutettu yksikkö, vahinkoja kärsineiden ryhmä on määritettävä hakemuksen toimittamisen yhteydessä. Yksittäiset vahinkoja kärsineet voidaan nimetä myöhemmin, mutta kuitenkin mahdollisimman pian ilman tarpeetonta viivytystä ja olemassa olevan lainsäädännön mukaisesti. Tämä ratkaisu on hyvin tärkeä pienten ja hajanaisten vahinkojen tapauksissa.
<P>
Mietinnössä nousee tasapainoisella tavalla esiin kysymys oikeudesta tutustua jatkokanteiden nostamiseen tarvittaviin tietoihin. Liikesalaisuuksien säilyminen tulee turvata, samoin kuin sakoista vapauttamista tai niiden lieventämistä koskevien ohjelmien tehokkuus. Näitä ohjelmia varten pyydetään ohjeita.
<P>
Edellytykset asetetaan siten, että yhteisön kilpailuviranomaisten verkostoon kuuluvan viranomaisen tekemät päätökset voivat tulla sitoviksi toisessa jäsenvaltiossa ja siten, että vastuun periaatteen mukaisesti todistustaakka käännetään ja todistetussa rikkomisessa oletusarvona on tuottamus.
<P>
On myös syytä korostaa eteenpäin välittämisen hyväksymistä puolustuksena epäsuorasti vahinkoja kärsineiden kohdalla ja järjestelmää, joka yksinkertaistaa ja vähentää oikeudenkäyntikuluja. Lisäksi haluan painottaa julkisoikeudellisten ja yksityisoikeudellisten kanteiden välistä myönteistä vuorovaikutusta sekä vahinkoja kärsineiden korvausten edistämisessä että kanteiden nostamisen viisivuotiskauden vakiinnuttamisessa.
<P>
Lopuksi haluan ilmaista kiitollisuuteni komissiolle vuoropuhelusta, jota on ylläpidetty koko tämän prosessin ajan ja pyytää komission jäsentä toimittamaan viipymättä sen kehittämiseen tarvittavat aloitteet.
<SPEAKER ID="467" NAME="Diana Wallis" LANGUAGE="EN">
Arvoisa puhemies, haluan aluksi kiittää jäsen Lehneä hänen laatimastaan mietinnöstä ja vahvistaa, että ryhmäni tukee mietintöä.
<P>
Totean myös, että mielestäni on hieman outoa, että tämä keskustelu käydään myöhään illalla, kun samaa aihetta koskeva kysymys on käsiteltävänä huomisaamulla. Olisi ollut järkevää käsitellä asiat yhdessä.
<P>
Haluan kehua mietintöä sanomalla, että ryhmäni lähtökohtana on "tehdä oikeutta" - tehdä oikeutta koko Euroopan unionin pk-yrityksille ja kuluttajille, jotka kohtaavat sopimatonta ja kilpailua rajoittavaa toimintaa. Muutama viikko sitten ryhmäni järjesti seminaarin parlamentissa Brysselissä. Minuun vaikuttivat suuresti eräät osallistujamme, jotka olivat tällaisen kilpailunvastaisen toiminnan riskialueella - ja mikä ironista, juuri sementtiteollisuuden alalla. Mitä he sanoivatkaan? Viettehän tätä eteenpäin: tarvitsemme jotain, joka antaa meille mahdollisuuden saada vastuuseen nämä Euroopan markkinoiden epäasialliset toimijat.
<P>
Haluamme Euroopan laajuisen ratkaisun ja haluamme sen mahdollisimman nopeasti, sillä jos emme sitä saa, oma ennusteeni ja varoitukseni on seuraava: osa jäsenvaltioista kehittää järjestelmiä, jotka johtavat edullisimman oikeuspaikan etsimiseen tuomioiden vapaan liikkuvuuden seurauksena. Siksi pyydän - eurooppalainen järjestelmä mahdollisimman nopeasti.
<SPEAKER ID="468" NAME="Puhemies">
- (EN) Varmistan, että esityslistaa koskeva mainintanne saatetaan esityslistasta vastaavan puheenjohtajakokouksen tietoon. Joskus se tekee virheitä.
<SPEAKER ID="469" NAME="Nils Lundgren">
IND/DEM-ryhmän puolesta. - (SV) Arvoisa puheenjohtaja, sisämarkkinat ovat ehdottomasti EU:n suurin panos Euroopan vapauden ja vaurauden hyväksi. Ne edellyttävät muun muassa tehokasta kilpailulainsäädäntöä. Nyt huomion kohteena ovat kilpailuoikeuden rikkomiseen liittyvät vahingonkorvaukset.
<P>
Kansalaisten ja yritysten mahdollisuuteen vaatia korvauksia on hyviä perustavanlaatuisia syitä. Jäsen Lehnen mietinnöstä ilmenevät - osittain tahattomasti - asiaan liittyvät ongelmat ja riskit. Valkoisessa kirjassa puhutaan Euroopan oikeudellisesta kulttuurista, mutta sellaista ei ole olemassa. Sääntöjä ei tule perustaa toiveajatteluun. Esittelijä haluaa meidän välttävän amerikkalaistyylistä korvauskulttuuria. Myös tämä on toiveajattelua. Päinvastoin, tällaisen kulttuurin kehittymisen riski on suuri.
<P>
EU:n toimielinten ja jäsenvaltioiden välinen vastuunjako on jätetty huomiotta. Toissijaisuusperiaatteen edellytyksistä ei ole tehty objektiivista analyysiä. Periaatetta ei yksinkertaisesti oteta tosissaan.
<P>
Myös monet muut kohdat ovat epäselviä ja osa taas vaarassa olla täysin mielivaltaisia. 7 ja 11 kohta herättävät huolestuneisuutta. Kilpailuoikeuden rikkomiseen perustuvien vahingonkorvauskanteiden tulee olla itsestään selvä lähtökohta. Se edellyttää, että rikos on vahvistettu oikeudessa. Tämän jälkeen lainvoimaisuus pätee myös yksittäisten kanteiden yhteydessä, eikä yksittäisistä jutuista annettuja tuomioita voida muuttaa.
<P>
15 ja 18 kohta antavat kantajalle mahdollisuuden valita itselleen edullisimman oikeusjärjestelmän. Tämä aiheuttaa oikeudellista epävarmuutta ja johtaa edullisimman oikeuspaikan etsimiseen, josta tulee todellinen uhka.
<P>
Tietojen epäsymmetristä jakautumista on määrä vähentää pakottamalla yritykset antamaan tietoja kantajalle. Tämä johtaa tärkeiden yritystietojen subjektiiviseen käsittelyyn ja tarjoaa mahdollisuuden niiden väärinkäyttöön.
<P>
Tässä vaiheessa riskejä ja epäselviä kohtia on vielä aivan liian paljon. Parlamentin tulisi siksi hylätä tämä mietintö ja pyytää yksityiskohtaisempi analyysi aiheesta ennen päätöksen tekemistä.
<SPEAKER ID="470" NAME="Andreas Schwab" AFFILIATION="PPE-DE">
- (DE) Arvoisa puheenjohtaja, hyvät kollegat, ensin kiitän suuresti esittelijä Lehneä, joka on tehnyt erinomaista työtä ja löytänyt sopivia ratkaisuja hyvin vaikeisiin kysymyksiin yhteisymmärryksessä muiden ryhmien jäsenten kanssa.
<P>
Huomaan keskustelusta, että olemme kaikki samaa mieltä siitä, että tarvitsemme horisontaalisen lähestymistavan kaikkiin ryhmäkanteisiin. Siksi pyydän, ettei komissio anna yksittäisten pääosastojen erillisiä ehdotuksia kullakin erillisellä alueella, vaan parhaassa tapauksessa antaa meille ryhmäkannemenettelyn, joka kattaa kaikki Euroopan sisämarkkinoihin, Euroopan kansalaisiin ja tietysti - kuten jäsen Wallis sanoi - Euroopan pk-yrityksiin liittyvät alueet. Olemme yhtä mieltä siitä, että kartellien vuoksi vahinkoa kärsineiden etuja on ajettava tehokkaasti ja että Euroopan talouteen on kohdistettava kartellivalvontaa sosiaalisen markkinatalouden periaatteen mukaisesti. Emme halua erilaisia kansallisia säännöksiä väärinkäytettävän edullisimman oikeuspaikan etsimisen muodossa.
<P>
Tämän illan keskustelu ei kuitenkaan ole tarjonnut paljonkaan tietoa siitä, mikä olisi tehokkain tapa tämän saavuttamiseen, sillä mielestäni ryhmäkanteiden mahdollisuudet yliarvioidaan usein. Siksi on tärkeää asettaa taas tiettyjä mittapuita, joihin kaikkia ryhmäkannemenettelyjä verrataan. Meidän on vastattava kysymykseen, onko kuluttajien tai vahinkoja kärsineiden oikeussuojan parantaminen ryhmäkanteiden, rajat ylittävien oikeudenkäyntien ja useampaan kuin yhteen jäsenvaltioon vaikuttavien oikeudenkäyntien yhteydessä todella tarpeen. Jäsenvaltioiden perustuslain asettamat rajoitukset - ulkopuolelle jättäytyminen, suostumukseen perustuva osallistuminen ja lukuiset muut tekijät - on otettava huomioon eurooppalaisessa menettelyssä. Jos tämä ei ole mahdollista - kuten komissio on jo osittain myöntänyt -, meidän on otettava mukaan jäsenvaltioiden oikeusvälineet ja luotava yhteinen menettely jäsenvaltioiden parlamenttien kanssa, jotta voimme ajaa Euroopan kuluttajien etuja.
<P>
Pyrimme ehdottomasti välttämään Euroopassa Yhdysvaltain mallin mukaisia joukkokanteita. Haluamme taata korvauksen myöntämisen, mutta vain niille, joille on todellisuudessa aiheutunut vahinkoja. Haluamme kehottaa niin painokkaasti kuin mahdollista välttämään perusteettomia kanteita ja edistää vaihtoehtoisia sovittelumenettelyjä.
<SPEAKER ID="471" NAME="Olle Schmidt" AFFILIATION="ALDE">
- (SV) Arvoisa puhemies, myös minä haluan kiittää jäsen Lehneä rakentavasta ja perusteellisesta mietinnöstä, joka käsittelee tärkeitä kilpailuoikeuteen liittyviä kysymyksiä ja parantaa kuluttajansuojaa.
<P>
Euroopan yhteisöjen tuomioistuin antaa yksityishenkilöille ja yrityksille oikeuden kilpailuoikeuden rikkomisesta aiheutuneiden vahinkojen korvauksiin. Tästä huolimatta todellisuus on se, että yksityishenkilöt, joille on aiheutunut vahinkoa yhteisön kilpailuoikeuden rikkomisesta, saavat harvoin korvauksen. Meidän on siksi luotava menettelyjä, jotka lisäävät luottamusta ja auttavat yksityishenkilöitä puolustamaan oikeuksiaan yli rajojen.
<P>
Kuluttajat ja pienyritykset eivät uskalla käynnistää oikeuskäsittelyjä, koska pelkäävät pitkiä, venyviä prosesseja ja erityisesti korkeita kuluja. Tähän asiaan tehtävät muutokset edistävät rajat ylittävää kauppaa.
<P>
Jos haluamme, että koko EU:ssa on toimivat sisämarkkinat, joilla ihmiset voivat luottaa siihen, että heidän tapauksensa tutkitaan oikeudellisesti varmalla tavalla ja että he saavat täysimääräisen korvauksen aiheutuneista vahingoista eli tappiosta, meidän on luotava uusia menettelyjä ryhmäkanteiden helpottamiseksi.
<P>
Ryhmäkanteista puhuttaessa esiin otetaan aina Yhdysvallat ja sen käytännöt ja ääripäät. Meidän tulee tietysti oppia tästä, mutta emme saa kuitenkaan antaa pelotella itseämme. Euroopan järjestelmän on oltava eurooppalainen, ei amerikkalainen. Jos mitään ei tehdä, tilanne menee vain pahemmaksi.
<SPEAKER ID="472" NAME="Ján Figel'">
komission jäsen. - (EN) Arvoisa puhemies, kiitän kaikkia hyvin mielenkiintoisista puheenvuoroista ja erityisesti Klaus-Heiner Lehneä johdantoesityksestä. Olen kuunnellut teitä kiinnostuneena ja ymmärrän nyt, miksi täällä vallitsee tällainen yhteisymmärrys ja miksi työskentelette yhdessä tämän asian parissa valiokunnassa ja myös täysistunnossa.
<P>
Minulla ei ole paljonkaan lisättävää, paitsi ehkä oikeusperustasta. Riippuu tietysti ehdotetun toiminnan tavoitteista ja sisällöstä, mutta haluan komission jäsenenä vakuuttaa teille - ehkä toiseen vastuualueeseen liittyen, mutta puhun nyt komission puolesta -, että pyrimme hyvin läheiseen yhteistyöhön parlamentin kanssa. Nähtäväksi jää, miten tämä toteutetaan käytännön konkreettisten kohteiden tai kysymysten yhteydessä. Pyrimme kuitenkin tekemään parlamentin kanssa läheistä yhteistyötä, tai ainakin niin läheistä kuin sovellettava oikeusperusta antaa myöten.
<P>
Mitä tulee mainitsemaanne pirstoutuneisuuteen ja horisontaaliseen lähestymistapaan, uskon, että komission vastaus on johdonmukainen ja yhtenäinen lähestymistapa - mikä käy hyvin selväksi valkoisesta kirjasta. Lisäksi mielestäni Euroopan oikeusperinne ja oikeuskulttuurin juuret eroavat monesti mainituista amerikkalaisista vastineistaan. Voimme kuitenkin oppia muilta ja kehittää järjestelmäämme.
<P>
Julkiseen noudattamisen valvontaan ja oikeusjärjestykseen liittyen olen tietysti sitä mieltä, ettei valvontaa pidä missään tapauksessa vähentää. 81 ja 82 artikla ovat hyvin tärkeitä EU:n yhteismarkkinoiden ja yhteisten politiikkojen pilareita. Niissä on kyse oikeudesta, ja vahingonkorvauskanteet täydentävät tätä lainvalvontaa.
<P>
Viimeisenä - mutta ei ehkä vähäisimpänä - tuomioistuinten ulkopuoliset sovittelut. Komissio on niiden kannalla, mutta tällainen toivottu lähestymistapa edellyttää olemassa olevaa ja toimivaa tehokasta vahingonkorvauskanteiden oikeudenkäyntijärjestelmää jäsenvaltioiden tasolla. Siksi jäsenvaltioita on kannustettava ja autettava, jotta nämä asiat ja järjestelmät saadaan toimimaan EU:n kaikissa jäsenvaltioissa. Sen jälkeen voimme palata näihin kohtiin.
<P>
Suuri kiitos kuitenkin tästä keskustelusta, joka oli myös minulle hyvin mielenkiintoinen. Hyvää jatkoa.
<SPEAKER ID="473" NAME="Klaus-Heiner Lehne">
esittelijä. - (DE) Arvoisa puhemies, arvoisa komission jäsen, aluksi haluan kiittää avuliaita ystäviäni heidän suuresta panoksestaan. Puhalsimme kaikki yhteen hiileen ja pääsimme hyvään lopputulokseen.
<P>
Sanon kuitenkin hyvin selvästi komissiolle seuraavaa, jotta asiaan ei jää väärinkäsityksen varaa: parlamentin näkökulmasta ei tule kysymykseenkään, että komissio esittää pöytälaatikosta kaivetun lakiehdotuksen. Ei siis tule kysymykseenkään. Odotamme komission ottavan huomioon tänään päätetyt asiat ja sisällyttävän ne ehdotettavaan lainsäädäntöön.
<P>
Horisontaalisen lähestymistavan tärkeys ei perustu pelkästään aiemmin esittämiini näkökohtiin. Komission jäsen otti itse esiin oikeusperustan kysymyksen. Kun on kyse näin tärkeästä hankkeesta, käyttöön on otettava lähestymistapa, joka takaa sen, että parlamentti osallistuu lainsäädännön laatimiseen tasavertaisesti komission kanssa. Jos lähestymistapa perustuu vain kilpailuoikeuteen, voimassa olevan Nizzan sopimuksen vaatimukset eivät toteudu. Tämä on samalla hyvin perustavanlaatuinen poliittinen perustelu sille, miksi pidämme horisontaalista ratkaisua oikeana. Komission tulee harkita asiaa tarkkaan.
<P>
Toinen ratkaiseva asia on mielestäni se, että tarvitsemme yhä ratkaisun tuomioistuinten ulkopuolisia sovitteluja koskevaan kysymykseen. Puhuitte aiemmin lähentymisestä kilpailun pääosaston työn kanssa. Verrattaessa kuluttajansuojaa koskevaa vihreää kirjaa ja kilpailua koskevaa valkoista kirjaa toisiinsa ei kuitenkaan välttämättä ensimmäiseksi synny vaikutelmaa lähentymisestä. Selvin esimerkki tästä on tuomioistuinten ulkopuolisten sovittelumenettelyjen käsittely - tai pikemmin käsittelyn puute - valkoisessa kirjassa.
<P>
Asiaan liittyy vielä useita muitakin ongelmia, joihin odotamme ratkaisua. Haluan mainita vielä lyhyesti kysymyksen mahdollisuudesta tutustua Euroopan komission asiakirjoihin. Kaikissa rikosoikeudenkäynneissä, joissa vaaditaan korvausta, on mahdollisuus päästä tarkastelemaan yleisen syyttäjän asiakirjoja. Miksi tämä ei päde Euroopan komissioon? Sitä en ymmärrä.
<P>
Sama koskee seuraamusten määräämistä: myös siinä on otettava huomioon se, että korvauksen vaatimisen on oltava tulevaisuudessa mahdollista. Komission on muokattava myös tähän asiaan liittyvää tekstiä ja esitettävä tekstejä ja ehdotuksia, jotka ovat valkoisessa kirjassa tähän mennessä esitettyjä yksityiskohtaisempia. Jotta vältytään väärinkäsityksiltä, sanon hyvin selkeästi parlamentin näkökulmasta seuraavaa: odotamme enemmän kuin mitä valkoisessa kirjassa esitetään ja odotamme myös kilpailun pääosaston ja komission noudattavan ehdotuksiamme. Muuten Euroopan parlamentti nousee vastarintaan.
<SPEAKER ID="474" NAME="Puhemies">
- (EN) Kiitän kaikkia tähän tärkeään aiheeseen liittyvistä puheenvuoroista. Kiitän myös komission jäsentä, henkilökuntaa ja tulkkeja.
<P>
Keskustelu on päättynyt.
<P>
Äänestys toimitetaan torstaina 26. maaliskuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="982" NAME="Katrin Saks  " AFFILIATION="PSE">
kirjallinen. - (ET) Parlamentin mietinnössä painotetaan sakkojen määräämättä jättämistä tai lieventämistä koskevien ohjelmien hyödyllisyyttä kartellitapausten paljastamisessa. Ilokseni voin nyt kertoa, että Viron parlamentissa keskustellaan parhaillaan tällaisen ohjelman luonnoksesta. Tästä on tarkoitus tulla keskeinen osa kartellien torjuntaa, joka on tärkeää yhteismarkkinoiden toiminnan parantamisen ja kuluttajien oikeuksien suojelemisen kannalta, sillä kartellisopimukset saattavat nostaa kuluttajahintoja jopa 25 prosenttia.
<P>
Uskon kuitenkin, että myös edustuksellisilla kanteilla voi olla merkittävä vaikutus kilpailuoikeuden toteuttamisen tehokkuuteen ja kuluttajansuojan parantamiseen. Siksi meidän on keskitettävä huomiota myös niihin, niin Virossa kuin koko Euroopan unionissa. Tutkimus on osoittanut, että edustukselliset kanteet parantaisivat huomattavasti kuluttajien halukkuutta puolustaa oikeuksiaan. Maissa, joissa kuluttajien aktiivisuus kaatuu menettelyjen monimutkaisuuden ja korkeiden kulujen pelkoon, edustuksellisten kanteiden kaltaiset toimet ovat ratkaisevan tärkeitä.
