<CHAPTER ID="010">
Edellisen istunnon pöytäkirjan hyväksyminen
<SPEAKER ID="204" NAME="Ilda Figueiredo" AFFILIATION="GUE/NGL">
(PT) Arvoisa puhemies, haluan esittää työjärjestyspuheenvuoron. Me äänestimme tänä aamuna oikeuttaaksemme Euroopan unionin ja Marokon väliset neuvottelut. Komissio on tänään julkaissut asiakirjan, jossa se toteaa, että EU:n ja Marokon väliset maatalous- ja elintarvikealaa sekä kalastusalaa koskevat neuvottelut edistyvät. Haluaisin näin ollen tietää, tarkoittiko Euroopan parlamentin sosialistien ja demokraattien ryhmän puheenjohtaja näitä neuvotteluita pyytäessään tänä aamuna neuvotteluihin vedoten, että tämän päivän esityslistalta poistetaan keskustelu Aminatou Haidarista, länsisaharalaisesta aktivistista, joka on ollut 32 päivän ajan nälkälakossa ja joka on tällä hetkellä hengenvaarassa. Tämä seikka on selvitettävä asianmukaisesti, sillä tämänaamuisia tapahtumia ei voida hyväksyä.
<SPEAKER ID="205" NAME="Puhemies">
(DE) Kiitos, jäsen Figueiredo. En valitettavasti voi vastata kysymykseenne, sillä en itsekään enää muista, mitä ryhmän puheenjohtaja totesi puoliltapäivin pitämässään puheenvuorossa.
<SPEAKER ID="206" NAME="Izaskun Bilbao Barandica" AFFILIATION="ALDE">
(ES) Arvoisa puhemies, esityslistalta poistettiin tänä aamuna kaksi kohtaa. Haluaisin tarkempia tietoja poliittisten ryhmien välisestä päätöslauselmasta. Voisitteko tarkentaa, minkä työjärjestyksen kohdan perusteella asia otettiin esiin ja tänään iltapäivällä käsiteltäväksi aiotun esityslistan kohdan poistamisesta järjestettiin välitön äänestys?
<P>
Mielestäni tämä on tärkeä asia, ja tänään paikalla oleville parlamentin jäsenille on tiedotettava tästä viipymättä.
<SPEAKER ID="207" NAME="Puhemies">
(DE) Hyvä jäsen Bilbao Barandica, tämä koski työjärjestyspuheenvuoroa, joka pidettiin työjärjestyksen 140 artiklan perusteella. 140 artikla mahdollistaa esityslistan muuttamisen. Valitettavasti voin nyt sallia ainoastaan työjärjestyspuheenvuorot. Tätä keskustelua ei aloiteta nyt uudelleen. Jos joku puhuja yrittää avata keskustelun uudelleen, keskeytän hänet välittömästi.
<SPEAKER ID="208" NAME="Willy Meyer" AFFILIATION="GUE/NGL">
(ES) Arvoisa puhemies, työjärjestyksen 177 artiklan nojalla vähintään 40 jäsenen ryhmä voi pyytää keskustelun siirtämistä. Näin kävi tänä aamuna erittäin epätavanomaisella tavalla. Työjärjestyksessä todetaan, että jos siirtämistä aiotaan pyytää, parlamentin puhemiehelle on ilmoitettava asiasta 24 tuntia aiemmin. Tämän jälkeen puhemies ilmoittaa asiasta parlamentille viipymättä.
<P>
Haluaisin tietää, noudatettiinko tätä menettelyä, sillä tilanne, jossa olemme, on varsin epätavanomainen. Kyseessä on ensimmäinen kerta, kun Euroopan parlamenttia on estetty keskustelemasta kaikkien poliittisten ryhmien sopimasta päätöslauselmasta, joka koskee äärimmäisen vakavaa tilannetta, Aminatou Haidarin tapausta. Haluaisin siis tietää, noudatettiinko tässä asiassa työjärjestyksen mukaista menettelyä. Jos sitä ei noudatettu, päätöslauselmasta tulee keskustella välittömästi. Kaikkien poliittisten ryhmien tukema päätöslauselma on otettava uudelleen käsittelyyn ja siitä on äänestettävä.
<SPEAKER ID="209" NAME="Puhemies">
(DE) Onko muita työjärjestyspuheenvuoroja?
<SPEAKER ID="210" NAME="Cristian Dan Preda" AFFILIATION="PPE">
(RO) Halusin vain sanoa, että jäsen Schulz on tällä välin saapunut istuntosaliin. Toivomme, että hän voi vastata kollegamme alussa esittämään kysymykseen, jonka aikana hän ei ollut paikalla.
<P>
(Suosionosoituksia)
<SPEAKER ID="211" NAME="Puhemies">
(DE) Jäsen Preda, tuo oli hyvin lyhyt kysymys, mutta se ei ollut työjärjestyspuheenvuoro.
<SPEAKER ID="212" NAME="Oriol Junqueras Vies" AFFILIATION="Verts/ALE">
(ES) Arvoisa puhemies, myös me viittaamme työjärjestyksen 177 artiklaan. Me emme ymmärrä, miten esityslistalta voidaan 177 artiklan perusteella poistaa kohta, ellei sitä tehdä ennen kyseistä keskustelua tai äänestystä.
<P>
Me katsomme näin ollen, että työjärjestystä on sovellettu virheellisesti. Me pyydämme puheenjohtajaa ratkaisemaan asian.
<SPEAKER ID="213" NAME="Puhemies">
(DE) Vastaan tätä kohtaa koskeviin kysymyksiin. Työjärjestyksen 140 artiklan 2 kohdan nojalla esityslistaa voidaan muuttaa joissain olosuhteissa, muun muassa "puhemiehen ehdotuksesta". Ryhmän puheenjohtaja esitti työjärjestyspuheenvuoron, ja puhemies suostui pitämään siitä äänestyksen. Tämä on työjärjestyksen mukaista.
<SPEAKER ID="214" NAME="Charles Tannock" AFFILIATION="ECR">
(EN) Arvoisa puhemies, pidän työjärjestyspuheenvuoron; viittaan ryhmäni, ECR-ryhmän, puolesta esittämääni pyyntöön lykätä jäsen Schulzin vaatimaa äänestystä kello 15:een, jotta ehtisimme saada selville, mistä tässä kaikessa on kyse. Sitä ei itse asiassa esitetty parlamentille. Puheenjohtaja esitti parlamentille vain jäsen Schulzin esityksen, mutta ei esitystäni lykkäämisestä, joka olisi antanut meille pari-kolme tuntia aikaa rauhoittua ja selvittää tosiasiat. Vastustan sitä, että pyyntöäni ei esitetty parlamentille.
<SPEAKER ID="215" NAME="Puhemies">
(DE) Hyvä jäsen Tannock, jäsen Schulzin esittämä työjärjestyspuheenvuoro on meneillään oleva työjärjestyspuheenvuoro. Teidän työjärjestyspuheenvuoronne on näin ollen tarpeeton.
<SPEAKER ID="216" NAME="Francisco Sosa Wagner" AFFILIATION="NI">
(ES) Arvoisa puhemies, haluan korostaa jäsen Meyerin puheenvuoroa. Puhun lyhyesti. Monet parlamentin jäsenet, suuri osa istuntosalissa olijoista, on hyvin yllättyneitä tämänaamuista ehdotusta seuranneista tapahtumista. Ehdotus hyväksyttiin äänestyksessä hyvin odottamatta ja tavalla, joka antaa ymmärtää, että menettely ei noudata voimassa olevien määräysten henkeä, vaan on niiden vastainen.
<SPEAKER ID="217" NAME="Puhemies">
(DE) Olen selittänyt teille näkemykseni työjärjestyksestä. Menettelyssä noudatettiin työjärjestystä. En voi ottaa vastaan uusia työjärjestyspuheenvuoroja. Pyydän teiltä kärsivällisyyttä. Meillä on vielä kaksi tärkeää asiaa. Jäsen Salafranca, jos haluatte pitää työjärjestyspuheenvuoron, olkaa hyvä. Jos kyse ei ole työjärjestyspuheenvuorosta, joudun keskeyttämään teidät.
<SPEAKER ID="218" NAME="José Ignacio Salafranca Sánchez-Neyra" AFFILIATION="PPE">
(ES) Arvoisa puhemies, kyse on todellakin työjärjestyspuheenvuorosta. Euroopan parlamentin sosialistien ja demokraattien ryhmän puheenjohtaja pyysi tänä aamuna yhteisen päätöslauselmaesityksen poistamista esityslistalta. Tämä päätös on ennenkuulumaton, ja esiin on tuotu vahvoja perusteita, muun muassa se, että Aminatou Haidarin henki saattaa vaarantua.
<P>
Näin ollen ryhmäni ei halunnut vaarantaa tilannetta pitäen mielessä myös jäsen Schulzin esittämät näkemykset.
<P>
En näe kuitenkaan mitään syytä sille, että Euroopan parlamentin kanta vaarantaisi Aminatou Haidarin hengen. En etenkään ymmärrä, mistä syystä meidän pitäisi toimia työjärjestyksen vastaisesti.
<P>
Arvoisa puhemies, 177 artiklassa todetaan yksiselitteisesti, että lykkäämistä koskevista esityksistä on ilmoitettava puhemiehelle vähintään 24 tuntia etukäteen ja ennen keskustelun alkua.
<P>
(Puhemies keskeytti puhujan.)
<SPEAKER ID="219" NAME="Puhemies">
(DE) Hyvä jäsen Salafranca, olen pahoillani, mutta me emme voi jatkaa parlamentin jäsenten tämänaamuisten motiivien tarkastelua. Kysymys siitä, mitä tietoja tänä iltapäivänä on saatu, ei ole enää esityslistalla. Palaan näin ollen esityslistaan.
<P>
(Edellisen istunnon pöytäkirja hyväksyttiin.)
<SPEAKER ID="221" NAME="Bernd Posselt" AFFILIATION="PPE">
(DE) Arvoisa puhemies, 140 artikla ei uskoakseni ole sovellettavissa kiireelliseen menettelyyn. Pyydän teitä sen vuoksi tarkistuttamaan tämän asian työjärjestystä käsittelevällä valiokunnalla, sillä tästä tapauksesta voi muodostua vaarallinen ennakkotapaus.
<SPEAKER ID="222" NAME="Puhemies">
(DE) Hyväksyn toki ehdotuksenne, mutta tämäkään ei ollut työjärjestyspuheenvuoro.
