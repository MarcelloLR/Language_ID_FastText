<CHAPTER ID="008">
Poliittisen ryhmän perustaminen
<SPEAKER ID="014" NAME="Puhemies">
Haluan ilmoittaa teille, että Euroopan parlamentissa on perustettu uusi poliittinen ryhmä nimeltä Identiteetin, perinteiden ja itsenäisyyden puolustajat. Ryhmä koostuu 20 jäsenestä, jotka edustavat yli viidesosaa jäsenvaltioista, joten se täyttää työjärjestyksessä asetetut edellytykset. Ryhmän kokoonpano julkaistaan tämän istuntojakson pöytäkirjassa.
<SPEAKER ID="015" NAME="Martin Schulz" AFFILIATION="PSE">
(DE) Arvoisa puhemies, käytän työjärjestyspuheenvuoron parlamentin työjärjestyksen 29 artiklan nojalla. Sen mukaan perusedellytys on, että parlamenttiin muodostettavan poliittisen ryhmän jäsenten poliittiset kannat ovat yhtenevät.
<P>
Mielestäni on varmaa, että jäsen Mussolinin 8. tammikuuta APA-uutistoimistolle antama, tai ainakin sen julkaisema, haastattelu on selvästi työjärjestyksen 29 artiklan vastainen, sillä jäsen kuvaili haastattelussaan tätä ryhmää, jota ei tuolloin vielä ollut perustettu, pikemminkin tekniseksi kuin poliittiseksi ja ilmoitti, että suuri osa ryhmän poliittisesta ohjelmasta on ristiriidassa hänen oman kantansa kanssa. Tästä seuraa, etteivät työjärjestyksen 29 artiklan edellytykset täyty, sillä kuten parlamentin historian perusteella tiedämme, teknisiä ryhmiä ei sallita. Pyydänkin, että parlamentin menettelytapavaliokunnalle annetaan tehtäväksi tutkia tämän ryhmän muodostamisen laillisuus.
<P>
(Suosionosoituksia)
<SPEAKER ID="016" NAME="Bruno Gollnisch" AFFILIATION="ITS">
(FR) Arvoisa puhemies, hyvät kollegani, hyvä jäsen Schultz, ymmärrän suuttumuksenne siitä, että tässä yhteydessä on perustettu, joskin pieni, poliittinen ryhmä. Hyvä jäsen Schultz, vastalauseenne olisi hyväksyttävissä, jolleivät kaikki kollegamme olisi nimenomaisesti allekirjoittaneet julistusta, jonka sisältö on eittämättä poliittinen ja joka on toimitettu myös puhemiehelle ja parlamentin hallinto-osastolle. Toimitan mielelläni teille siitä jäljennöksen. Julistuksessa puolustetaan eurooppalaista identiteettiä ja kotimaidemme identiteettiä, jotta nykyaika juurrutettaisiin eurooppalaisiin perinteisiin. Siinä puolletaan myös avointa varainhoitoa ja viitataan maallisiin kristillisiin arvoihin ja ihmisoikeuksiin. Kyse on tarkasta tekstistä, jonka kaikki kollegamme ovat allekirjoittaneet.
<P>
Kuten jäsen Mussolini totesi, tarkoituksena on myös lopettaa tämä tilanne, jossa syrjitään sitoutumattomia parlamentin jäseniä suhteessa poliittiseen ryhmään kuuluviin parlamentin jäseniin. Valitettavasti syrjintä jatkuu ennallaan niiden parlamentin jäsenten kannalta, jotka ovat edelleen sitoutumattomia ja joilla ei ole käytettävissään samoja poliittisia, hallinnollisia ja taloudellisia resursseja kuin muilla ryhmillä.
<P>
Hyvä jäsen Schultz, haluan kuitenkin vakuuttaa teille, että Identiteetin, perinteiden ja itsenäisyyden puolustajien ryhmällä todellakin on poliittinen teema ja että ryhmä on täysin Euroopan parlamentin työjärjestyksen ja Euroopan yhteisöjen tuomioistuimen oikeuskäytännön mukainen. Hyvä jäsen Schultz, pyydän teitä, ettette ryhtyisi mustamaalaamaan vähemmistöryhmää ja joutuisi siitä lopulta tuomituksi Luxemburgissa sijaitsevassa yhteisöjen tuomioistuimessa.
<SPEAKER ID="017" NAME="Puhemies">
Hyvä jäsen Schulz, hyvä jäsen Gollnisch, työjärjestyksen 29 artiklassa ja sen alaviitteessä, jossa selkeytetään määräysten soveltamista, todetaan, ettei parlamentti arvioi ryhmän jäsenten poliittisten kantojen yhtenevyyttä. Vain jos asianomaiset jäsenet kiistävät poliittisten kantojensa yhtenevyyden, parlamentin on määritettävä, onko ryhmä muodostettu työjärjestyksen määräysten mukaisesti.
<P>
Mielestäni tästä ei nyt ole kyse. Ryhmä on antanut periaatejulistuksen eli poliittisen ilmoituksen. Se on toimitettu minulle ja se julkaistaan virallisessa lehdessä, ja kaikki ryhmän jäsenet ovat allekirjoittaneet sen. Mielestäni tämä on tällä hetkellä riittävä osoitus jäsenten poliittisten kantojen yhtenevyydestä, enkä siksi voi suostua jäsen Schulzin pyyntöön.
