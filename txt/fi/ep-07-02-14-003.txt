<CHAPTER ID="003">
Äänestykset
<SPEAKER ID="077" NAME="Puhemies">
Esityslistalla on seuraavana äänestykset.
<P>
(Äänestysten tulokset ja niiden kulkua koskevat yksityiskohdat: ks. pöytäkirja)
<P>
Ennen äänestysten aloittamista ilmoitan teille muutamia tältä kannalta tärkeitä tietoja, jotka liittyvät erityisesti jäsen Favan mietinnöstä toimitettavaan äänestykseen.
<P>
Kuten tiedätte, jäsen Favan mietintöön, josta keskustelimme maanantai-iltana, on tehty paljon tarkistuksia. Olen tottunut toimittamaan äänestyksiä, mutta en ole koskaan nähnyt tällaista asiakirjamäärää yhdestä mietinnöstä. Saatamme kuitenkin pystyä nopeuttamaan asioiden käsittelyä.
<P>
Tässä ei ole kyse minkään ulkoisen tahon puuttumisesta asiaan, vaan Unioni kansakuntien Euroopan puolesta -ryhmä yksinkertaisesti ehdottaa, että joistakin tarkistuksista äänestetään yhtenä ryhmänä, jolloin pystymme säästämään ainakin puoli tuntia. Ongelmana on se, että tämä ehdotus tehtiin hyvin myöhäisessä vaiheessa, eikä sitä enää voitu lisätä parlamentin äänestysluetteloihin. Jos siis hyväksytte joidenkin äänestysten toimittamisen yhtenä ryhmänä, teidän on seurattava äänestysluetteloitanne erityisen tarkasti. Luettelon painoasua sinänsä ei ole muutettu, noudatamme samaa järjestystä, mutta etenemme hieman nopeammin.
<P>
Haluaisin tietää, hyväksyykö parlamentti tämän ehdotuksen, jolla säästämme aikaa?
<P>
(Suosionosoituksia)
<P>
Hyvä jäsen Pirilli, te varmaankin esitätte tämän ehdotuksen UEN-ryhmän puolesta.
<SPEAKER ID="078" NAME="Umberto Pirilli">
UEN-ryhmän puolesta. - (IT) Arvoisa puhemies, hyvät kollegat, esitän tämän ehdotuksen ryhmäni puolesta työjärjestyksen 155 artiklan 6 kohdan mukaisesti: Ehdotan, että menettelyn yksinkertaistamiseksi 122:sta toisiaan täydentävästä tarkistuksesta äänestetään yhtenä ryhmänä. Nämä tarkistukset voidaan joka tapauksessa käsitellä niiden tarkistusten yhteydessä, joista olisi ehdotukseni mukaan äänestettävä jokaisesta erikseen. Jokaisella niistä on itse asiassa oma pääsisältönsä, joka koskee muun muassa valtiosalaisuuden rikkomista, EU:n kansalaisten ja jäsenvaltioiden turvallisuutta ja CIA:n vakoojan Abu Omarin valesieppausta. Hänen pidätyksensä pelasti hänet varmalta kuolemalta, eikä häntä kuljetettu Guantánamoon vaan takaisin kotimaahansa, jossa hän elää asianmukaisesti suojeltuna ja antaa haastatteluja.
<P>
Seuraavista tarkistuksista on toimitettava erillinen äänestys: 71, 73, 113, 114, 115, 121, 122, 124, 210, 212, 213, 214 ja 216. Ehdotan myös, että tarkistuksista 38-69 ja 245-256 äänestetään jokaisesta erikseen. Kaikista muista 122 tarkistuksesta voidaan äänestää yhtenä ryhmänä.
<SPEAKER ID="079" NAME="Ewa Klamt" AFFILIATION="PPE-DE">
(DE) Arvoisa puhemies, vaikka olisinkin kovin halukas nopeuttamaan äänestyksiä, joudun kuitenkin huomauttamaan, että Euroopan kansanpuolueen (kristillisdemokraatit) ja Euroopan demokraattien ryhmä on jättänyt asiakirjatoimistolle luettelon haluamistamme kohta kohdalta -äänestyksistä. Tätä luetteloa, jota myös Unioni kansakuntien Euroopan puolesta -ryhmä on tukenut, on noudatettava äänestysprosessissa. Kaikesta muusta voidaan äänestää yhtenä ryhmänä. Suostumme kyllä hoitamaan asiat tällä tavalla, mutta ellei näin tehdä, asiat on käsiteltävä yksi kerrallaan.
<SPEAKER ID="080" NAME="Puhemies">
Totean, että Euroopan kansanpuolueen (kristillisdemokraatit) ja Euroopan demokraattien ryhmän pyyntö on välitetty eteenpäin ja että joitakin äänestyksiä todellakin toimitetaan yhtenä ryhmänä, lukuun ottamatta pyytämiänne erillisiä äänestyksiä, jotka on otettu huomioon juuri tekemissäni ilmoituksissa.
<P>
Hyvä jäsen Guardans Cambó, saatte ainoastaan menettelyjä koskevan puheenvuoron.
<SPEAKER ID="081" NAME="Ignasi Guardans Cambó" AFFILIATION="ALDE">
(FR) Totean, etten periaatteessa voi hyväksyä menettelyä, jossa tietyistä tarkistuksista äänestetään yhtenä ryhmänä, ellen saa etukäteen kirjallista luetteloa ja ellei äänestyksiä keskeytetä, jotta voin tutustua siihen.
<P>
Valitettavasti on siis sellaisia tarkistusryhmiä, joissa haluamme säilyttää tietyt asiat ja joista haluamme poistaa jotkin asiat. Arvoisa puhemies, tämän mietinnön jokaisella lauseella on merkitystä.
<P>
Jos olisimme tienneet tästä ehdotuksesta etukäteen, olisimme voineet suostua siihen. Äänestysluettelomme on kuitenkin käytännössä suunniteltu viimeistä piirtoa myöten, eikä ryhmämme aio ottaa sitä riskiä, että se äänestäisi väärin vain säästääkseen viisi tai kymmenen minuuttia. Olen pahoillani.
<SPEAKER ID="082" NAME="Puhemies">
Kollegamme huomautus on täysin aiheellinen. Siksi parlamentti päättää asiasta.
<P>
Ensimmäiseksi voitte siis äänestää siitä, hyväksytäänkö Unioni kansakuntien Euroopan puolesta -ryhmän ehdotus, jonka mukaan tarkistuksista voidaan äänestää yhtenä ryhmänä, kun samalla huolehditaan siitä, että toimitetaan joidenkin ryhmien pyytämät erilliset äänestykset.
<P>
(Parlamentti hyväksyi ehdotuksen.)
<P>
Ilmoitan lisäksi, että äänestykset keskeytetään keskipäivän tienoilla, koska vastaanotamme arvovaltaisen vieraan, Italian tasavallan presidentin. Joudumme todennäköisesti keskeyttämään Favan mietinnöstä toimitettavan äänestyksen siihen liittyvän valtavan asiakirjamäärän takia. Pyydän jo nyt anteeksi istuntopalveluyksikön puolesta, mutta meillä ei ole muuta mahdollisuutta.
<SPEAKER ID="083" NAME="Cristiana Muscardini" AFFILIATION="UEN">
(IT) Arvoisa puhemies, kuten tiedämme, Favan mietinnöstä toimitettavasta äänestyksestä tulee hankala, emmekä haluaisi keskeyttää sitä. Kysynkin, voitaisiinko käsittelyjärjestystä muuttaa parlamentin suostumuksella siten, että ensin äänestetään yksinkertaisemmista ja lyhyemmistä mietinnöistä ja toimitetaan äänestys Favan mietinnöstä vasta presidentti Napolitanon puheen jälkeen.
<SPEAKER ID="084" NAME="Puhemies">
Hyvä jäsen Muscardini, on selvää, että ellemme aloita Favan mietinnöstä, emme saa sen käsittelyä päätökseen tänään. Toisin sanoen Favan mietinnöstä toimitettava äänestys jouduttaisiin keskeyttämään ja toimittamaan loppuun seuraavana päivänä, mikä olisi mielestäni vielä pahempi vaihtoehto. Ymmärtänette, miksi en voi noudattaa pyyntöänne.
<P>
Yrittäkäämme edetä nopeasti mutta ei liian nopeasti.
