<CHAPTER ID="020">
Talousarvio 2008: komission vuotuiset strategiset tavoitteet (keskustelu)
<SPEAKER ID="182" NAME="Puhemies">
Esityslistalla on seuraavana Kyösti Virrankosken laatima budjettivaliokunnan mietintö komission vuotuisesta toimintastrategiasta vuoden 2008 talousarviomenettelyä varten, pääluokka III - komissio.
<SPEAKER ID="183" NAME="Kyösti Virrankoski " AFFILIATION="ALDE">
esittelijä. - (FI) Arvoisa puhemies, ensinnäkin haluan kiittää sekä puheenjohtajavaltiota että erityisesti komissaari Dalia Grybauskaitėa hyvästä yhteistyöstä, samoin budjettivaliokunnan puheenjohtajaa Reimer Bögeä ja kaikkia poliittisten ryhmien koordinaattoreita ja varjoesittelijöitä.
<P>
Komission tiedonanto vuotuisesta toimintastrategiasta avaa uuden talousarvion valmistelun. Parlamentin vastaus on parlamentin ensimmäinen kannanotto.
<P>
Ensinnäkin tiedonannon rakenteesta: komissio käyttää politiikan alojen määrittelyssä omaa jaotteluaan: hyvinvointi, solidaarisuus, turvallisuus ja vapaus sekä Euroopan maailmanpoliittisen aseman vahvistaminen. Tätä jaotusta on vaikea seurata, koska se ei vastaa sen enempää monivuotisen rahoituskehyksen kuin talousarvionkaan rakennetta. Avoimuuden vuoksi tätä jaottelua kannattaisi ehkä tulevaisuudessa harkita.
<P>
Komissio esittelee strategiansa, jotka koskevat muun muassa ilmastonmuutosta ja energia-alan toimenpiteitä. Lissabonin strategia on edelleen tärkeä, samoin maahanmuuttovirtojen hallinta ja toimet, jotka vahvistavat unionia kansainvälisenä toimijana. Kuitenkin ne vastaavat vain osaa parlamentin painopistealueita. Parlamentin keskeisiä päämääriä ovat lisäksi muun muassa hyväksyttyjen ohjelmien tehokas läpivieminen, byrokratian karsiminen sekä tarkoituksenmukaisen ja tehokkaan hallinnon vahvistaminen. Tämän vuoden talousarvion yhteydessä sovittiin henkilöstön sijoittelun tarkistuksesta. Tämä screening-operaatio on tarkoitus saada valmiiksi tämän kuun aikana. Parlamentti pitää tätä toimenpidettä hyvin tärkeänä.
<P>
Toimintoperusteinen budjetointi ja hallinnointi on avain parempaan hallintoon. Sitä alettiin kehittää Santerin komission eron jälkeen. Parlamentti korostaa tämän kehityksen jatkamista. Vain siten voidaan parhaiten tehostaa toimintoja, karsia byrokratiaa ja selkeyttää vastuullisuutta. Tässä hallinnossa pääjohtajien antamat toimintakertomukset ovat tärkeä osa.
<P>
Hallinto nousi keskeiseksi tässä mietinnössä, koska komissio esitti jälleen useita erillisvirastoja: kahta toimeenpanovirastoa ja lisäksi yhtä erillisvirastoa, Euroopan teknologiainstituuttia, tutkimuksen alalle. Lisäksi useiden virastojen rahoitusta on tarkoitus lisätä toiminnallisten määrärahojen kustannuksella.
<P>
Erillisvirastot ovat ongelmallisia, koska ne rahoitetaan eri otsakkeista ja jopa ohjelmista. Niiden hallintomenot eivät siis yleensä kuulu otsakkeeseen viisi, mikä tuo epäselvyyttä. Toiseksi virastojen henkilökunta ei välttämättä näy EU:n budjetissa. Tästä syystä EU:n henkilöstön kokonaismäärän seuraaminen on vaikeaa. Kolmanneksi virastojen vastuu voi olla epäselvä. Kansalaisille tulee olla täysin selvää, kuka on päätöksistä kulloinkin vastuussa. Juuri päätöksenteon kasvottomuus on suuri ongelma, kun arvioidaan kansalaisten luottamusta Euroopan unioniin. Neljänneksi on kysyttävä, mitä etua moniportainen hallinto tuo toimeenpanoon, vai tuoko mitään. Siksi parlamentti tulee arvioimaan hyvin tarkkaan uusien erillisvirastojen perustamista ja muita hallintomenoja. Näistä syistä parlamentti ja neuvosto sopivat jo trilogissa julkilausumasta, joissa näihin kysymyksiin kiinnitetään huomiota ja kehotetaan komissiota tiettyihin jatkotoimiin.
<P>
Toinen ongelma on jo sovittujen ohjelmien viivästyminen. Komissio on rakentanut ensi vuoden toimintastrategiaa suuressa määrin jo päätettyjen ohjelmien viivästymiselle. Tällainen frontloading ja backloading on epäasiallista, koska monivuotinen rahoituskehys on ollut vain muutaman kuukauden voimassa. Päätetyt ohjelmat on toteutettava suunnitelmien mukaan. Lisäksi rahoituksen ottaminen marginaaleista vähentää edelleen muun muassa parlamentin mahdollisuuksia pilottihankkeisiin ja valmisteleviin toimiin, erityisesti otsakkeissa 1 a ja 3. Edelleen vaarana ovat käyttämättömät sitoumukset, jotka voivat viivästyttää ja vaarantaa parlamentin painopistealueita. Vaarana on myös maksamattomien sitoumusten, "rallien", jatkuva kasvaminen, joka syö myöhempiä mahdollisuuksia saavuttaa poliittisia tavoitteita.
<P>
Parlamentin poliittiset tavoitteet koskevat - kuten edellä mainitsin - Lissabonin strategiaa, kestävää ilmasto- ja energiapolitiikkaa, ripeää rakenne- ja koheesiopolitiikan toimeenpanoa, hyvää maahanmuuton hallintaa, asiallista tiedotuspolitiikkaa ja yhteisesti sovittua ulko- ja turvallisuuspolitiikkaa. Toivomme, että alustava talousarvioesitys luo hedelmällisen pohjan ensi vuoden talousarvion valmistelemiselle.
<SPEAKER ID="184" NAME="Dalia Grybauskaitė">
komission jäsen. (EN) Arvoisa puhemies, vuotuisen toimintastrategian pohjana ovat Barroson komission neljä strategista painopistettä, joista sovittiin jo alussa. Muutokset edelliseen varainhoitovuoteen verrattuna on kuitenkin esitetty toimintalohkoittain toimintoperusteisen budjetoinnin mukaisesti. Vuotuinen toimintastrategia on yhtenäinen viitepohja alustavan talousarvioesityksen sekä lainsäädäntö- ja työohjelman valmistelulle. Lopulliset asiakirjat eivät tietenkään synny pelkästään sen pohjalta, vaan huomioon otetaan myös Euroopan parlamentin ja neuvoston painopistealueet.
<P>
Toiseksi pyrimme ottamaan huomioon henkilöstötarvearvioinnin tulokset. Komissio on juuri saanut parlamentin pyynnöstä tehdyn arvioinnin päätökseen. Se hyväksytään komission kokouksessa huomenna. Voin kuitenkin ilmoittaa jo nyt, että tämän perusteellisen ja vakavasti otettavan arvioinnin tulokset ovat melko tyydyttäviä, sillä laajentumisen tarpeet saatiin vahvistettua: määrät vastaavat täsmälleen sitä, mistä sovimme parlamentin kanssa vuonna 2002. Uudet 1 600 virkaa, jotka tarvitaan neuvoston, parlamentin ja komission uusien painopistealojen takia, saadaan katettua pelkästään sisäisillä siirroilla. Parlamentin pyynnöstä toteutetussa arvioinnissa päädyttiin tällaiseen mainioon tulokseen.
<P>
Otamme lisäksi huomioon parlamentin ja neuvoston esittämät näkökohdat, jotka koskevat 25 erillisviraston rahoittamista. Lähestymistapaamme muutetaankin näin ollen alustavassa talousarvioesityksessä, jonka esitän teille ensi viikolla.
<P>
Toimeenpanovirastoja on tällä hetkellä neljä, ja niitä ehdotetaan kahta lisää. Komissio tulee täyttämään, kuten aina, kustannustehokkuutta ja avoimuutta koskevat vaatimukset ennen viraston perustamista. Komissio on valmis keskustelemaan asiasta Euroopan parlamentin kanssa. Kuten totesimme kolmikantakokouksessa, olemme valmiita keskustelemaan myös komission ja Euroopan parlamentin välisten, toimeenpanovirastoja koskevien järjestelyjen mahdollisesta parantamisesta.
<P>
Esittelijän mietinnössä vaaditaan "tuloksiin keskittyvää talousarviota". Yhdyn tähän kantaan ja jäsen Virrankosken näkemyksiin täysin. Kuten talousarvion valvontavaliokunnan kokouksessa sovittiin, esitän näin ollen ensi keskiviikkona alustavan talousarvioesityksen, jossa pyrin ottamaan huomioon ja johon pyrin sisällyttämään mahdollisimman kattavasti tämän päivän keskustelussa esitettäviä näkemyksiä.
<P>
Toivottavasti uutta varainhoitovuotta koskeva uusi menettelymme alkaa mainiosti.
<SPEAKER ID="185" NAME="Michael Gahler " AFFILIATION="PPE-DE">
ulkoasiainvaliokunnan lausunnon valmistelija. - (DE) Arvoisa puhemies, yhdessä ulkoasiainvaliokunnan lausunnon kohdassa todetaan, että yhteisen ulko- ja turvallisuuspolitiikan (YUTP) alan lisääntyvään toimintaan on saatava riittävästi rahoitusta. Toivottavasti komission jäsen toteuttaa myös YUTP:n osalta suunnitelmat, jotka hän julkisti juuri tulevalle viikolle.
<P>
Painotamme erityisesti useita politiikan aloja, esimerkiksi idän ja etelän maihin kohdistuvaa naapuruuspolitiikkaa, jolla on edistettävä myös demokratiaa ja ihmisoikeuksia noissa maissa. Ilmoitamme pitävämme Länsi-Balkanin valtioihin kohdistuvia toimia ensisijaisina. Kosovon alueella tarvitaan todennäköisesti huomattavan paljon rahoitusta vuonna 2008 Euroopan turvallisuus- ja puolustuspolitiikan siviilipuolen tehtävää ja siviiliasioiden kansainvälisen edustajan toimea varten. Pyydämme selventämään mahdollisimman pian, miten tehtävä vaikuttaa nykyisen YUTP-talousarvion kestävyyteen.
<P>
Lisäksi käsittelemme ulkoista energiapolitiikkaa. Yhteistä ulkoista energiapolitiikkaa on kehitettävä vaiheittain. Afganistanissa on turvallisuustilanteen kohentamisen ohella taattava riittävä rahoitus jälleenrakennustoimiin. Vain näin pystymme voittamaan Afganistanin kansan sydämen ja mielen puolellemme pitkällä aikavälillä. EU:n ja Afrikan välinen mittava huippukokous on määrä pitää Lissabonissa joulukuussa 2007, ja todennäköisesti siellä tehtävien päätösten pohjalta on ryhdyttävä toimeen, sillä on lisäksi erittäin tärkeää, että afrikkalaisia joukkoja autetaan ratkomaan Afrikan konflikteja afrikkalaisin keinoin. Myös tämänsuuntainen poliittinen viesti on lähetettävä.
<SPEAKER ID="186" NAME="Richard James Ashworth">
PPE-DE-ryhmän puolesta. - (EN) Arvoisa puhemies, komission vuotuista toimintastrategiaa koskevan mietinnön ansiosta parlamentin jäsenille tarjoutuu tilaisuus muistuttaa komissiolle useista kohdista, joista on sovittu rahoituskehyksessä.
<P>
Ensinnäkin komissiolle muistutetaan, että Lissabonin strategian tavoitteiden saavuttamisen on oltava myös jatkossa ensisijainen painopiste. Edistämällä työpaikkojen syntymistä, tukemalla talouskasvua ja vahvistamalla globaalia kilpailukykyä Euroopan unioni voi mielestäni saada keskeisen merkityksen nykypäivän Euroopan unionin kansalaisten elämässä.
<P>
Toiseksi komissiolle on tähdennettävä, että on tärkeää varmistaa, että talousarviossa saadaan rahoille vastinetta. Painotan virastojen perustamiseen liittyviä pelkoja: virastojen vastuullisuus sekä henkilöstövoimavarojen tehokas uudelleensijoittaminen toimielimissä herättävät paljon huolta.
<P>
Kolmanneksi komission on äärimmäisen tärkeää toimia paljon kiireellisemmin pyrkiäkseen saamaan positiivisen tarkastuslausuman. Parlamentti vaatii mietinnössä avoimuuden lisäämistä, ja komission on tehtävä paljon enemmän töitä vahvistaakseen yhteyttä lainsäädäntö- ja työohjelman sekä talousarviomenettelyn välillä.
<P>
Lopuksi totean olevani Euroopan teknologiainstituutin osalta iloinen komission päättäväisestä pyrkimyksestä saavuttaa Lissabonin tavoitteet ja ihailevani komission määrätietoisuutta ja aloitteellisuutta. Haluan kuitenkin tuoda esiin kaksi suurta pelonaihetta. Ensinnäkin ehdotus annettiin sen jälkeen, kun komissio oli esittänyt menosuunnitelmansa rahoituskehyksessä, joten tällaisen suuren hankkeen aloittamisella olisi väistämättä suuri vaikutus muihin painopistealoihin. Myönnän, että ehdotukset kehittyvät ajan kuluessa, mutta pelkään, että parhaiden käytäntöjen koordinointielin saattaisi tehdä muiden koordinointielinten työn toiseen kertaan, jolloin sen aikaansaannokset eivät ole riittävän myönteisiä.
<SPEAKER ID="188" NAME="Catherine Guy-Quint">
PSE-ryhmän puolesta. - (FR) Arvoisa puhemies, arvoisa komission jäsen, hyvät kollegat, ensiksi haluan kiittää esittelijää hänen työstään ja vuotuisesta toimintastrategiasta laaditun mietinnön sisällöstä. Talousarviomenettelymme alkaa mietinnöstä, ja olemme samaa mieltä siinä esitetyistä lukuisista huolista ja monista painopistealoista.
<P>
Keskityn tarkemmin kahteen yksittäiseen kohtaan. Tänä vuonna parlamentti määrittää muiden vuosien tapaan painopisteet, jotka se toivoisi Euroopan komission toteuttavan. Tämän vuoden talousarviomenettelyssä parlamentti aikoo ottaa tavoitteeksi ajatuksen tuloksiin keskittyvästä talousarviosta, joka tarkoittaa mielestämme selkeiden tavoitteiden asettamista, jotta painopisteet saadaan toteutettua yksityiskohtia myöten. Kannatan tätä ajatusta. On tärkeää osoittaa, että unionin meno-ohjelmilla halutaan auttaa niiden poliittisten tavoitteiden saavuttamista, jotka on tarkoituskin saavuttaa. Tähän on monia syitä: poliittisten tavoitteiden saavuttaminen on hyvin tärkeää, sillä sen ansiosta unioni on kansalaisten mielestä tarpeellinen. Meidän on tuettava komission suunnitelmaa "paremman lainsäädännön" periaatteen kehittämisestä uusissa aloitteissaan ja työmenetelmissään. Olen lisäksi täysin vakuuttunut siitä, että unionin tehokas hallintojärjestelmä on taattava riittävin voimavaroin.
<P>
Minun on kuitenkin ilmaistava epäilykseni siitä, miten näiden toimien tuloksia käytetään. Tältä osin suuntaan sanani neuvostolle, joka ei ole valitettavasti läsnä. Olen samaa mieltä siitä, että huomiota olisi kiinnitettävä enemmän tavoitteisin ja toteutettujen toimien tulosten arviointiin. Olen samoin sitä mieltä, että arvioinnin on oltava muutakin kuin pelkästään hallintoprosessista annettavaa tietoa, kuten se oli aiemmin alustavan talousarvioesityksen yhteydessä. Ryhmäni vastustaa kuitenkin kiivaasti sitä, että arviointia voitaisiin käyttää perusteena hallintopäätöksiä tai henkilöstöä koskevien määrärahojen vähentämiselle. Henkilökohtainen vastuu unionin toiminnasta on tärkeä osa toimintoperusteista budjetointia. Jos tästä vastuusta on siis laadittava aloite, Euroopan komissiolle on annettava resurssit sitä varten.
<P>
Lopuksi haluan muistuttaa teille, että ryhmäni pitää viestintäongelmia erittäin tärkeinä. On muistettava, että viestintä- ja tiedotuspolitiikassa on keskeistä tiedottaa jokaiselle EU:n kansalaiselle toimielinten toteuttamista toimista. Kannatan näin ollen komission ehdotusta, jonka tavoitteena on käynnistää unionin poliittisia painopisteitä koskevia kampanjoita. Kampanjat voidaan käynnistää heti, kun parlamentti on äänestänyt painopisteistä. Odotamme kuitenkin, että budjettivaliokunnan järjestämässä kuulemisessa nousee esille monia näkemyksiä. Kuulemisen tulosten on oltava pohjana uutta viestintäpolitiikkaa laadittaessa. Demokratia ei ole helppoa, ja tiedotus on yksi sen pilareista.
<SPEAKER ID="189" NAME="Anne E. Jensen" LANGUAGE="DA">
Arvoisa puhemies, minäkin haluan kiittää esittelijä Virrankoskea mietinnöstä, jossa esitetään hyvin selkeästi muutamia ongelmia, joita täällä parlamentissa on havaittu juuri ennen komission talousarvioesitystä vuodelle 2008. Euroopan liberaalidemokraattien liiton ryhmä on yhtä mieltä siitä, että EU:n olisi keskityttävä Lissabonin prosessiin talousarvion avulla, jotta se kykenisi reagoimaan nopeasti, kun esimerkiksi energian ja ilmastonmuutoksen kaltaisia uusia kysymyksiä ilmaantuu. On tietenkin myönnettävä suoraan, että talousarvion raamit ovat hyvin kapeat ja joustamattomat. Näin ollen kaikkia toiveita on hankala toteuttaa. Kehotankin komissiota vilpittömästi ottamaan parlamentin painopisteet huomioon. Komissio tukeutuu mielellään tiukasti parlamenttiin, kun siltä puuttuu työntekijöitä ja rahaa. Kun on kyse parlamentin painopisteistä, asiat hankaloituvat kuitenkin välittömästi. Tämä pätee sekä suuriin että pieniin kysymyksiin. Esimerkiksi pari vuotta sitten parlamentti aloitti kokeiluhankkeen, jolla oli tarkoitus estää ammattiautoilijoihin kohdistuvat hyökkäykset ja taata näille kunnolliset lepo-olosuhteet. Mitä komissio tekee tämän asian eteen, jonka edistymistä kuljetustyöläiset ja ammattiautoilijat sekä heidän perheensä seuraavat tarkkaan? Vastaus kuluu, ei juuri mitään, todella aivan liian vähän. Tämä ei ole riittävää vastaamista kansalaisten huoliin vaan ylimielisyyttä. Jos minun pitäisi mennä kertomaan äänestäjilleni, että komissiossa tarvitaan enemmän työntekijöitä, olisi suureksi avuksi, jos voisin sanoa samalla, että nämä työntekijät ovat aidosti kiinnostuneita äänestäjien huolista ja toiveista. Arvoisa komission jäsen, kertokaa tämä kollegoillenne, kun tulette takaisin pyytämään lisää työntekijöitä. Odotan tulevaa tutkimusta henkilöstötarpeista. Samalla olisi pohdittava, onko henkilöstöpolitiikka riittävän joustavaa, jotta poliittiset painopisteet voidaan toteuttaa.
<P>
Saanko ottaa lopuksi esille vielä yhden seikan? Komissio on ehdottanut jo nyt muutosta kauden 2007-2013 rahoitussuunnitelmaan. Kasvun edistämiseen tarkoitetut määrärahat - jotka liittyvät esimerkiksi kiinteistöihin, siltoihin ja rautateihin - aiotaan ohjata virastojen henkilöstölle. Oikeuspolitiikan määrärahat menevät myös virastoille. Raamit ovat tiukat, ja rahoituskehyksen välitarkistus on tarpeen. Tämä on selvää jo nyt.
<SPEAKER ID="190" NAME="Zbigniew Krzysztof Kuźmiuk">
UEN-ryhmän puolesta. - (PL) Arvoisa puhemies, otan esille kolme seikkaa käyttäessäni puheenvuoron Unioni kansakuntien Euroopan puolesta -ryhmän nimissä keskusteltaessa vuotuisesta toimintastrategiasta vuoden 2008 budjetointia varten.
<P>
Ensinnäkin esittelijän lähestymistapa on oikea. Hän ehdottaa, että Euroopan komissio laatisi "tuloksiin keskittyvän talousarvion" vuodeksi 2008 ja varmistaisi näin saatavilla olevien vähien varojen optimaalisen käytön.
<P>
Toiseksi esittelijä kiinnittää myös aiheellisesti huomiota siihen, että erillisvirastojen lakkauttaminen ja uusien perustaminen pienentää taatusti joissakin monivuotisen rahoituskehyksen otsakkeissa olevaa liikkumavaraa, mikä puolestaan vähentää yksittäisten ohjelmien toimintamäärärahoja. Näin talousarviosta saattaisi tulla vielä joustamattomampi ja joidenkin toimintaohjelmien toteuttamista olisi ehkä rajoitettava.
<P>
Kolmanneksi ja viimeiseksi totean, että esittelijän odotukset ovat hieman liian korkealla vuosiksi 2008-2009 suunnitellun talousarviomenojen tarkistuksen suhteen. On aivan mahdotonta hyväksyä ajatusta, jonka mukaan tarkistuksen perusteella voitaisiin selvittää yhteisen maatalouspolitiikan menojen tehokkuutta. Yhteisellä maatalouspolitiikalla taataan loppujen lopuksi yksittäisten Euroopan unionin jäsenvaltioiden ja koko yhteisön elintarviketurvallisuus, joka on jokaisen yksilön kannalta tärkein turvallisuuden muoto. Olisi vaikeaa selvittää tarkoitukseen käytettyjä menoja, sillä tällaisen turvallisuuden takaamista on vaikeaa hinnoitella.
<SPEAKER ID="191" NAME="Marie Anne Isler Béguin">
Verts/ALE-ryhmän puolesta. - (FR) Arvoisa puhemies, arvoisa komission jäsen, Euroopan komission ehdottamalla vuotuisella strategialla vuoden 2008 talousarviomenettelyä varten on toteutettava tiukasti lainsäätäjän päätökset. Niitä ei saa vesittää. Vaikka ilmastonmuutos hallitsee tämän hetken tapahtumia - tarkoitan Sternin mietintöä ja hallitustenvälisen ilmastonmuutospaneelin IPCC:n päätelmiä - komission ehdotuksella vesitetään kestävän kehityksen käsite. Siinä mainitaan vain ohimennen hyvinvointia, solidaarisuutta, turvallisuutta ja ulkoista ulottuvuutta koskevat budjettikohdat, joiden sisältö jää epäselväksi.
<P>
Arvoisa komission jäsen, tässä kohti voidaan palauttaa mieliin, kuinka taistelimme rahoituskehyksen laatimisen yhteydessä 100 miljoonan euron panoksesta ympäristön suojelemiseksi. Komissio puolitti summan välittömästi. Ympäristöohjelmaan oli hyvin hankalaa saada varoja, mutta rajaturvallisuusvirastolle oli näköjään erittäin helppoa saada lisävaroja laittoman maahanmuuton torjuntaan.
<P>
Nämä talousarviota koskevat seikat osoittavat, miten vähän meillä on liikkumavaraa rahoituskehyksen takia ja miten ympäristönsuojelun määrärahoja karsitaan jälleen kerran. Ympäristönsuojelu on kansalaisista erittäin tärkeää, mutta myönnetyt määrärahat ovat armottoman vähäiset, jotta ilmastonmuutosta ja biodiversiteetin köyhtymistä voitaisiin torjua. Ei pidä unohtaa, että Natura 2000 -verkon olisi saatava joka vuosi 6 miljardia euroa, jotta se toimisi kunnolla.
<P>
Näistä puutteista huolimatta haluan ilmaista olevani kiinnostunut Euroopan komission uusista aloitteista "ulkoisen ulottuvuuden" budjettikohdassa. Uusiutuvaa energiaa ja energiatehokkuutta edistävällä rahastolla sekä maailmanlaajuisella ilmastopolitiikkayhteistyöllä on autettava AKT-valtioita ja erityisesti Afrikkaa kehittymään siten, että ne ottavat ympäristöön liittyvät ja sosiaaliset kysymykset meitä rohkeammin huomioon. Näin edistettäisiin kestävää kehitystä.
<P>
Käsittelen lopuksi täysin toista asiaa. Vihreät / Euroopan vapaa allianssi -ryhmä odottaa innolla komission kertomusta keskipitkän aikavälin henkilöstötarpeista. Arvoisa komission jäsen, ryhmäni on aina puoltanut riittäviä ja vakaita henkilöstövoimavaroja. On tutkittava tapauskohtaisesti, toteuttaako toimeenpanovirasto ohjelmat paremmin vai onko syytä pitäytyä keskitetyssä lähestymistavassa, kuten Euroopan parlamentti on vaatinut Life+-ohjelman osalta.
<SPEAKER ID="192" NAME="Esko Seppänen">
GUE/NGL-ryhmän puolesta. - (FI) Arvoisa puhemies, esittelijä Virrankoski asettaa ensi vuoden budjetin tavoitteeksi tuloksellisuuden. Tulosten mittaus on vaikea tehtävä, käytännössä mahdoton. Tuloksia arvioitaessa perusteena pitää olla se, mitä olisi tapahtunut, jos EU ei olisi käyttänyt budjettivaroja niihin tarkoituksiin, joihin se niitä talousarviomenettelyn mukaisesti käyttää, ja siitä meillä ei ole tietoa. Tuloksien mittaus saattaa onnistua joillakin yksittäisillä politiikan aloilla jonkun yksittäisen ohjelman suhteen, mutta koko budjetin osalta se on kovin kunnianhimoinen tehtävä. Itse asiassa tämä selvisi jo edellisen yleisesittelijän aikana, jolloin parlamentin tiukkoja tulosvaatimuksia lievennettiin kaiken aikaa, mitä lähemmäksi edettiin kohti budjetin lopullista valmistumista.
<P>
Hyvä alku tuloksellisuuden paranemiselle on se, että viime vuonna komissiolta jäi käyttämättä EU:n budjettivaroja vähemmän kuin vuosiin. Komissio näyttää tehostaneen ohjelmien täytäntöönpanoa. Toivoa sopii, että kyse ei ole vain tilapäisestä edistysaskeleesta edellisten rahoituspuitteiden viimeisenä vuotena.
<P>
Toivotan ryhmämme puolesta onnea tuloksiin keskittyvän talousarvion valmistelijoille. Samalla totean, että budjetin loppusumma jäänee niin pieneksi, että unioni ei ota merkittäviä edistysaskeleita uudeksi painopistealueeksi maaliskuun huippukokouksessa määritellyssä energiapolitiikassa. Sen sijaan rahaa käytetään entiseen malliin unionin militarisoimiseen ja tiedottamisen nimissä tehtävään europropagandaan.
<SPEAKER ID="193" NAME="Hans-Peter Martin" AFFILIATION="NI">
(DE) Arvoisa puhemies, kun koolla on näin vähän jäseniä näin myöhään illalla ja kaikki ovat oikeastaan jo hyvin selvillä toistensa argumenteista, yksi meistä voi mielestäni ottaa vapauden lausua muutaman rohkaisevan sanasen. Asioita alkaa uskoakseni jo tapahtua komission suunnalla, vaikka toivoisimmekin hieman enemmän.
<P>
Olen edellisen puhujan kanssa sanaa mieltä siitä, että tuloksiin keskittyminen on hieno ajatus, mutta teillä on valta tehdä siitä paljon vaatimattomampaa tai lähes mullistavaa. Tarkemmin sanottuna kansalaisten on edelleen vaikeaa ymmärtää, kuka komissiossa tekee mitäkin ja kuinka paljon mihinkin käytetään rahaa. Kenelle mitkäkin elimet oikeastaan työskentelevät? Yrittäkääpä hakea Internetistä nopeasti tieto esimerkiksi Saksan nettomaksusta viime vuonna tai vuonna 2005. Asiasta on hankalaa löytää mitään tietoa mistään. Sama pätee myös tietoihin esimerkiksi siitä, mitkä hankkeet saavat mitäkin tukea. Napsautan hiirellä maan linkkiä yrittäessäni selvittää, mitä alueellani tuetaan, mutten löydä tietoa. Tämä on käsittämätöntä!
<P>
Olen vakuuttunut siitä, että jos avoimuus olisi jo nyt osa todellisuutta - niin hyvässä kuin pahassa - keskustelu olisi paljon tätä keskustelua parempaa ja laadukkaampaa. Toivon tietenkin, että onnistumme pääsemään alkuun, jos näin määrätään Euroopan unionissa esimerkiksi maataloustukien alalla. Siinäkin käytännön toteutus aiheuttaa joka tapauksessa ongelmia. Muutoin suuntaan sanani niille, jotka aikovat puhua vielä virastoista: myös tällä alalla voisimme näyttää esimerkkiä avoimuuden toteuttamisesta käytännössä.
<SPEAKER ID="194" NAME="Salvador Garriga Polledo" AFFILIATION="PPE-DE">
(ES) Arvoisa puhemies, hyvät kollegat, arvoisa komission jäsen, haluan antaa kunniamaininnan budjettipääosaston mestarilliselle varainhoidolle tähän mennessä vuonna 2007.
<P>
Vuosi vuodelta, rahoituskehys rahoituskehykseltä neuvosto asettaa Euroopan komission hyvin hankalaan asemaan. Joka vuosi Euroopan komission on pystyttävä saavuttamaan yhä kunnianhimoisempia tavoitteita yhä niukemmin voimavaroin.
<P>
Vaikuttaa siltä, että Euroopan unioni on jäsenvaltioiden mielestä täydellinen näyteikkuna, josta käsin yleinen mielipide voidaan tyynnyttää tietenkin hyvin halvalla.
<P>
Kun jäsenvaltiot havaitsevat kansalaisten olevan huolissaan kasvusta tai työllisyydestä, ne käynnistävät Lissabonin strategian ja käskevät Euroopan komission etsiä rahoituksen.
<P>
Kun niille selviää, että Euroopan unionin kansalaiset ovat huolissaan maahanmuutosta, energiasta tai ilmaston lämpenemisestä, ne pyytävät komissiota etsimään rahoituksen mittavia toimenpiteitä varten. Ongelmana on, että lupaukset pysyvät eivätkä eilisen painopisteet katoa yhdessä yössä mihinkään vain siksi, että muita painopisteitä asetetaan niiden edelle.
<P>
Jonain hetkenä, enemmin tai myöhemmin, Euroopan komissio joutuu budjettipääkomiteastaan huolimatta venymään liian pitkälle, eivätkä nämä hienot rahoitusjärjestelyt aikaistamisineen ja takapainottamisineen enää riitä monista painopisteistä selviämiseksi. Tuolloin lienee aika tehdä rahoitusta koskevia suuria päätöksiä. Kun tuo päivä koittaa, toivottavasti Euroopan komissio osoittaa olevansa yhtä kätevä poliittisilta taidoiltaan kuin nykyisiltä rahoitukseen liittyviltä taidoiltaan.
<SPEAKER ID="195" NAME="Göran Färm" AFFILIATION="PSE">
(SV) Arvoisa komission jäsen, arvoisa puhemies, komission vuotuinen toimintastrategia osoittaa, että edessämme on suuria ja osittain uusiakin haasteita. Tarkoitan ilmastokysymystä, joka edellyttää toimia tutkimus-, ympäristö- ja energia-alalla. Tarkoitan tutkimusta ja innovointia, joiden avulla Euroopan unionista pyritään tekemään Lissabonin hengen mukaisesti tutkijoiden kannalta yhtä houkutteleva kuin Yhdysvallat, jotta se tarjoaisi yhtä hyvät mahdollisuudet lisätä työpaikkoja ja tuotantoa tutkimustulosten pohjalta. Kilpailukyvyn ja innovoinnin puiteohjelman (CIP) sekä huipputasoa edustavan Euroopan teknologiainstituutin perustaminen on erittäin tärkeää.
<P>
Tarkoitan Balkanin alueen valtioita. Yksi ehdokasvaltioista, Kroatia, haluaa liittyä EU:hun pian, ja sillä on edelleen suuria turvallisuustarpeita Bosniassa. Lisäksi on täysin uusia valtioita, kuten Montenegro ja ehkäpä myös Kosovo, joissa EU:lta vaaditaan mittavia toimia. Tarkoitan demokratiaa ja tiedottamista, jotka edellyttävät laajaa demokraattista yhteistyötä yksittäisten henkilöiden, puolueiden ja kansalaisjärjestöjen välillä. Esimerkiksi Euroopan parlamentin vaaleja ja uudesta perussopimuksesta käytäviä neuvotteluja silmällä pitäen vuonna 2008 on saatava aikaan läpimurto EU:n uuden viestintästrategian voimavaroissa. Kuva siitä, mitä EU tekee ja haluaa, on saatava selkeämmäksi etenkin jäsenvaltioissa.
<P>
Nämä haasteet edellyttävät, että EU pystyy tekemään poliittisia päätöksiä, jakamaan talousarviovaroja ja aloittamaan toimia, joilla edistystä saadaan aikaan. Rehellisesti sanottuna meillä on vielä paljon tehtävää. EU:n talousarvio ei ole vieläkään joustava. On hankalaa muuttaa painopistealoja ja ennen kaikkea ottaa mukaan uusia painopistealoja, vaikka henkilöstön siirtämisellä uusille poliittisille painopistealoille onkin hieman vaikutusta.
<P>
Pitkällä aikavälillä, ehkäpä viimeistään välitarkistuksen yhteydessä, on parannettava mahdollisuuksia investoida kiivaasti uusille aloille ja vähentää vastaavasti varoja muilta aloilta. Nykymaailmassa kaikkien - niin yritysten, yksittäisten henkilöiden ja alueiden kuin EU:nkin - on yhä tärkeämpää sopeutua. Pitkän aikavälin talousarvio kattaa seitsemän vuotta, mikä on paljon. Lainsäädäntötyön ja talousarvion välisiä yhteyksiä on parannettava. Euroopan teknologiainstituutista voi uskoakseni tulla esimerkki tällaisesta yhteydestä. Teknologiainstituutti on erinomainen ajatus, mutta siitä voi tulla ongelma, jos vähennyksiä on tehtävä muusta tutkimuksesta.
<P>
Säädökset ovat mielestäni edelleen usein byrokraattisia ja kömpelöitä. Lomakkeiden täyttövimmaa ja tarkastuksilta edellytettyä tarkkuutta ei voida luonnehtia nykyaikaiseksi hallinnoinniksi, ja sama pätee hallintoon. Monet kiinnostuivat kovasti komission jäsenen Kinnockin tavoitteista, jotka koskivat organisaation keventämistä, henkilöstöpolitiikan parantamista ja tasa-arvon lisäämistä. Uudistuksia on jatkettava nyt samassa hengessä. Komission vuotuisessa toimintastrategiassa osoitetaan oikeat alat, mutta nyt on toimittava ennakoivasti ja toteutettava muutokset näillä aloilla. Meidän on siis uskallettava tehdä enemmän, ja tähän tehtävään parlamentti saaneekin tarttua.
<SPEAKER ID="196" NAME="Nathalie Griesbeck" AFFILIATION="ALDE">
(FR) Arvoisa puhemies, hyvät kollegat, minäkin haluan tukea talousarvioesittelijämme Virrankosken puheenvuoroa. Haluan kiittää häntä vilpittömästi laadukkaasta työstä ja vankkumattomasta sitoutumisesta vuoropuheluun.
<P>
Esitän tänä iltana neljä lyhyttä huomautusta. Ensinnäkin toivoisin komission kiinnittävän enemmän huomiota talousarvion uudistusta koskeviin sääntöihin, niin että vuotuinen talousarvio laaditaan toimintojen mukaan jaoteltuna. Näin kullakin toteutuksesta vastaavalla osastolla ja jaostolla olisi laajempi vastuu. Toiseksi Euroopan komissio ei voi nykytilanteessa suunnitella perustavansa uusia erillisvirastoja arvioimatta ensin talousarvioon kohdistuvia vaikutuksia unionin varojen kannalta. Kolmanneksi henkilöstömenoista on tehtävä vielä avoimempia, ja suunnitelmia henkilöstön siirtämiseksi on tehtävä niin, että kiinnitetään vielä enemmän huomiota parlamentin lainsäädäntötavoitteisiin.
<P>
Päätän puheeni neljänteen ja viimeiseen huomautukseen. Jos haluamme vastata globalisoitumisen haasteeseen ja kääntää sen taloutemme eduksi työllisyyden kannalta, on tutkimusta ja innovointia pyrittävä edistämään entistäkin kovemmin. Siihen asti, kun Euroopan unionilla on käytössään enemmän voimavaroja, Euroopan komission on kuitenkin keskitettävä toimensa poliittisiin ja talousarviota koskeviin painopisteisiin, joista parlamentti on tehnyt päätöksen.
<SPEAKER ID="197" NAME="Reimer Böge" AFFILIATION="PPE-DE">
(DE) Arvoisa puhemies, arvoisa komission jäsen, haluan aluksi esittää esittelijälle lämpimät kiitokset. Komission jäsen on varmaan havainnut, että suurin osa ryhmien edustajista tukee vuoden 2008 talousarviomenettelyn yleisesittelijän linjauksia. Komission alustavasta talousarvioesityksestä alkavan talousarviomenettelyn yhteyteen on viime vuosina lisätty monia oheistoimia ja täydentäviä rakenteita, kuten vuotuinen toimintastrategia ja tarvearviointikertomus, joka esitellään ensi viikolla.
<P>
Kiitämme komissiota erityisesti myös siitä, että se teki aloitteen talousarvion käytännön toteutumista koskevan kaksivuotiskertomuksen esittämisestä julkisesti myös parlamentille. Näin jokaiselle selviää, missä on puutteita, missä voidaan tehdä parannuksia ja millaisia seuraukset ovat myös myöhemmän talousarviomenettelyn kannalta. Tämä on erittäin hyödyllistä, ja meidän kaikkien olisi pyrittävä hyödyntämään tätä. Välineiden runsauden takia on kuitenkin pohdittava, voitaisiinko niiden ajoitusta ja yhteen liittämistä optimoida, jotta niistä saataisiin paras mahdollinen hyöty. Tämän suhteen olisi toimittava hyvin huolella.
<P>
Olisin toivonut, ettei komission vuotuisessa toimintastrategiassa olisi vain esitelty asiallisesti etukäteen vanhoja ja uusia painopistealoja, vaan että siinä olisi asetettu etusijalle parempi lainsäädäntö etenkin arkipäivän työssä. Arvoisa puhemies, saanen toistaa talousarvioon liittyviä näkökohtia painottaen, että olemme pitäneet juuri kaksi kolmikantakokousta, toisen 7. maaliskuuta ja toisen 18. huhtikuuta, joiden jälkeen pystymme toivon mukaan lähikuukausina määrittämään virastoille, toimeenpanovirastoille, yhteisyrityksille ja kaikelle uudelle hallinnolle yhteisen perustan lainsäädännössä, sopimuksissa, rahoituksessa, kustannus-hyötyanalyyseissa ja vastuuvapausmenettelyssä. Asiassa on loppujen lopuksi useita ristiriitaisuuksia, joita ei pidä suvaita pitkällä aikavälillä hyvän hallinnon tähden.
<SPEAKER ID="198" NAME="Paulo Casaca" AFFILIATION="PSE">
(PT) Arvoisa puhemies, arvoisa komission jäsen, hyvä esittelijä Virrankoski, hyvät kollegat, päättymässä oleva keskustelu on ollut mielestäni erittäin tietopitoinen. Haluan ottaa esille muutamia tärkeimpiä keskustelun aikana esille nousseita seikkoja. Ensimmäinen näistä on se, että meidän ei pidä missään olosuhteissa antaa periksi kiusaukselle kansallistaa Euroopan unioni vähentämällä henkilöstövoimavaroja, joita komissio tarvitsee toimiakseen.
<P>
Tämän tärkeän huolenaiheen otti esille jäsen Guy-Quint, ja se on mielestäni vuoden 2008 talousarvion toteuttamisen tärkein näkökohta. Kiitän esittelijä Virrankoskea mietinnöstä, josta haluan ottaa esille 8 kohdan, jonka mukaan on yhtäältä tärkeää esittää talousarvio selkeästi, johdonmukaisesti ja avoimesti ja jossa tuodaan toisaalta esiin, että toimintoperusteisen budjetoinnin nimikkeistöä on vaikea ymmärtää.
<P>
EU:n talousarvio on esitettävä täysin selkeällä ja johdonmukaisella tavalla, niin että kaikkia budjettikohtia voidaan lukea eri tavoin lukijan kadottamatta kokonaiskuvaa. Tämä on ensiarvoisen tärkeää, mikä tuodaan hyvin esille 8 kohdassa.
<P>
Ulkoasiainvaliokunnan lausunnon osalta haluaisin ottaa esille Irakia koskevan 12 kohdan, jossa todetaan mielestäni aiheellisesti, ettei Euroopan unionin Irakiin suuntaamilla investoinneilla ole näkyvyyttä. Näkyvyyttä on lisättävä toteuttamalla kehitysyhteistyöpolitiikkaa paikoissa, joissa sitä voidaan toteuttaa käytännössä, kuten Irakin kurdialueella. Lisäksi Euroopan unionin on ryhdyttävä välittömästi toimeen muun Irakin ja valtavan irakilaispakolaisten joukon suhteen, kuten pakolaispäävaltuutettu António Guterres totesi Genevessä viime viikolla.
<SPEAKER ID="199" NAME="Dalia Grybauskaitė">
komission jäsen. (EN) Arvoisa puhemies, haluan kiittää esittelijää hyvästä ja perusteellisesta alusta vuotuiselle menettelyllemme. Olen samaa mieltä budjettivaliokunnan puheenjohtajan kanssa etenkin strategisesta lähestymistavasta. Vuotuinen talousarviomenettely, joka alkaa vuoden 2008 osalta nyt, on oma asiansa, mutta samalla voimme omaksua myös strategisempia lähestymistapoja ja tarkastella esimerkiksi sitä, miten vuotuista talousarviomenettelyä ja toimielinten välisiä suhteita voidaan parantaa yleisesti, sillä näissä on parantamisen varaa. Siitä on tehtävä nopeampaa ja vähemmän byrokraattista, ja meidän on oltava realistisempia käytettävissä olevan ajan ja laadittujen sivumäärien suhteen.
<P>
Vuotuisesta toimintastrategiasta käydyn keskustelun ohella kävi ilmi, että me kaikki talousarviomenettelyyn osallistuvat olemme suurin piirtein samaa mieltä asioista. Emme kuitenkaan voi laskea kaikkea vain itsemme varaan, sillä asiat riippuvat myös työskentelyolosuhteistamme. Voimme siis kehittyä, ja uskon meidän ymmärtävän toisiamme hyvin, kuten viime vuosina olemme tehneet. Toivottavasti vuoden 2008 talousarviomenettelyssä saavutetaan paras mahdollinen tulos, ja myös muutamia strategisia tavoitteita voidaan yrittää saavuttaa yhdessä.
<SPEAKER ID="200" NAME="Puhemies">
Keskustelu on päättynyt.
<P>
Äänestys toimitetaan tiistaina klo 12.00.
