<CHAPTER ID="006">
Vuoden 2012 talousarvion suuntaviivat - Muut pääluokat (keskustelu) 
<SPEAKER ID="011" NAME="Puhemies">
(EL) Jatkamme nyt istuntoa. Esityslistalla on ensimmäisenä José Manuel Fernandesin budjettivaliokunnan puolesta laatima mietintö vuoden 2012 talousarviomenettelyn suuntaviivoista, pääluokka I - Euroopan parlamentti, pääluokka II - Neuvosto, pääluokka IV - Tuomioistuin, pääluokka V - Tilintarkastustuomioistuin, pääluokka VI - Euroopan talous- ja sosiaalikomitea, pääluokka VII - Alueiden komitea, pääluokka VIII - Euroopan oikeusasiamies, pääluokka IX - Euroopan tietosuojavaltuutettu, pääluokka X - Euroopan ulkosuhdehallinto (Α7-0049/2011).
<SPEAKER ID="012" NAME="José Manuel Fernandes" LANGUAGE="PT">
Arvoisa puhemies, aivan ensiksi haluan tervehtiä teitä, arvoisa puhemies, sekä komission jäsentä ja kaikkia paikalla olevia kollegoitani. Sallittehan minun aloittaa kiittämällä kaikkia, jotka ovat osallistuneet tämän mietinnön laatimiseen. Aivan erityisesti kiitän eri poliittisten ryhmien varjoesittelijöitä.
<P>
Työmme on johtanut laajaan konsensukseen, kuten viime viikolla budjettivaliokunnassa toimitettu äänestys osoitti: mietintö hyväksyttiin äänin 34 puolesta, yksi vastaan ja yksi tyhjä. Tässä mietinnössä on pyritty huomioimaan tämä hetki, eli taloudellinen, rahoituksellinen ja yhteiskunnallinen tilanne, jonka kanssa taistelemme, vallitseva kriisi sekä se, mitä unionin kansalaiset haluavat Euroopan unionin ja sen toimielinten tekevän.
<P>
Talousarviota joudutaan rajoittamaan, ja sen on oltava kurinalainen. Samalla talousarvion pitäisi kuitenkin varmistaa Euroopan parlamentille ja muille toimielimille tarvittavat välineet, jotta ne voivat toteuttaa Eurooppa-hanketta sekä vastata kansalaisten odotuksiin.
<P>
Tavoitteenamme on toimiva lainsäädäntö. Olisikin todella huono asia, jos meillä ei olisi riittäviä välineitä tuon tavoitteen saavuttamiseksi: se olisi näinä aikoina todella huono ele ja aiheuttaisi kustannuksia, jotka koituisivat lopulta unionin kansalaisten kannettavaksi.
<P>
Tarvitsemme riittävät varat tämän tavoitteen toteuttamiseksi. Lissabonin sopimus antaa meille uusia toimivaltuuksia. Nykytilanteen huomioon ottaen kannatamme kuitenkin neutraalia kasvua. Kannatamme siis kasvua, joka seuraa inflaation tasoa.
<P>
Olemme noudattaneet linjauksia, joita komission jäsen esitti parlamentille ja muille toimielimille lähettämässään kirjeessä. Aiommekin tarvittaessa, jos siis tarvetta ilmenee, laatia oikaisukirjelmän tai lisätalousarvion sisällyttääksemme talousarvioon tietyt sitoumukset, kuten Euroopan unionin Kroatialle antamat sitoumukset sekä Lissabonin sopimuksen mukaisten kahdeksan uuden jäsenen tulo.
<P>
Jotta saavuttaisimme tarvittavat säästöt talousarviossa, meidän on selvästi noudatettava aiempaakin paremmin hyvän hallinnon ja hyvän taloudenpidon sekä tehokkuuden ja vaikuttavuuden periaatteita. Näiden periaatteiden täytyy näkyä kurinalaisuutena, yksinkertaisuutena ja seurattavuutena talousarvion toteuttamisessa. Kyseisiä periaatteita noudattamalla voimme jo hyvin määrittää leikkauskohteet. Tämä ei koske ainoastaan nyt valmistelemiamme arvioita, vaan haluamme saada säästöjä aikaiseksi myös vuoden 2012 talousarviota toteutettaessa.
<P>
Näin voimme jatkossakin hoitaa tehtävämme. Haluaisimme myös - esitämme tämän konseptin käyttöönottoa - nollatalousarvion. Nollaperusteinen budjetointi tarkoittaisi sitä, että talousarvion jokainen menoerä on perusteltu ja eri menoerät ovat tiedossa. Menoerien kustannus-hyötysuhde voitaisiin myös arvioida, jos se olisi perusteltua.
<P>
Emme tietenkään aio vaarantaa käynnissä olevia hankkeita, koska se olisi askel taaksepäin ja tuottaisi lisäksi tappioita. Viittaan sellaisiin hankkeisiin kuin Konrad Adenauer -rakennuksen laajentaminen ja Euroopan historian talo. Näiden hankkeiden toteuttamista jatketaan myös tulevasta rajoitetusta talousarviosta. Tähän perustuen esitämme myös, että tulevien talousarvioiden pitäisi olla monivuotisia. Siten talousarvioita voitaisiin suunnitella kokonaisvaltaisesti heti alusta lähtien, jolloin suunnittelu olisi myös sopusoinnussa monivuotisen rahoituskehyksen kanssa.
<SPEAKER ID="013" NAME="Janusz Lewandowski">
komission jäsen. - (EN) Arvoisa puhemies, parhaat onnittelut kansainvälisen naistenpäivän johdosta. Panen tyytyväisenä merkille esittelijä José Manuel Fernandesin luettelemat periaatteet talousarvion kurinalaisuudesta erityisesti Euroopan unionin hallinnollisten menojen osalta. Minun mielestäni tämä on juuri se linja, jota meidän on seurattava ottaen huomioon Euroopan unionin talouden nykytilanne.
<P>
Tätä silmällä pitäen pyysinkin komission jäsenten kollegiota olemaan erityisen varovaisia hallintomenojen kasvattamisessa. Voimme luvata, että esittämämme lisäykset jäävät alle yhden prosentin. Tietyt sopimusperusteiset velvoitteet huomioon ottaen tämä tarkoittaa, että vuoden 2012 talousarviossa leikataan tietoteknologiaan, kokouksiin, konferensseihin ja matkoihin sekä tutkimuksiin ja julkaisuihin liittyviä kuluja.
<P>
Olen lähettänyt kirjeen muiden toimielinten johtajille, ja tässä on heidän vastauksensa. Mielestäni tämä on todella se suuntaus, jota meidän on noudatettava hallinnollisten menojen osalta vuonna 2011. Olemme saaneet neuvostosta sellaisia viestejä, että neuvosto aikoo myös olla hyvin tiukkana.
<P>
Samaa periaatetta pitäisi soveltaa myös tulevaan laajentumiseen. Mielestäni arviot pitäisi sisällyttää talousarvioon oikaisukirjelmällä tai lisätalousarviolla, jos liittymispäivästä on päätetty virallisesti. Haluan kuitenkin tässä yhteydessä muistuttaa, että hallinnolliset menot vievät alle kuusi prosenttia Euroopan unionin talousarviosta, mikä on melko säädyllinen osuus.
<P>
Toimintamenojen osalta unionin talousarvio noudattaa omaa sisäistä logiikkaansa. Ohjelmat erääntyvät ajallaan, ja nyt erääntymässä ovat monet suuret ohjelmat, joiden toteuttaminen aloitettiin vuonna 2007. Euroopan unionin talousarviossa on pääasiassa kyse investoinneista, ei kulutuksesta tai sosiaalisista tulonsiirroista. Yhtäältä meidän pitäisi todella rajoittaa hallintomenoja, mutta toisaalta meidän pitäisi ymmärtää unionin talousarvion sisäistä dynamiikkaa. Muutoin tuotamme suuren määrän niin kutsuttuja "ralleja" (reste à liquider), eli kasapäin käyttämätöntä rahaa, maksamatta olevia sitoumuksia. Ne taas eivät kuulu hyvään talousarviomenettelyyn.
<P>
Näin ollen kiittelen vielä kerran José Manuel Fernandesin laatimassa mietinnössä esitettyjä periaatteita. Tarkoituksemme on keskustella tästä suuntaviivojen perusteella 30. maaliskuuta. Odotankin suuresti kolmikantaneuvotteluja edeltävää kokoustamme 30. maaliskuuta.
<SPEAKER ID="014" NAME="Monika Hohlmeier" LANGUAGE="DE">
Arvoisa puhemies, hyvät kuulijat, ensiksikin haluaisin ilmaista valitteluni ja tyrmistykseni sen suhteen, etteivät pääsihteeri ja kaksi Euroopan parlamentissa asiasta vastaavaa varapuhemiestä ole paikalla. Pidämme yleensä selvänä asiana, että komission asiasta vastaavat jäsenet ovat paikalla; samaa pitäisi odottaa myös omilta korkeimmilta edustajiltamme.
<P>
Toiseksi haluaisin puhua parlamentin kiinteistöjen hallinnoinnista. Olen tyytyväinen siihen, että KAD-hanke Luxemburgissa edistyy, että kustannukset näyttäisivät olevan hallinnassa ja että asiat etenevät suunnitelman mukaisesti. KAD-rakennuksen laajennustyön valmistuttua henkilöstö saadaan saman katon alle. Näin voimme parantaa tehokkuutta ja luoda synergiaetuja sekä vähentää vuotuisia kustannuksia, kun kahdeksan toimistoa voidaan sulkea. On ehdottoman tärkeää, että tämä tavoite saavutetaan, sillä tarvitsemme osan noista varoista muihin tarkoituksiin, kuten José Manuel Fernandes on todennut.
<P>
Mielestäni Euroopan historian talo on tärkeä hanke, koska se houkuttelee monia matkailijoita. Heille voidaan näin antaa hyvin tehokkaalla tavalla käsitys Euroopan unionin merkityksestä, tavoitteista ja tarkoituksesta Euroopan historiassa.
<P>
Kolmanneksi kehotan siirtämään Luxemburgissa toimivan henkilökunnan Brysseliin. He joutuvat säännöllisesti työskentelemään Brysselissä, joten he matkustavat jatkuvasti edestakaisin. Tämä aiheuttaa ongelmia myös Euroopan parlamentin jäsenille. Ongelma koskettaa vain muutamia alatoimialoja, ja työntekijöiden uudelleensijoittamista pitäisi pohtia tehokkuuden näkökulmasta.
<P>
Neljänneksi on mielestä erittäin hyvä asia, että Euroopan parlamentti pyrkii maltillisiin lisäyksiin. Vaikka muita aloja koskevat lisäykset ovat maltillisia, Euroopan ulkosuhdehallinnon ei pitäisi pitää sitä perusteena jättimäisille lisäyksille. Näin ollen kehotan kaikkia toimielimiä kiristämään vyötään näinä taloudellisesti ja rahoituksellisesti hankalina aikoina.
<SPEAKER ID="015" NAME="Derek Vaughan">
S&D-ryhmän puolesta. - (EN) Arvoisa puhemies, haluaisin kiittää komission jäsentä. Haluaisin kiittää myös esittelijää sekä tästä mietinnöstä että hänen ajatuksestaan luoda muut pääluokat kokoava talousarvio. Esittelijä on aivan oikeassa pyrkiessään tasapainottamaan keskenään yhtäältä tarpeen varmistaa, että Euroopan parlamentti ja muut toimielimet voivat toimia kunnolla, sekä toisaalta tarpeen varmistaa, että talousarvioon tehtävät lisäykset ovat mahdollisimman pieniä.
<P>
Panen erityisen tyytyväisenä merkille esittelijän ehdotuksen, jonka mukaan lisäykset pitäisi sitoa inflaatiotasoon. Mielestäni alkuperäinen ehdotus 5,2 prosentin lisäyksestä on aivan liian korkea. Jotta esittelijän ja muiden parlamentin jäsenten tavoittelemat maltilliset säästöt olisi mahdollista toteuttaa, meidän täytyy tietenkin määrittää, missä talousarvion kohdissa on mahdollista säästää. Olenkin tarjoutunut tekemään yhteistyötä esittelijän kanssa sen varmistamiseksi, että säästökohteet löydetään. Mielestäni säästöjä olisi mahdollista toteuttaa esimerkiksi kiinteistöpolitiikan ja laajentumisen alalla - joihin komission jäsen itsekin viittasi - mutta säästää voisi myös ehdotettuun unionin ulkopuoliseen virastoon liittyvissä kustannuksissa, koska se on mielestäni liiallista luksusta tällaisina aikoina.
<P>
Lopuksi toteaisin, että meidän täytyy myös tehdä tiiviimpää yhteistyötä muiden toimielinten kanssa. Erityisesti tämä koskee alueiden komiteaa sekä Euroopan talous- ja sosiaalikomiteaa, joiden tiedän myös olevan hyvin huolissaan vuoden 2012 talousarviosta. Meidän täytyy varmistaa, että niillä, niin kuin meilläkin, on kunnolliset mahdollisuudet työskennellä, mutta samalla meidän on rajoitettava menojen kasvua tulevaisuudessa. Voin siis todeta, että sosialistien ja demokraattien ryhmä on erittäin halukas tekemään yhteistyötä esittelijän kanssa. Tuemme näitä ehdotuksia suuntaviivoiksi ja odotamme ensi viikkoa, jolloin pääsemme keskustelemaan arvioista.
<SPEAKER ID="016" NAME="Puhemies">
(EL) Haluaisin reagoida Monika Hohlmeierin esittämään huomioon. Giovanni Pittella, talousarviosta vastaava varapuhemies, on salissa ja kuuntelee keskustelua.
<SPEAKER ID="017" NAME="Alexander Alvaro" LANGUAGE="DE">
Arvoisa puhemies, kiitän José Manuel Fernandesia tästä erinomaisesta mietinnöstä. Hyvän talousarviohallinnon pääperiaatteita ovat tehokkuus, säästäväisyys sekä käsiimme uskottujen varojen vastuullinen käyttö. Tästä huolimatta kaikissa talousarvioneuvotteluissa nousevat kerta toisensa jälkeen esiin ahneus ja tahto pitää kiinni vanhoista toimintatavoista. Tämä pitäisi jälleen kerran pyrkiä välttämään. Meidän on erotettava toisistaan ahneus ja tarpeet.
<P>
On melko varmaa, että Lissabonin sopimuksessa määrätyt uudet tehtävät sekä Lissabonin sopimuksen mukanaan tuoma työmäärän kasvu ovat tarpeen. Olisi kuitenkin huolehdittava siitä, että poliittisissa ryhmissä ja valiokunnissa tehtävä työ ja hallinnollinen työ pysyvät keskenään tasapainossa. Kuten eräs kollega juuri totesi, olisi ollut hyvä, että pääsihteeri osallistuu tähän istuntoon ja kuulee, mitä meillä on sanottavanamme. Derek Vaughanin mainitsemia uusia yksiköitä ei tarvita tässä muodossa, jos käytämme synergiavaikutukset järkevästi hyödyksemme parlamentin sisällä. Eri pääosastoilla työskentelee suuri määrä päteviä ihmisiä, ja olen varma, että voimme yhdistää heidän voimansa tehokkaalla tavalla.
<P>
Historian talon osalta olen samaa mieltä Monika Hohlmeierin kanssa siitä, että tällaisella hankkeella olisi oltava liiketoimintasuunnitelma heti alusta lähtien. Tätä ei pitäisi nähdä jonkinlaisena vaatimusten esittelytilaisuutena, jossa jokainen saa haluamansa. Meidän pitää hallita varojamme viisaasti järkevän talousarvion pohjalta.
<P>
Haluaisin lopuksi lisätä, ettemme saisi tehdä sitä virhettä, että pyrimme vain sokeasti säästämään ja jätämme investoimatta tulevaisuuteen. Jos investoimme nyt esimerkiksi tietoteknologiaan, voimme säästää paljon rahaa tulevaisuudessa. Siksi säästämisestä ei pitäisi tulla itse tavoite. Säästöjen pitää olla tulevaisuuden näkökulmasta järkeviä ja perusteltuja.
<SPEAKER ID="018" NAME="Helga Trüpel" LANGUAGE="DE">
Arvoisa puhemies, arvoisa komission jäsen Lewandowski, hyvät kuulijat, keskustelemme nyt parlamentin talousarviosta vuodeksi 2012. Haluaisin korostaa, että Vihreät / Euroopan vapaa allianssi -ryhmän mielestä olisi löydettävä oikeanlainen tasapaino pääasiassa Lissabonin sopimuksesta johtuvien uusien toimivaltuuksien ja tehtävien vaatimien vähäisten ja perusteltujen lisäysten sekä itsekurin ja itsehillinnän välille hetkellä, jolla julkiset varat ovat vähissä. Ulkomaailmalle Euroopan parlamentin talousarvio on yhä Euroopan parlamentin käyntikortti, ja sillä on edelleen symbolista merkitystä. Miten siis suhtaudumme tiukan taloudenpidon politiikkaan - tarpeeseen harjoittaa tiukkaa talouspolitiikkaa - joka vaikuttaa meihin suoraan?
<P>
José Manuel Fernandes käyttää sellaisia sanoja kuin vakauttaminen, itsehillintä ja maltti. Olemme kuitenkin kuulleet toistaiseksi hyvin vähän todellisia ehdotuksia siitä, miten hän aikoo leikkaukset toteuttaa ja mistä varoja leikataan. On tietenkin oikein vaatia parlamentin hallinnon tehostamista, ja siellä on omastakin mielestäni jonkin verran parantamisen varaa.
<P>
Seuraavaksi haluaisin puhua Euroopan historian talosta: Periaatteessa kannatan tätä ajatusta. Mielestäni hankkeelle olisi kuitenkin laadittava selkeät liiketoimintasuunnitelmat. Jos jokin tällainen hanke asetetaan etusijalle - osoitan jälleen sanani José Manuel Fernandesille - ja jos termit itsekuri ja vakauttaminen todella aiotaan ottaa vakavasti, meidän täytyy olla valmiita esittämään leikkauksia joillain muilla aloilla.
<P>
Jos painopistealueet perustuvat poliittiseen tahtoon, niin muut alat on tietenkin määritettävä toissijaisiksi talousarvion vakauttamiseksi. Vakauttamisesta puhuminen ilman merkittävien suositusten esittämistä on varsinaisen aiheen välttelyä. Asia saadaan järjestykseen vain siinä tapauksessa, että ihmiset ovat valmiita sanomaan, mihin leikkaukset kohdistuvat - erityisesti uusien painopisteiden tapauksessa. Sitä tarkoitin puhuessani Euroopan parlamentin käyntikortista: rajalliset lisäykset ja selkeä maltillisuus.
<SPEAKER ID="019" NAME="James Elles">
ECR-ryhmän puolesta. - (EN) Arvoisa puhemies, haluaisin onnitella esittelijää mietinnöstä, jota pidän hyvin tasapainoisena erityisesti sen pyrkimyksessä edistää varojen vakauttamista ja kurinalaista talousarviota.
<P>
Esittelijän määrittämiä periaatteita - toimiva lainsäädäntö, hyvän hallinnon periaatteet, totuudenmukaisuuden ja yksinkertaisuuden mahdollistaminen sekä kustannusten leikkaamista koskevien suunnitelmien esittäminen - pitäisi soveltaa muiden toimielinten lisäksi myös komission talousarvioon.
<P>
Esittelijän tekemien teknisten huomioiden osalta todettakoon, ettei säästöihin pitäisi pyrkiä vain pitkällä aikavälillä vaan myös lyhyellä aikavälillä, jolloin meidän pitäisi kyetä määrittämään kustannusten leikkaamiseen tähtääviä toimenpiteitä.
<P>
Yksi ryhmäni erityisistä huolenaiheista on turvallisuus. Näytämme antavan liikaa painoarvoa sille, että ihmisiä estetään pääsemästä toimielinten tiloihin. Emme anna heille riittävän vapaata pääsyä tiloihin tai mahdollisuutta liikkua niissä. Voisinko ehdottaa, että käsitellessään tätä erityistä asiakohtaa varapuhemiehet ottavat mallia Yhdysvaltain kongressista, jossa varmistetaan ihmisten turvallisuus heidän tullessaan sisään rakennukseen mutta annetaan heidän liikkua vapaasti sen sisällä. Ammattimaisten turvallisuuspalvelujen avulla tämä on mahdollista.
<SPEAKER ID="020" NAME="Marta Andreasen">
EFD-ryhmän puolesta. - (EN) Arvoisa puhemies, on häpeällistä, että nykyisessä taloustilanteessa Euroopan parlamentin vuoden 2012 talousarvion määrärahoihin on ehdotettu viiden prosentin lisäystä. Vasta viime viikolla parlamentin jäsenten avustajiin liittyviä korvauksia nostettiin 1 500 eurolla kuussa. Millään tavalla ei yritetä estää pöyristyttävää tuhlausta, jota parlamentin kolme toimipaikkaa aiheuttavat. Mikä pahinta, Euroopan parlamentti on nyt sitoutunut investoimaan 60 miljoonaa euroa Euroopan historian talolle tarkoitetun rakennuksen kunnostamiseen - ihan kuin Euroopassa ei olisi museoita. Haluaako EU kirjoittaa historian uusiksi? Entäs sitten ulkosuhdehallinto? Ulkosuhdehallintoon aiotaan palkata muun muassa 50 virkamiestä, jotka tienaavat 20 prosenttia enemmän kuin Yhdistyneen kuningaskunnan pääministeri. Lisäksi se tarvitsee uuden rakennuksen, jonka vuotuiset kustannukset ovat 10,5 miljoonaa euroa.
<P>
Arvoisa puhemies, brittiläisten veronmaksajien puolesta pyydän teitä lopettamaan tällaisen törsäämisen.
<SPEAKER ID="021" NAME="Angelika Werthmann" AFFILIATION="NI">
(DE) Arvoisa puhemies, hyvät kuulijat, José Manuel Fernandesin varainhoitovuotta 2012 koskevassa mietintöluonnoksessa käsitellään kustannustehokkuutta ja vakauttamista. Euroopan unionin kansalaisten edustajina meidän Euroopan parlamentin jäsenten täytyy kommentoida tätä. Kustannustehokkuus on olennainen asia.
<P>
Kroatian liittymisestä, unionin ulkosuhdehallinnon perustamisesta sekä kolmen uuden rahoitusalan viranomaisen luomisesta johtuvat lisämenot vaikuttavat kuitenkin kaikki EU:n talousarvioon. Uusien menojen ei välttämättä tarvitsisi - eikä itse asiassa missään nimessä pitäisi - johtaa talousarvion kasvattamiseen. Säästökohteita on mahdollista löytää kaikissa unionin toimielimissä esimerkiksi henkilöstö- ja kiinteistöpolitiikan tai hallinnon alalla. Haluan jälleen kerran ehdottaa, että erillisvirastojen tilit tarkastetaan ja jäsenvaltioiden välillä pyritään hyödyntämään synergiaetuja.
<SPEAKER ID="022" NAME="Giovanni La Via" AFFILIATION="PPE">
(IT) Arvoisa puhemies, arvoisa komission jäsen, hyvät kuulijat, aivan ensiksi haluan onnitella José Manuel Fernandesia erinomaisesta työstä.
<P>
Ei ole helppoa puhua unionin toimielinten talousarvioista tai varainhallinnasta - etenkään silloin, kun yrittää samanaikaisesti puhua niiden suorituskyvyn parantamisesta ja taloudellisen vakauttamisen tarpeellisuudesta. Tämänhetkisessä hankalassa tilanteessa Euroopan unionin ja sen jäsenvaltioiden täytyy huomioida kyseiset seikat. Juuri siksi annan täyden tukeni esittelijän vetoomukselle edistää toimivaa lainsäädäntöä sekä kestävää varainhallintaa. Ne ovat pääperiaatteita, joiden pitäisi olla kaikkien toimielinten toimien perustana.
<P>
Kriisin hetkellä tärkein tavoitteemme on elvyttää Euroopan talous, ja toimielinten itsensä onkin näytettävä esimerkkiä toimimalla hyveellisesti. Hyveellisyys ei tarkoita vain tiukkaa taloudenpitoa. Oikeastaan se tarkoittaa hallinnollisen tehokkuuden lisäämistä sen varmistamiseksi, että varat käytetään tehokkaammin ja paremmin. Tällöin toimielinten toiminta voisi olla sekä tehokasta että vaikuttavaa ja ne voisivat saavuttaa päätavoitteet, joita unioni on itselleen asettanut viime vuosina.
<P>
Sitten tarkemmin parlamentin talousarviosta: Olen José Manuel Fernandesin kanssa yhtä mieltä siitä, että vuoden 2012 talousarvion pitäisi olla vakautettu. Se voisi nimittäin olla parempi viitekohta kuin tämänhetkinen keskustelu monivuotisesta rahoituskehyksestä.
<P>
Olen kuitenkin sitä mieltä, että osa varoista pitäisi käyttää tiettyjen parannusten toteuttamiseksi, jotta jäsenet voisivat hoitaa tehtäviään laadukkaiden yksiköiden tuella.
<P>
Näin ollen katson, että säästöt pitäisi toteuttaa yhteisten yksiköiden tasolla. Lisäksi olisi pyrittävä parantamaan kiinteistöpolitiikkaa järkeistämällä jo käytössämme olevien tilojen hallintaa sekä hyväksymällä keskipitkän ja pitkän aikavälin suunnitelman, jonka ansiosta voidaan ennakoida rakennuksiin liittyviä menoja ja tehdä tällä alalla avoimempia ja järkevämpiä päätöksiä.
<SPEAKER ID="023" NAME="Jens Geier" AFFILIATION="S&amp;D">
(DE) Arvoisa puhemies, arvoisa komission jäsen Lewandowski, hyvät kuulijat, meidän pitää luonnollisesti keskustella menoista, joita pitää välttää ja joissa pitää säästää tämän talousarvion yhteydessä. Pyytäisin kuitenkin teitä kaikkia olemaan hieman objektiivisempia automaattisissa vastauksissanne, joita annatte virastoja koskevissa keskusteluissa. Miksi? Ensinnäkin siksi, että talousarvion valvontavaliokunta käy asiasta jatkuvaa keskustelua sekä kiinnittää huomiota siihen, miten virastot tekevät keskenään yhteistyötä ja miten niiden toimintakykyä voitaisiin parantaa. Lisäksi odotamme Euroopan tilintarkastustuomioistuimelta erillisvirastoja käsittelevää erityiskertomusta, joka antaa objektiivisemman perustan tälle jotakuinkin ongelmallisena pidetylle keskustelulle esimerkiksi siitä, miten virastoja hallitaan ja miten voimme toteuttaa tarvittavat säästöt.
<P>
Säästöistä puheen ollen haluaisin siirtyä seuraavaan aiheeseen, eli kiinteistöpolitiikkaan. On aivan varmaa, että Euroopan unionin kiinteistöpolitiikan alalla voidaan säästää rahaa. Omasta puolestani kyseenalaistan sen, onko todella hyvä ajatus rakentaa Euroopan parlamentille uusia rakennuksia Brysseliin. Tällainen strategia on järkevä vain siinä tapauksessa, että brysseliläisten kiinteistöjen hinnat jatkavat koko ajan nousuaan. Tämänhetkinen markkinatilanne ei näyttäisi tukevan tätä oletusta. Jos kiinteistöjen markkinahinnat eivät kohoa, vuokraaminen on todellakin järkevämpää kuin ostaminen. Se tuntuu erityisen järkevältä, kun kävelee unionin rakennusten lähiympäristössä ja huomaa, miten paljon alueella itse asiassa on vapaata toimistotilaa vuokrattavana.
<P>
Tästä pääsenkin Euroopan historian taloa koskevaan kysymykseen. Mielestäni tämä asia vaatii suurempaa legitimiteettiä. Tähän asti kaikki Euroopan historian talon perustamista koskevat aloitteet ovat nimittäin perustuneet vain Euroopan parlamentin puhemiehistön päätöksiin eikä niillä siten ole demokraattista oikeutusta. Tähän on tultava muutos. Ennen kaikkea meidän täytyy tietää, miten kyseisen elimen toiminta- ja seurantakustannukset on tarkoitus rahoittaa.
<SPEAKER ID="024" NAME="Anne E. Jensen" AFFILIATION="ALDE">
(DA) Arvoisa puhemies, minäkin haluaisin kiittää José Manuel Fernandesia erinomaisesta mietinnöstä. Lisäksi kiitän komission jäsen Lewandowskia etenkin hänen muille toimielimille lähettämästään kirjeestä, jossa kehotetaan hillitsemään hallinnollisia menojamme tänä vuonna. Mielestäni hänen kirjeensä oli oikein osuva ja auttaa omaksumaan sellaisen lähestymistavan, jonka perusteella meidän on helpompi vaatia säästöjä. Mielestäni sitä täytyy soveltaa kaikkiin toimielimiin. Samaa lähestymistapaa täytyy soveltaa alueiden komiteaan, talous- ja sosiaalikomiteaan sekä unionin tuomioistuimeen, jonka menot ovat luonnollisesti kasvaneet jyrkästi. Sitä täytyy soveltaa myös tilintarkastustuomioistuimeen. Sen soveltaminen on hieman vaikeampaa pienille elimille, kuten Euroopan oikeusasiamiehelle tai Euroopan tietosuojavaltuutetulle. Meidän on luonnollisesti otettava tämä seikka huomioon.
<P>
Minun mielestäni Euroopan parlamentilla on kuitenkin erityinen vastuu osoittaa, että osaamme toimia maltillisesti. Lissabonin sopimus antoi meille uusia tehtäviä, joiden hoitaminen aiheuttaa lisämenoja. Tulevan vuoden, vuoden 2012 täytyy silti olla vakauttamisen vuosi. Olemme puhuneet laajentumisesta. Sisällytämme Kroatian liittymisen talousarvioon lisätalousarviolla. Monet ovat maininneet myös Euroopan historian talon. Mielestäni on erinomainen ehdotus, että Euroopan historian talosta tulisi osa vierailijoille tarjottavia palveluja. Monet nuoret eivät tunne kovin hyvin historiaa EU:n perustamisen taustalla. Sanotaankin, että jos emme tunne historiaamme, olemme tuomittuja toistamaan sitä. Mielestäni on hyvin, hyvin tärkeää kertoa Euroopan lähihistoriasta. Näin ollen tuemme Euroopan historian talo -hanketta.
<P>
Viimeisenä muttei vähäisimpänä asiana haluaisin todeta, että menomme liittyvät tietenkin hyvin paljon siihen, että meillä on useampi toimipaikka. Siihen menee rahaa. Meidän täytyy pohtia tätä kysymystä syvällisesti. Valitettavasti suurin menoerämme johtuu asiasta, jolle emme voi tehdä mitään. Se liittyy siihen, että meidän täytyy matkustaa Strasbourgin ja Brysselin väliä. Jos Eurooppa-neuvosto on todella sitä mieltä, että rahaa on säästettävä, unionin valtion- ja hallitustenpäämiesten pitäisi miettiä tätä ongelmaa. Kiitos, arvoisa puhemies.
<SPEAKER ID="025" NAME="Hynek Fajmon" AFFILIATION="ECR">
(CS) Arvoisa puhemies, on selvää, että talous- ja rahoituskriisin pitkälliset vaikutukset tuntuvat vielä vuonna 2012 kaikkialla Euroopan unionissa ja sen jäsenvaltioissa. Näin ollen Euroopan parlamentin täytyy muokata talousarviostrategiaansa sen mukaisesti. Meidän on tavoiteltava mahdollisimman suurta talousarviokuria ja tiukkaa taloudenpitoa. Olen tyytyväinen siihen, että tämä asia on huomioitu ja että sitä myös korostetaan tässä mietinnössä. Taloudellinen kurinalaisuus ei kuitenkaan voi tarkoittaa sitä, että menoja kasvatetaan inflaation mukaisesti. Meidän on pyrittävä pitämään parlamentin menot tämän vuoden tasolla. Kaikki voimavarat on keskitettävä säästöjen tavoittelemiseen sekä parlamentin nykyisten resurssien parempaan käyttöön. Tätä pitää toteuttaa kaikessa Euroopan parlamentin toiminnassa alkaen kiinteistöhallinnan järkeistämisestä, tietoteknologian käytön parantamisesta ja henkilöstöpolitiikasta. Noilla aloilla on mahdollista säästää, ja meillä pitää olla rohkeutta toteuttaa se.
<SPEAKER ID="026" NAME="Claudio Morganti" AFFILIATION="EFD">
(IT) Arvoisa puhemies, hyvät kuulijat, yleisen talouskriisin keskellä unionin toimielinten päätehtävänä on johtaa näyttämällä esimerkkiä.
<P>
Tässä mietinnössä korostetaan aivan oikein tehokkuutta sekä kustannusten ja palvelujen hallintaa koskevien kriteerien täyttämistä. Näin ollen mietin, pitäisiköhän tiettyjen ulkoistettujen toimintojen tehokkuus tarkastaa välittömästi ja kunnolla. Viittaan erityisesti parlamentin tietoteknologiaan ja sisäiseen turvallisuuteen ottaen huomioon viimeaikaiset tapahtumat, joista kaikki olemme hyvin tietoisia: esimerkiksi viime kuussa tehty postiryöstö.
<P>
Myös Euroopan ulkosuhdehallinto ansaitsee saada kritiikkiä osakseen. Suunnilleen nollabudjetilla perustettu ulkosuhdehallinto, jonka tarkoituksena oli vähentää tuhlausta ja tehostaa Euroopan unionin ulkosuhteita, on osoittautumassa epäonnistumiseksi sekä politiikan että talouden näkökulmasta. Odotan Euroopan parlamentin toimivan tiukasti tässä asiassa.
<SPEAKER ID="027" NAME="Philip Claeys" AFFILIATION="NI">
(NL) Arvoisa puhemies, viime viikolla lukuisat Flanderin alueen äänestäjät kysyivät minulta, miten on mahdollista, että me Euroopan parlamentin jäsenet saamme edelleen 1 500 euroa kuussa värvätäksemme lisää työntekijöitä, vaikka elämme taloudellisesti ongelmallisia ja epävarmoja aikoja ja tavallisten ihmisten täytyy kiristää vöitään. Itse asiassa me käytämme jopa aiempaa enemmän rahaa.
<P>
Äänestäjien kysymykset ja huomiot osuvat aivan naulan kantaan. Euroopan unionin pitäisi näyttää esimerkkiä. Meidän pitäisi elää varojemme mukaan. Tässä yhteydessä emme valitettavasti voi kuitenkaan muuta kuin todeta, että José Manuel Fernandesin laatima mietintö on vain menetetty mahdollisuus. Meitä vaaditaan - aivan oikein mielestäni - toimimaan vastuullisesti ja maltillisesti talousarvion suhteen. Johdanto-osan kappaleessa A jopa todetaan seuraavaa: "on otettava käyttöön tiukkoja hallintomenettelyjä, jotta saadaan aikaan säästöjä".
<P>
Onkin valitettavaa, ettei tässä mietinnössä tarkenneta, mihin leikkaukset voitaisiin kohdistaa. Säästää voitaisiin luonnollisesti monessa kohdassa. Mieleeni tulevat esimerkiksi talous- ja sosiaalikomitea ja alueiden komitea sekä matkustelu Brysselin ja Strasbourgin välillä, joka maksaa 200 miljoonaa euroa vuodessa. Haastan komission ja neuvoston sekä parlamentin ryhtymään toimiin noiden ongelmien ratkaisemiseksi sekä pohtimaan, missä voimme säästää. Sitten meidän pitäisi laatia kunnollinen suunnitelma, jotta voimme keskustella eri asioista ja saamme säästöjä aikaiseksi.
<SPEAKER ID="028" NAME="Ville Itälä" AFFILIATION="PPE">
(FI) Arvoisa puhemies, haluan myös kiittää esittelijää erittäin tasapainoisesta, hyvästä mietinnöstä. Täällä kaikki puhuvat nyt säästäväisyydestä, se on hieno asia. Me tarvitsemme budjettikuria ja tehokkuutta ja meidän pitäisi pysyä tiukasti siinä, mikä on meidän päätehtävämme eikä laajentaa asioita yli varsinaisen tehtävämme, lainsäädäntötyön.
<P>
Useimmat sanovat, että meidän täytyy olla säästäväisiä, mutta kertovat kuitenkin, mistä me emme saa säästää. Pitäisi kertoa konkreettisista toimenpiteistä, joilla voimme saada säästöjä. Voimme saada säästöjä, jos lopetamme matkustamisen kolmen työpaikan välillä. Tiedämme toki, kuinka poliittisesti vaikea tämän asian läpivieminen on.
<P>
Ottaisin nyt esille yhden asian, puhemies, ja se on tämä turvallisuus, josta ystäväni Elleskin täällä puhui. Meillä on vuoden aikana ollut pankkiryöstö, kanttiiniryöstö ja postiryöstö. Ketään ei ole saatu edes kiinni. Tämä turvallisuus on ennemminkin vitsi.
<P>
Meillä on yksi selkeä puute, eli se, että mepit kulkevat suoraan sisään paikasta, jossa ei ole minkään näköistä porttia. Meidän pitäisi saada elektroninen allekirjoitus. Nyt meillä on listat ja meillä on toimisto, jossa työskentelee monta henkilöä, jotka ottavat nimet ylös ja kirjaavat ne tietokoneelle. Mielettömiä menoja, eli me saisimme säästöjä, me saisimme parempaa, uskottavaa turvallisuutta. Se vain täytyy tehdä, mutta mepit sanovat ei ei ei, en suostu siihen, että on sähköinen allekirjoitus. Vaikka siten saisimme konkreettisia säästöjä ja parempaa turvallisuutta.
<P>
En ymmärrä, miten USA:n kongressissa tämä homma voi pelata, siellä kaikki suostuvat tähän, mutta täällä jotenkin nämä asiat jäävät tekemättä. Toivon, että nyt todella keskitytään siihen, mistä säästöjä voi konkreettisesti saada.
<SPEAKER ID="029" NAME="Jaroslav Paška" AFFILIATION="EFD">
(SK) Arvoisa puhemies, poliittisesti ajatellen on mielestäni erittäin tärkeää, että vuoden 2012 suuntaviivoissa näkyy, millaisissa taloudellisissa ja poliittisissa olosuhteissa ne on laadittu.
<P>
Jäsenvaltiot joutuvat säästämään ja kansalaisemme tuntevat nahoissaan rahoituskriisin ja poliittisen kriisin seuraukset. Emme siis voi odottaa, että talousarvion määrärahoja lisätään merkittävästi edelliseen vuoteen verrattuna. Meidän pitää päinvastoin miettiä, millä toimintamme osa-alueilla voimme säästää kansalaistemme verovaroja niin, ettemme kuitenkaan huononna työmme laatua.
<P>
Mielestäni työmme organisoinnissa on löysiä kohtia. Kansalaiset tietävät hyvin, että Euroopan parlamentilla on kolme toimipaikkaa ja että tuhannet Euroopan parlamentin työntekijät ja jäsenet matkustavat säännöllisesti, 12 kertaa vuodessa, Brysselistä Strasbourgiin. Hyvät kuulijat, tällainen julkisten varojen haaskaus osoittaa vain, ettemme piittaa todellisesta tilanteesta.
<P>
Kaikki puheet kustannusten leikkaamisesta ovat turhia niin kauan kuin keskusteluja Euroopan parlamentin matkustelemisesta edestakaisin ei saada päätökseen.
<SPEAKER ID="030" NAME="Sidonia Elżbieta Jędrzejewska" AFFILIATION="PPE">
(PL) Arvoisa puhemies, aluksi haluaisin kiittää José Manuel Fernandesia siitä, että hän on laatinut suuntaviivat Euroopan parlamenttia sekä muita toimielimiä varten. Minun mielestäni hänen hahmottelemissaan suuntaviivoissa yhdistyvät sekä tarve säästää, tai paremminkin välttämättömyys säästää, mistä olemme kaikki tietoisia Euroopan unionin tämänhetkisen taloustilanteen huomioon ottaen, että asianmukaisten olosuhteiden varmistaminen, jotta voimme luoda toimivaa lainsäädäntöä.
<P>
Haluaisin korostaa tässä yhteydessä, ettemme saa unohtaa uusia tehtäviä, joita Lissabonin sopimus ja tuleva laajentuminen tuovat Euroopan parlamentille. Näin ollen on ehdottoman tärkeää löytää kansalaistemme hyväksi sellaisia ratkaisuja, jotka edesauttavat Euroopan parlamentin kunnollista ja asianmukaista toimintaa.
<P>
Haluaisin myös korostaa, että toivon jatkossakin yhteistyötä esittelijän kanssa. Siten voimme varmistaa, että Euroopan parlamentin vuodeksi 2012 laatimasta talousarviosta tulee talousarvio, jota ohjaa kurinalainen varojenkäyttö mutta jossa ei ajatella vain ensi vuotta tai kahta tai kolmea seuraavaa vuotta. Talousarvion pitäisi myös sisältää Euroopan parlamentin työtä helpottavia nykyaikaisia välineitä sekä sellaisia investointeja, joiden toivon tuottavan säästöjä tulevaisuudessa.
<SPEAKER ID="031" NAME="Jan Kozłowski" AFFILIATION="PPE">
(PL) Arvoisa puhemies, haluaisin onnitella José Manuel Fernandesia erinomaisesta mietinnöstä. Minunkin mielestäni vuoden 2012 talousarvion pitäisi olla realistinen ja tämänhetkisen taloustilanteen mukainen. Minulla on useiden vuosien kokemus talousarvion hallinnasta aluetasolla sekä budjettivaliokunnan työstä, joten kurinalaisuus menojen suunnittelussa on minulle erityisen tärkeää. Meidän pitää kuitenkin välttää säästäminen väärissä kohdissa, sillä se saattaisi hidastaa talouskasvua sekä heikentää taloudellista kilpailukykyämme. Työllisyysasteen paraneminen sekä korkealaatuisten ja kestävien työpaikkojen luominen ovat edellytyksiä talouskasvulle ja kriisin vaikutuksista selviämiselle. Euroopan unionin talousarvion on edistettävä työllisyyden kasvua. Kasvun avaimet eivät piile kulujen vähentämisessä, vaan tehokkuuden lisäämisessä sekä unionin varojen käyttämisessä strategisten ja mitattavissa olevien tulosten tavoitteluun. Kiitos huomiostanne.
<SPEAKER ID="032" NAME="Giovanni Collino" AFFILIATION="PPE">
(IT) Arvoisa puhemies, hyvät kuulijat, kiitän José Manuel Fernandesia hänen tekemästään työstä sekä siitä, että hän keskittyy mietinnössään siihen, miten voisimme mahdollisesti säästää hallintokuluistamme. Henkilöstö- ja kiinteistöpolitiikka ovat kaksi päätoimialaa, joille hallintokulumme keskittyvät. Tämä käy myös selvästi ilmi mietinnöstä.
<P>
Ottaen huomioon Kroatian tulevan liittymisen Euroopan unioniin ja siitä johtuvan henkilöstötarpeen, on tarpeellista ja asianmukaista kiinnittää huomiota henkilöstön hallintaan, esimerkiksi työntekijöiden liikkuvuuteen. Tällainen henkilöstöpolitiikka lisää joustavuutta, mutta Euroopan unionin työntekijöitä on toisaalta koulutettava enemmän.
<P>
Kiinteistöpolitiikan osalta tekstissä mainitaan selkeästi keskittämisen periaate. Sovellamme talousarvioihin tiukkaa politiikkaa - etenkin jäsenvaltioissa - minkä pitäisi keskipitkällä aikavälillä saada meidät myös pohtimaan sitä, miten suotavaa on pitää kiinni parlamentin kolmesta toimipaikasta. Kyse on toki hankalasta asiasta, mutta meidän on kuitenkin ehdottomasti käsiteltävä sitä.
<SPEAKER ID="033" NAME="Gianni Pittella" AFFILIATION="S&amp;D">
(IT) Arvoisa puhemies, hyvät kuulijat, olen kuunnellut hyvin tarkasti tätä keskustelua ja voin vakuuttaa, että puhemiehistön ehdotus perustuu kurinalaisuuteen, avoimuuteen ja kestävään hallintoon. Haluankin erityisesti korostaa juuri noita kolmea asiaa.
<P>
Ensimmäinen huomioni on se, ettei ehdotuksessa esitetty korotus ylitä Euroopan unionin keskimääräistä inflaatiotasoa. Toiseksi: ymmärrän huolenne, ja pyrimmekin jatkuvasti sekä turvallisuuden että henkilöstön osalta edistämään varovaista ja pitkänäköistä kiinteistöpolitiikkaa. Kolmas huomioni on se, että 1 500 euron korotus hyväksyttiin ja lisättiin varauksiin budjettivaliokunnassa.
<P>
Budjettivaliokunta on ottanut käyttöön kyseisen varauksen. Nuo rahat eivät mene Euroopan parlamentin jäsenten taskuun - tämä väärinkäsitys ja valhe on syytä korjata - vaan ne menevät avustajille, jotka auttavat parlamentin jäseniä hoitamaan paremmin Lissabonin sopimuksessa määrätyt tehtävänsä.
<SPEAKER ID="034" NAME="Indrek Tarand" AFFILIATION="Verts/ALE">
(EN) Arvoisa puhemies, haluaisin tuoda esiin erään pienimuotoisemman alan, jolla voisimme säästää rahaa. Kyse on tietokoneohjelmista. Maksamme Bill Gatesille joka vuosi valtavan summan hänen luomansa Windows-ohjelmiston käyttämisestä. Hän voi toki olla mukava kaveri, joka lahjoittaa suuren osan saamistaan rahoista hyvään tarkoitukseen. Mutta jos käyttäisimme tässä parlamentissa rohkeammin avoimen lähdekoodin ohjelmistoja, ottaisimme aimo askeleen kohti puhtaampaa, halvempaa ja nykyaikaisempaa hallintoa.
<SPEAKER ID="035" NAME="Paul Rübig" AFFILIATION="PPE">
(DE) Arvoisa puhemies, haluaisin kysyä komission jäsen Lewandowskilta, mitä erityismenettelyä noudatetaan vuonna 2012 unionin turvaverkon hyödyntämiseksi, toisin sanoen unionin toimielinten maksamien rahojen käyttämiseksi. Laatiiko komissio ehdotuksen, jos jokin yksittäinen jäsenvaltio ilmaisee halunsa hyödyntää turvaverkkoa? Osallistuuko Euroopan parlamentti täysivaltaisesti tämän yhteispäätöksen tekemiseen, ja onko tämä asia esillä tällä viikolla turvaverkon laajentamisen yhteydessä?
<P>
Toiseksi haluan kommentoida sihteeristökorvauksiin tehtyä 1 500 euron korotusta. Pyytäisin kaikkia niitä Euroopan parlamentin jäseniä, jotka eivät hyödynnä sihteeristökorvausta täysimääräisesti, ilmoittamaan julkisesti, kuinka paljon he itse säästävät tällä tavalla. Kyse on kuitenkin alasta, jolla väärinkäytökset ovat mahdollisia. Voi olla, että jotkut jäsenet eivät tarvitse sihteeristökorvausta lainkaan sen takia, että ovat niin harvoin läsnä parlamentissa. Noissa tapauksissa kyseisiä varoja ei pitäisi käyttää kokonaan. Vain ne, jotka työskentelevät erityisen kovasti, voisivat käyttää koko korvauksen. Kaikkien muiden pitäisi palauttaa rahat veronmaksajille.
<SPEAKER ID="036" NAME="Milan Zver" AFFILIATION="PPE">
(SL) Arvoisa puhemies, hyvä komission jäsen, minäkin haluaisin aloittaa onnittelemalla José Manuel Fernandesia erinomaisesta mietinnöstä. Olen kuitenkin samaa mieltä niiden kollegoiden kanssa, jotka ovat todenneet säästöjen, etenkin talousarvioon kohdistuvien säästöjen, olevan välttämättömiä.
<P>
On totta, että unionin talousarvio on kutistunut vuosikymmenten ajan. Jos tarkastelemme EU:n tuottamaa BKT:ta, unionin talousarvio on pienentynyt jatkuvasti. Komission jäsen totesi hiljattain, että rahoitusnäkymien alussa EU:n bruttokansantuote oli noin 1,3 prosenttia. Nykyään se on hädin tuskin 1,12 prosenttia. Samalla unionin jäsenvaltioiden kansalliset talousarviot ovat kuitenkin kasvaneet merkittävästi.
<P>
Viimeisten kymmenen vuoden aikana vaatimattomuudestaan tunnettu Yhdistyneen kuningaskunnan talousarvio on esimerkiksi kasvanut 100 prosentilla, eli kaksi ja puoli kertaa enemmän kuin EU:n talousarvio. Haluaisin komission jäsenen kommentoivan erityisesti sitä, tuleeko hänelle mahdollisesti vaikeuksia vuoden 2012 talousarvion toteuttamisessa sen takia, että unionin talousarvio laskee jäsenvaltioiden kansallisiin talousarvioihin verrattuna.
<SPEAKER ID="037" NAME="José Manuel Fernandes" LANGUAGE="PT">
Arvoisa puhemies, haluaisin kiittää kaikkia kollegoitani puheenvuoroista. Haluan mainita, että tällä kertaa tavoitteenamme oli suuntaviivojen laatiminen. Menimme kuitenkin jo tässä vaiheessa pidemmälle ja asetimme erityisen tavoitteen: haluamme neutraalia kasvua, mikä tarkoittaa, ettei vuoden 2012 talousarvion määrärahoja kasvateta yli inflaatiotason.
<P>
Olen hyvin tietoinen siitä, että meillä on uusia tehtäviä. Olen hyvin tietoinen siitä, että tarvitsemme resursseja noiden tehtävien hoitamiseen. Meidän on kuitenkin huomioitava myös hyvän hallinnon periaatteet sekä saatava aikaiseksi säästöjä noudattamalla hyvän taloudenpidon, tehokkuuden ja vaikuttavuuden periaatteita.
<P>
Noiden periaatteiden avulla ei pyritä säästämään sokeasti, muutoin säästöt aiheuttaisivat kustannuksia tulevaisuudessa. Aiomme toteuttaa säästöjä, jotka eivät vaaranna asettamaamme tavoitetta: tavoitteena on toimiva lainsäädäntö.
<P>
Olen varma, että voisin kutsua tätä talousarviota myös yhteensovittamisen talousarvioksi. Siinä on yhteen sovitettu tämänhetkiset tarpeet, tämänhetkinen kriisi sekä vaatimukset, joita tällaiset ajat aiheuttavat ja joihin toimielinten on reagoitava tehokkaasti toimiakseen sen mukaisesti, mitä kansa tahtoo, mitä unionin kansalaiset tahtovat.
<P>
Puhun vielä hieman vallitsevasta väärinkäsityksestä. Talousarviossa ei ole korotettu parlamentin jäsenille kohdistettuja varoja, eikä niitä koroteta myöskään ensi vuonna. Summasta, johon kaikki viittaavat - summa, jota ei siis ole tarkoitettu jäsenille ja joka liittyy mahdollisuuteen palkata toinen avustaja - päätettiin jo vuonna 2010. Talousarvioon ei siis ole tehty mitään muutoksia tai korotuksia vuonna 2011.
<SPEAKER ID="038" NAME="Puhemies">
(EL) Keskustelu on päättynyt.
<P>
Äänestys toimitetaan keskiviikkona 9. maaliskuuta 2011 klo 11.30.
<P>
Kirjalliset lausumat (työjärjestyksen 149 artikla)
<SPEAKER ID="040" NAME="Nessa Childers" AFFILIATION="S&amp;D">
kirjallinen. - (EN) Vaaleilla valittuina edustajina kaikkien tämän parlamentin jäsenten pitäisi olla tietoisia niistä monista uhrauksista, joita vaalipiirimme ja kansalliset hallituksemme ovat joutuneet tekemään viimeisten kolmen vuoden aikana. Koulutukseen, liikenteeseen ja muihin ensisijaisiin palveluihin suunnattua rahoitusta on leikattu kaikkialla EU:ssa. On tärkeää, että Euroopan parlamentilla on riittävät varat sen tehtävän täyttämiseksi, jonka unionin kansalaiset ovat sille antaneet. Euroopan parlamentin jäsenten on myös edustettava unionin kansalaisia varmistamalla, että kevytmielinen tuhlaaminen estetään, että hinnat eivät nouse tarpeettomasti ja että arvo säilyy markkinoilla, joilla tavarantoimittajat ja liikemiehet taistelevat jok'ikisestä eurosta. Luotan siihen, että kollegani sekä tässä parlamentissa että muissa unionin toimielimissä huomioivat nämä periaatteet tulevina vuosina.
