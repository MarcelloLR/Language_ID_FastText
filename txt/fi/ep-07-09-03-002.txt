<CHAPTER ID="002">
Puhemiehen julkilausuma
<SPEAKER ID="005" NAME="Puhemies">
(DE) Olette kaikki viettäneet ansaittua lomaa. Näytätte kaikki hyvin levänneiltä, ja toivoakseni odotatte nyt innokkaasti pääsevänne jatkamaan Euroopan asioiden hoitamista.
<P>
Minun on valitettavasti aloitettava ikävillä uutisilla.
<P>
Viime tapaamisemme jälkeen olemme suruksemme saaneet tiedon kahden suuren eurooppalaisen, Gaston Thornin ja Raymond Barren, kuolemasta. He olivat molemmat huomattavia miehiä, jotka hoitivat merkittävällä tavalla tehtäviään pääministereinä ja Euroopan komission jäseninä maidensa hyväksi. Gaston Thorn oli Euroopan parlamentin jäsen kymmenen vuoden ajan vuodesta 1959 vuoteen 1969. Vuosina 1969-1974 hän toimi Luxemburgin ulkoasiainministerinä, minkä jälkeen hänet valittiin vuonna 1974 maan pääministeriksi. Tätä tehtävää hän hoiti vuoteen 1979 saakka. Vuodesta 1981 vuoteen 1985 hän toimi Euroopan komission puheenjohtajana. Euroopan yhteisö neuvotteli hänen johdollaan Espanjan ja Portugalin jäsenyysehdoista, pani alulle yhteisen kalastuspolitiikan ja pääsi ratkaisuun yhteisön talousarviovaroja ja sen tulevaa rahoitusta koskevissa kiistakysymyksissä.
<P>
Raymond Barre toimi Euroopan komission varapuheenjohtajana vuosina 1967-1973 ja Ranskan pääministerinä vuodesta 1976 vuoteen 1981. Talous- ja raha-asioista vastaavana komission jäsenenä hän esitti vuosina 1969 ja 1970 Barren suunnitelman yhteydessä alustavat ehdotukset Euroopan talous- ja rahaliiton perustamiseksi.
<P>
Molemmat miehet työskentelivät elämänsä loppuun saakka väsymättä Euroopan yhdentymisen hyväksi tukien kyseistä prosessia erittäin mittavilla ja käytännöllisillä panoksilla siihen aikaan usein hyvin vaikeissa olosuhteissa.
<P>
Altiero Spinelli olisi juhlinut viime viikonloppuna satavuotissyntymäpäiväänsä. Altiero Spinelli oli yksi Euroopan unionin nykyisten toimielinten arkkitehdeistä, ja hän toimi Euroopan parlamentin jäsenenä kymmenen vuoden ajan. Näistä kymmenestä vuodesta minulla oli suuri kunnia työskennellä hänen kanssaan seitsemän vuoden ajan ennen hänen kuolemaansa vuonna 1986. Niinä kymmenenä vuonna, jotka hän toimi Euroopan parlamentin jäsenenä ja erityisesti institutionaalisten asioiden valiokunnan puheenjohtajana, hän edisti merkittävällä tavalla toimielinuudistusta koskevaa kunnianhimoista toimintasuunnitelmaa. Hänen laatimansa Euroopan unionin perustamissopimusta koskeva luonnos, jonka Euroopan parlamentti hyväksyi huomattavalla enemmistöllä vuonna 1984, loi perustan monille tärkeille muutoksille, jotka ovat sisältyneet perustamissopimuksen myöhempiin uudistuksiin. Niihin sisältyy muun muassa Euroopan parlamentin lainsäädäntövallan huomattava laajentaminen.
<P>
Kesäloman aikana saimme kuulla monista eri luonnonkatastrofeista: Yhdistyneessä kuningaskunnassa esiintyneistä tulvista itäisen Välimeren alueen helleaaltoon ja äskettäin raivonneisiin Kreikan traagisiin metsäpaloihin. Nämä tapahtumat ovat aiheuttaneet suurta kärsimystä monille ihmisille Euroopassa. Kreikassa yli 60 ihmistä kuoli laajojen metsäpalojen seurauksena. On täysin asianmukaista, että tämä tragedia on ensimmäisenä tärkeänä aiheena esityslistallamme tänään iltapäivällä, ja olen varma, että puhun kaikkien tässä istuntosalissa olevien puolesta esittäessäni syvän osanottomme näiden ja muiden traagisten tapahtumien uhreille.
<P>
Ilmaisemme osanottomme myös Perun maanjäristyksessä 15. elokuuta kuolleiden yli 500 ihmisen perheenjäsenille sekä Irakin mielettömissä väkivaltaisuuksissa viime tapaamisemme jälkeen henkensä menettäneiden tuhansien uhrien läheisille.
<P>
Tunnemme surua ja huolta myös niiden lukemattomien pakolaisten ahdingosta, jotka yhä menettävät henkensä pyrkiessään ylittämään veneellä Välimeren tai Atlantin valtameren Euroopan unionin alueelle päästäkseen. Meidän kaikkien velvollisuutena on löytää ratkaisuja tällaisten tragedioiden lopettamiseksi.
<P>
Pyydän teitä viettämään minuutin hiljaisuuden kunnioittaaksemme vainajien muistoa.
<P>
(Parlamentti vietti minuutin hiljaisuuden.)
