<CHAPTER ID="010">
Saharov-palkinnon luovuttaminen (juhlaistunto)
<SPEAKER ID="133" NAME="Puhemies">
(DE)Hyvät parlamentin jäsenet, hyvät naiset ja herrat, lähes kahdenkymmenen vuoden ajan Euroopan parlamentti on antanut mielipiteenvapauden Saharov-palkinnon eri maalaisille naisille ja miehille, jotka ovat taistelleet ihmisoikeuksien, sananvapauden ja mielipiteenvapauden puolesta.
<P>
On suuri ilo toivottaa vuoden 2007 Saharov-palkinnon voittaja Salih Mahmoud Osman sydämellisesti tervetulleeksi Euroopan parlamenttiin.
<P>
(Suosionosoituksia)
<P>
On yhtä suuri ilo toivottaa tervetulleeksi hänen vaimonsa, joka on ollut hänen rinnallaan elämän vaikeissa tilanteissa.Toivotan Salwa Ahmed Faragalla Alin tervetulleeksi luoksemme.
<P>
(Suosionosoituksia)
<P>
Salih Mahmoud Osmanin valinta Saharov-palkinnon saajaksi vuonna 2007 perustuu yksimieliseen päätökseen, jonka puheenjohtajakokous - eli ryhmien puheenjohtajat - teki monien eri ryhmiä edustavien Euroopan parlamentin jäsenten ehdotuksesta.Euroopan parlamentti vahvistaa sillä solidaarisuutensa Darfurin ihmisille ja vakaumuksensa, että alueelle saadaan kestävä ratkaisu vain oikeudenmukaisuudella, demokratialla ja ihmisoikeuksilla.
<P>
Konflikti, joka on koetellut Darfufia jo vuodesta 2003, pahentaa entisestään tilannetta maassa, joka on kärsinyt sisällissodasta yli 20 vuotta.Kuten useimmissa konflikteissa, ennen kaikkea siviiliväestö kärsii sotajoukkojen hyökkäyksistä, kylien tuhoamisesta, poltetun maan politiikasta ja karkotuksista.
<P>
Konfliktissa on kuollut jo ainakin 400 000 ihmistä ja yli 2,5 miljoonaa on karkotettu ja paennut, siitä huolimatta että Darfurin rauhansopimus allekirjoitettiin vuonna 2006.
<P>
Aivan kuten Euroopan parlamentti Saharov-palkinnon saajakaan ei tyydy katsomaan epäoikeudenmukaista tilannetta sivusta, vaan taistelee sitä vastaan, että tilanteesta vastaavat henkilöt pääsevät rangaistuksetta.Salih Mahmoud Osman on puolustanut vuosia Darfurin konfliktin uhrien oikeuksia.Tuhannet ihmiset, jotka on vangittu mielivaltaisesti, joita on kidutettu ja uhattu kuolemalla, joita on ajettu takaa, jotka on karkotettu tai jotka ovat joutuneet seksuaalisen väkivallan uhreiksi, tuntevat Salih Mahmoud Osmanin nimen.
<P>
Hänen toimintansa on monessakin suhteessa merkittävää.Maassa, jossa väkivalta lisääntyy koko ajan, Salih Osman vaarantaa joka päivä henkensä ihmisarvon ja oikeudenmukaisuuden puolesta.
<P>
Ihmisarvon puolesta - sillä Salih Osman tunnustaa köyhien, puolustuskyvyttömien, peloteltujen ja unohduksiin joutuneiden naisten ja miesten kärsimyksen ja takaa, että heitä ei unohdeta, ja antaa toivoa paluusta normaaliin, yksinkertaiseen inhimilliseen elämään.
<P>
Vuonna 2004 Salih Osmanin johdolla perustettin Amal-keskus (sana merkitsee arabian kielessä ”toivoa”), jonka hallinnossa hän on toiminut sen jälkeen.Nyalassa toimivassa keskuksessa kuntoutetaan väkivallan ja seksuaalisen hyväksikäytön uhreja.Pääosin islamilaisessa maassa Salih Osman on yksi harvoista miehistä, jotka puolustavat aktiivisesti naisten oikeuksia sekä erityisesti seksuaalisen väkivallan uhrien oikeutta korvaukseen.
<P>
Hän toimii myös oikeudenmukaisuuden puolesta, sillä Salih Osman taistelee päivittäin sen puolesta, että sotarikoksiin syyllistyneet henkilöt joutuvat vastuuseen kansallisella ja kansainvälisellä tasolla.Koska Sudanin oikeusjärjestelmässä on vielä monia puutteita, joiden takia maassa vallitsevaa rankaisemattomuuden ilmapiiriä ei saada päätettyä, kansainvälinen oikeus on yksi mahdollisuus.
<P>
Se, että Sudanin viranomaiset kieltäytyvät oletettujen sotarikollisten luovuttamisesta kansainväliselle rikostuomioistuimelle, osoittaa kuitenkin kansainvälisen oikeuden rajat ja panee miettimään, mitä toimia on vielä toteutettava, jotta Darfuriin ja yleisesti Sudaniin saadaan oikeusvaltio.
<P>
Salih Osmanin työ ei kuitenkaan rajoitu oikeusapuun, jota hän antaa uhreille.Salih Osman on ollut opposition edustaja Sudanin parlamentissa vuodesta 2005, eikä epäröi edustaa vakaumustaan maansa poliittisella näyttämöllä ja pyrkiä uudistamaan oikeusjärjestelmää.
<P>
Euroopan parlamentin ja yleisafrikkalaisen parlamentin kokouksessa, joka pidettiin ennen EU:n ja Afrikan huippukokousta viime viikonloppuna Lissabonissa, minulla oli tilaisuus ja suuri ilo tavata Salih Osman.Ihailin välittömästi hänen voimakasta persoonallisuuttaan ja hänen taipumatonta tahtoaan toimia ihmisoikeuksien puolesta huolimatta kaikesta vainosta ja vihamielisyydestä, joiden kohteeksi hän ja hänen perheensä joutuvat.Kuulin, että Alilla ja teillä on kolme lasta, joitka myös ovat tänään ajatuksissamme.
<P>
Vuonna 2004 Salih Osman oli itse seitsemän kuukautta vangittuna ilman syytettä, ja hänet vapautettiin vasta nälkälakon jälkeen.Hänen perheensä jäseniä on kidutettu ja murhattu, ja miliisit ovat sytyttäneet tuleen heidän talojaan.
<P>
Suuri saksalainen kirjailija Johann Wolfgang von Goethe on kirjoittanut:”Ei riitä, että tietää, on myös sovellettava; ei riitä, että haluaa, on myös toimittava.”Salih Osman elää määrätietoisesti ja päättäväisesti.Hän osoittaa rohkeutensa päivittäisessä kamppailussa ihmisten hyväksi.Hän toimii esikuvallisesti oikeusvaltion kehittämiseksi alueelleen.Salih Mahmoud Osman, saatte meidän täyden tukemme ja tunnustuksemme.
<P>
Tiedättehän, että Euroopan parlamentti on aina suhtautunut myötätuntoisesti Afrikan kansojen kärsimyksiin.Salih Osman liittyy monien afrikkalaisten palkinnonsaajien joukkoon, joita parlamentti on tukenut menneinä vuosina ja tukee edelleen:Nelson Mandela vuonna 1988, Salima Ghezali vuonna 1997, Dom Zacarias Kamwenho vuonna 2001 ja Hauwa Ibrahim vuonna 2005.
<P>
Salih Osman, onnittelemme teitä väsymättömästä työstänne tässä asiassa, tässä hengessä ja toivomme, että tämän palkinnon mukanaan tuoma tunnustus, antaa teille vuosi vuodelta voimaa ja suojaa, niin kauan kuin taistelunne kestää.Olemme teidän puolellanne!
<P>
(Suosionosoituksia)
<SPEAKER ID="134" NAME="Salih Mahmoud Osman">
sudanilainen lakimies, joka puolustaa sodan uhreja Darfurissa.-(EN) Arvoisa puhemies, kiitos tästä suuresta kunniasta. Palkinto annetaan Euroopan parlamentin yksimielisen äänestyksen perusteella, mihin olen erittäin tyytyväinen, mutta mikä tärkeämpää, se antaa minulle mahdollisuuden puhua teille tänään.
<P>
Olen kotoisin Darfurista. Olen syntynyt Jebel Marrassa, joka on vuoristoinen alue Darfurin alueen keskiosassa. Olen työskennellyt lakimiehenä Darfurissa Sudanissa vuosien ajan. Työni takia olen joutunut vangitsemisen ja kidutuksen uhriksi. Darfurin puolisotilaalliset joukot ovat kiduttaneet perheenjäseniäni ja karkottaneet heitä. Olen työssäni edustanut vuosien aikana tuhansia ihmisiä, jotka ovat tarvinneet apuani tuomioistuimessa. Olen nähnyt tuhansia kidutettuja ihmisiä; olen nähnyt satoja naisia ja nuoria tyttöjä, joita on käytetty seksuaalisesti hyväksi; olen nähnyt ne neljä miljoonaa ihmistä, jotka on pakotettu pois kodeistaan, ja ne kaksi ja puoli miljoonaa, jotka ovat tällä hetkellä vangittuna Darfurin kaupunkien ympärillä sijaitsevilla leireillä: Nyala, Al Fashir, Zalingi ja Al Geneina.
<P>
YK:n turvallisuusneuvosto on hyväksynyt useita päätöslauselmia, jotka liittyvät Darfurin tilanteeseen. Valitettavasti yhtään niistä ei ole pantu tehokkaasti täytäntöön. Uhrit ovat pettyneitä. He odottavat kuulevansa teistä, eurooppalaisista. Johtajanne ovat tuominneet Sudanin hallituksen Darfurin politiikan. Tähän mennessä emme kuitenkaan ole nähneet mitään konkreettisia toimia tilanteen selvittämiseksi voimakkaalla ja tavoitteellisella tavalla.
<P>
Konfliktin uhrien edustajana minulla on tänään ennennäkemätön tilaisuus puhua suoraan EU:n johtajille. Darfurin asukkaiden kannalta on välttämätöntä, että Euroopan unioni ottaa voimakkaasti ja yhdenmukaisesti kantaa viattomien siviilien suojelemiseksi. Darfurin asukkaat pyytävät teitä suojelemaan heitä väkivallalta, tapoilta ja hyväksikäytöltä, jotka heidän on kohdattava joka päivä. Darfurilaiset haluavat teidän suojelevan heidän lapsiaan ja naisiaan raiskauksilta ja seksuaaliselta väkivallalta, joita käytetään ”sodan aseina”. Suojelu voidaan toteuttaa Yhdistyneiden Kansakuntien ja Afrikan unionin yhdistetyillä joukoilla. Kansainvälisten ja erityisesti eurooppalaisten joukkojen osallistuminen on välttämätöntä, vaikka Sudanin hallitus voi olla haluton hyväksymään sitä tällä hetkellä. EU voi kuitenkin painostaa Sudanin hallitusta helpottamaan kyseisten joukkojen käyttöä ja Darfurin asukkaiden suojelua.
<P>
Sanon teille, että Darfuriin ja Sudaniin ei tule rauhaa ilman oikeutta ja suojelua.
<P>
EU voi myös edistää rauhaa. Euroopan unionilla on suuri vastuu edistää rauhaa kansainvälisesti. EU:n johtajat voivat johtaa rauhanprosessia myös Sudanissa. Pyydän teitä lisäämään ponnistelujanne kapinallisryhmien ja Sudanin hallituksen saattamiseksi nopeasti rauhanneuvotteluihin.
<P>
On kuitenkin niin, että kapinallisryhmät ovat jakautuneita, eikä se helpota Darfurin tilannetta. Haluan teidän ajattelevan muiden sidosryhmien mukaan ottamista: sellaisia ovat miljoonat uhrit, jotka ovat äänettömiä leireillä, ja muut darfurilaiset, joihin konflikti vaikuttaa suoraan. Ottakaa mukaan myös kansalaisyhteiskunnan liikkeet, kansalaisjärjestöt ja yhteisöjen johtajat. Se auttaisi Darfurin tilannetta.
<P>
Vaikka voimme tarjota suojelua ja edistää rauhaa Darfurissa, oikeutta ja vastuuvelvollisuutta ei saa vaarantaa millään poliittisilla sopimuksilla. Tällä hetkellä kukaan uhreista ei voi palata taloihinsa tai koteihinsa, koska turvallisuutta ei ole. Puolisotilaalliset joukot hyökkäävät yhteisöihimme, ja Sudanin hallituksen tulitukihelikopteritkin tuhoavat kyliämme ilmapommituksissa. Näistä ihmisoikeuksien ja kansainvälisen humanitaarisen oikeuden vakavista rikkomisista huolimatta yhtään rikollista ei ole tuotu oikeuden eteen, koska Sudanin oikeusjärjestelmä on kyvytön, epäpätevä ja haluton jakamaan oikeutta. Kaikki rikolliset ovat kotimaani oikeusjärjestelmän ulottumattomissa. Konfliktille on ominaista täydellisen rankaisemattomuuden kulttuuri.
<P>
Lakimiehenä ja syntyperäisenä darfurilaisena tiedän, ettei pysyvää rauhaa voida saavuttaa alueella ilman oikeutta. Kansainvälinen rikostuomioistuin on toteuttanut joitakin merkittäviä toimia vastuuvelvollisuuden edistämiseksi. Rankaisemattomuuden kierrettä ei ole kuitenkaan vielä rikottu. Darfurin asukkaat pyytävät teitä tukemaan kansainvälisen rikostuomioistuimen toimintaa. Kansainvälinen rikostuomioistuin on pätevin kansainvälinen rikostuomioistuin, joka voi saattaa monet tunnetut sotarikoksiin ja rikoksiin ihmiskuntaa vastaan syyllistyneet henkilöt vastaamaan toimistaan.
<P>
Tällä hetkellä kaksi tunnistettua epäiltyä Kosheib ja Haroun ovat edelleen oikeuden ulottumattomissa. Sudanin hallitus vakuuttaa, ettei koskaan luovuta heitä kansainväliselle rikostuomioistuimelle.
<P>
Darfur ei ole Sudanin ainoa alue, joka kärsii ihmisoikeusloukkauksista. Itse asiassa kansalaiset kohtaavat Sudanin joka osassa päivittäin rajoituksia ilmaisunvapaudelle, kokoontumisvapaudelle ja muille sellaisille perusoikeuksille, joita eurooppalaiset pitävät itsestään selvinä. Kehotan siis teitä kannustamaan ja edistämään oikeusvaltioperiaatetta kotimaassani, niin että kaikki Sudanin kansalaiset voivat nauttia henkilökohtaisista ja yhteisistä oikeuksistaan. Tulevia vuoden 2009 vaaleja silmällä pitäen meidän on varmistettava, että vaalit ovat vapaat ja oikeudenmukaiset ja että kaikki osapuolet kunnioittavat vapaita ja oikeudenmukaisia tuloksia.
<P>
Lopuksi haluisin kiittää teitä, Euroopan parlamentin jäseniä, jotka tulitte Sudaniin tämän vuoden kesäkuussa katsomaan omin silmin sitä, mitä olen kuvannut. Euroopan komission Khartumin toimisto koordinoi vierailua. Euroopan komission toimisto on antanut paljon tukea ja toiminut kumppanina työssäni monen vuoden ajan. Euroopan komission ja teidän, Euroopan parlamentin, tunnustus sudanilaisten ihmisoikeuksien puolustajien työlle antaa meille rohkeutta ja päättäväisyyttä jatkaa uhrien puolesta puhumista ja heidän kärsimystensä helpottamista.
<P>
Lopuksi totean, että olen ylpeä vastaanottaessani tämän kunnian muiden tämän palkinnon ehdokkaiden puolesta; heitä ovat viime vuonna murhattu venäläinen toimittaja Anna Politkovskaja, kiinalaiset toisinajattelijat Zeng Jinyan ja Hu Jia ja afganistanilainen parlamentin jäsen ja naisoikeusaktivisti Joya Malalai; sekä monien sudanilaisten puolesta, jotka uskovat - minun laillani - ihmisarvoon ja oikeudenmukaisuuteen.
<P>
Paljon kiitoksia.
<P>
(Täysistunto osoitti seisten suosiotaan puhujalle.)
<SPEAKER ID="135" NAME="Puhemies">
(DE)Hyvät parlamentin jäsenet!Pyydän teitä jäämään seisaallenne tai nousemaan ylös, koska kuuntelemme nyt Eurooppa-hymnin Salih Osmanin kunniaksi.
