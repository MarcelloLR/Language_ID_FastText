<CHAPTER ID="024">
Metsien suojelu ja varautuminen ilmastonmuutokseen (lyhyt esittely) 
<SPEAKER ID="234" NAME="Puhemies">
- (EN) Esityslistalla on seuraavana Kriton Arsenisin ympäristön, kansanterveyden ja elintarvikkeiden turvallisuuden valiokunnan puolesta laatima mietintö komission vihreästä kirjasta metsien suojelusta ja metsätiedosta EU:ssa: varautuminen ilmastonmuutokseen.
<SPEAKER ID="235" NAME="Kriton Arsenis">
esittelijä. - (EL) Arvoisat puhemies ja komission jäsen, metsät ovat erittäin tärkeitä meille kaikille, jokaiselle täällä parlamentissa ja kaikille eurooppalaisille Euroopan kaikissa osissa. Metsät ovat osa identiteettiämme. Hyödynnämme niitä virkistäytymis- ja työllistymistarkoituksessa, ja silti metsät merkitsevät kullekin meistä hyvin erilaisia asioita kullakin Euroopan alueella. Jos pohjoiseurooppalainen käy Välimeren metsissä, hänen mielestään monet alueet, joita Välimeren alueella kutsutaan metsäksi, ovat savanneja tai puistoja, sillä niitä ei käytetä tuotantotoimintaan. Tai päinvastoin Välimeren asukas, joka matkustaa Pohjois-Euroopassa, pitää alueen metsiä pikemminkin keinotekoisina kuin luonnollisina, sillä niissä harjoitetaan voimakkaita tuotantotoimia.
<P>
Näillä metsillä, jotka merkitsevät hyvin erilaisia asioita kullekin yksittäiselle eurooppalaiselle ja kullekin alueelle, on yhteinen uhka: ilmastonmuutos. Ilmastonmuutos uhkaa eurooppalaisia metsiä lisäämällä metsäpaloja, levittämällä tauteja maasta toiseen ja vaarantamalla kokonaisia lajeja, sekä äärimmäisten sääilmiöiden aiheuttamilla katastrofeilla. Vaikutukset vaihtelevat eri maantieteellisillä alueilla, mutta ne ylittävät valtioiden rajat ja niihin on puututtava Euroopan avustuksella.
<P>
Tänään keskustelemme ja kahden vuorokauden kuluessa äänestämme metsien suojelua koskevasta parlamentin mietinnöstä. Tätä mietintöä laadittiin alusta asti yksimielisesti, yhteistyössä jokaista maata ja poliittista ryhmää edustavien parlamentin jäsenten kanssa. Kun se jätettiin käsiteltäväksi valiokuntakeskustelua varten, sitä muokattiin vielä menettelyllä, johon sisältyi 50 kompromissitarkistusta, joita kaikki poliittiset ryhmät ja Euroopassa edustettuina olevat alueet olivat esittäneet. Siksi olen varma, että tämä mietintö edustaa parlamentin kantaa siitä, miten voimme edistää metsiemme ja yhteisöjemme sopeutumista ilmastonmuutokseen.
<P>
Mitä me tässä mietinnössä vaadimme? Vaadimme komissiota laatimaan valkoisen kirjan metsien sopeuttamiseksi ilmastonmuutokseen ja niiden suojelemiseksi siltä, vaadimme uutta asetusta metsäpalojen ehkäisemisestä annetun vanhan asetuksen tilalle, vaadimme uutta asetusta metsien tilaa koskevista tiedoista annetun vanhan asetuksen tilalle ja lopuksi vaadimme metsille lisärahoitusta yhteisen maatalouspolitiikan toisesta pilarista.
<P>
Metsät kattavat 42 prosenttia maaseudusta, mutta niiden osuus YMP:stä on vain 1 prosentti. Vaadimme mahdollisuutta rahoittaa virastoja, kestävyyskriteerien laatimista polttoaineeksi tarkoitettua puubiomassaa varten ja lopuksi paremmin ilmastonmuutokseen sopeutuvien metsien ennakoivaa ja kannattavaa hoitoa.
<SPEAKER ID="236" NAME="Elena Băsescu" AFFILIATION="PPE">
(RO) Arvoisa puhemies, tämän mietinnön tehtävänä on avata uudelleen keskustelu metsien suojelusta Euroopan tasolla. Sekä metsien suojelutoimet että niitä koskevien tietojen hankkiminen perustuvat EU:n toimielinten ja jäsenvaltioiden viranomaisten väliseen yhteistyöhön.
<P>
Haluan korostaa mietinnön 23 kohtaa, joka koskee laittoman puunkorjuun lopettamista. Minun on mainittava, että kestävän metsänhoidon toteuttaminen on keskeistä biologisen monimuotoisuuden säilyttämiselle Euroopassa. Tämän prosessin loppuun saattaminen edellyttää rahoituksen lisäämistä ja lainsäädännöllisten esteiden poistamista. Ilmastonmuutosta koskevaa tutkimusta on edistettävä erityisesti monikansallisten hankkeiden yhteydessä. Kannatan myös aloitetta, jonka tavoitteena on järjestää työntekijöille koulutusohjelmia.
<SPEAKER ID="237" NAME="João Ferreira" AFFILIATION="GUE/NGL">
(PT) Arvoisa puhemies, haluan esittää tässä vain kaksi lyhyttä huomautusta aiheesta, joka on jo sinänsä laaja. Ensiksi on kiinnitettävä huomiota lukemattomia metsien ekosysteemejä nykyisin rasittaviin uhkiin. Korostaisin muiden muassa ekologisesti haitallisten tulokaslajien, tuholaisten ja metsäpalojen leviämistä. Joidenkin näiden tekijöiden toistumisesta on saatu todisteita erityisesti lähentymisalueilla. Niiden vaikutusta on tutkittava tarkasti, samoin kuin parhaita tapoja lisätä metsien kykyä kestää tätä bioottisten ja abioottisten uhkatekijöiden ryhmää. Tätä tarkoitusta varten olisi ohjattava riittävästi rahoitusvaroja unionin ohjelmien kautta ja toteutettava tukitoimia metsien ekologisen tilan ja niiden kasvien terveyden arvioimiseksi sekä niiden uudelleen luokittelemiseksi, mukaan luettuna uudelleenmetsittäminen, joka edistää kotoperäisiä lajeja ja sekametsiä sekä niiden vastustuskykyä ja biologista monimuotoisuutta.
<P>
Toiseksi kiinnittäisin huomiota luonnonolojen ja siten myös metsien ekosysteemien valtaviin eroihin Euroopassa. Ne on tunnistettava ja arvioitava: niiden monitoiminnallisuus on arvioitava yhdessä niiden maaseudulla tarjoamien työllistämis- ja kehittämismahdollisuuksien kanssa.
<SPEAKER ID="238" NAME="Jaroslav Paška" AFFILIATION="EFD">
(SK) Arvoisa puhemies, nykyiset tutkimukset ilmastonmuutoksen vaikutuksesta Euroopan metsiin osoittavat, että metsien ekosysteemit reagoivat siihen aluekohtaisesti monin erilaisin tavoin.
<P>
Kyky selvitä ennakoiduista ongelmatyypeistä ja -määristä riippuu alueen luonnonolosuhteista (esimerkiksi vuoristoalueet altistuvat toisenlaisille ongelmille kuin alavat alueet), metsäkasvillisuuden fysiologisesta herkkyydestä, yksittäisten ekosysteemien mukautumiskyvyn kehitysasteesta, oletetun ilmastonmuutoksen voimakkuudesta (esimerkiksi Keski- ja Itä-Euroopassa muutoksen on ennustettu olevan puolitoista kertaa maapallon keskiarvoa voimakkaampi) ja metsätalouden teknisistä mahdollisuuksista toteuttaa sopeutumistoimia esimerkiksi muuttamalla lajikoostumusta kestävämpien puulajien hyväksi. Suojelu- ja mukautumistoimien kehittämisessä on siksi erittäin tärkeää ottaa huomioon paikalliset ja alueelliset erityispiirteet ja kunnioittaa suojelluille luontotyypeille tunnusomaisia tekijöitä.
<SPEAKER ID="239" NAME="Seán Kelly" AFFILIATION="PPE">
(EN) Arvoisa puhemies, on ilo olla täällä tänä iltapäivänä. Tänään kollegani ja minä käytimme ensimmäistä kertaa puheenvuoron Irlannin parlamentin alahuoneessa - Dáil'issa - Eurooppa-päivänä, joten päivä on siltä kannalta historiallinen.
<P>
Käsittelemämme aihe on aivan elintärkeä, sillä metsillä on valtava merkitys erityisesti ilmastonmuutoksen torjunnassa. Kuulemme paljon uusiutuvasta energiasta ja muista senkaltaisista suuren luokan kysymyksistä, jotka ovat varmasti tärkeitä, mutta metsät ansaitsevat paljon enemmän huomiota, sillä niiden kasvaminen kestää pitkään, ja siksi niitä on suojeltava ja tuettava.
<P>
On tutkittava erityisesti sitä, miten metsäpaloja voidaan torjua. On ärsyttävää tajuta, että yksi ainoa palava tulitikku voi mahdollisesti tuhota tuhansia hehtaareja hienoa metsää. Olen myös esittelijän kanssa samaa mieltä siitä, että metsätalouden 1 prosentin osuus YMP:n menoista ei ole riittävä. Parlamentti haluaa lisätä metsien hehtaarimäärää Irlannissa tulevina vuosina, ja rahoituksen lisääminen YMP:n kautta olisi todellakin järkevää ja kannattavaa.
<SPEAKER ID="240" NAME="Karel De Gucht" LANGUAGE="EN">
Arvoisa puhemies, tänä erittäin myöhäisenä ajankohtana haluan aluksi kiittää esittelijä Kriton Arsenisia hänen sitoutumisestaan ja hänen työstään metsien suojelua ja metsätietoa koskevan mietinnön laatimiseksi.
<P>
Kiitän myös näkemyksensä esittäneitä valiokunnan jäseniä heidän arvokkaista puheenvuoroistaan. Komissio ilmoitti aikovansa julkaista vihreän kirjan metsien suojelusta ja metsätiedosta vuonna 2009 julkaisemansa ilmastonmuutokseen sopeutumista käsittelevän valkoisen kirjan yhteydessä. Se hyväksyttiin maaliskuussa 2010.
<P>
Vihreässä kirjassa esiteltiin useita metsien sosiaalis-taloudellisia ja ympäristöön liittyviä toimia sekä metsien tulevina vuosikymmeninä kohtaamia haasteita. Siinä myös arvioitiin Euroopan nykyisiä metsätietojärjestelmiä. Tärkeimpänä kaikista siinä kehotettiin parlamenttia, neuvostoa ja muita kiinnostuneita sidosryhmiä esittämään näkemyksiään metsien suojelusta ja metsätiedosta sekä etenemissuunnitelmasta, jotta EU voisi tuoda lisäarvoa jäsenvaltiotasolla käynnissä olevaan työhön ja laajemmin koko Eurooppaan. Johtavana periaatteena on ollut jäsenvaltioiden toimivallan ja toissijaisuusperiaatteen kunnioittaminen samalla kun selvitetään, miten EU voisi parhaiten tehdä osuutensa sen varmistamiseksi, että metsien toimintoja suojellaan ja että tämän toteuttamiseksi tarvittavaa tietoa on saatavilla.
<P>
Kuluneena vuonna on keskusteltu vilkkaasti, ja komissio hyödyntää jo nyt neuvoston päätelmiä yhdessä sidosryhmien kuulemisen tulosten kanssa pohtiessaan seuraavia toimia. Vaikka EU:n metsäpolitiikan tarpeesta on käyty pitkällistä keskustelua, olen hyvin tyytyväinen huomatessani, että metsien sosiaalis-taloudellisten ja ympäristöön liittyvien toimintojen arvostus oli yhteisenä teemana sidosryhmien ja neuvoston osuudessa ja että tämä aihepiiri on jälleen selvästi esillä Kriton Arsenisin laatimassa mietinnössä.
<P>
Samoin vastaavantasoisen tiedon tarve on erittäin suuri monissa erilaisissa metsätalouteen liittyvissä kysymyksissä, kuten työllistäminen, varastot, biomassa, metsäpalot, maaperää ja metsien hiilivarastoja koskevat tiedot ja suuntaukset, metsien hyvinvointi, biologinen monimuotoisuus ja vesiensuojelu, ja kukin toimielin panee paljon painoa keinoille näiden tietojen hankkimiseksi.
<P>
Parlamentin mietintöä ennakoidakseen komissio on jo aloittanut jäsenvaltioiden kanssa työn kehittääkseen ja selkeyttääkseen edelleen EU:n tason tarkkoja tietovaatimuksia. Mietintö auttaa meitä suuntaamaan työmme oikein.
<P>
Kunhan tietovaatimukset selviävät, on kehitettävä lisävaihe. Työstämme molempia näkökohtia tulevan vuoden aikana huolellisesti ja ilman päällekkäisyyksiä muiden metsäalan toimien kanssa.
<P>
Asiaa koskevan hyödyllisen ja vertailukelpoisen tiedon avulla meidän pitäisi lähitulevaisuudessa pystyä paremmin tuottamaan EU:n tasolla lisäarvoa metsätalouteen liittyvissä sosiaalis-taloudellisissa ja ympäristöalan kysymyksissä ja siten pohjustamaan tietä EU:n antaman panoksen parantamiselle, jotta metsät voivat jatkossakin tuottaa moninaista hyötyä meille kaikille. Komissio tarkastelee nyt tätä mietintöä yksityiskohtaisesti ja pohtii perusteellisesti vastaustaan siihen sekä neuvoston päätelmiin ja sidosryhmien osuuteen.
<SPEAKER ID="241" NAME="Puhemies">
(EN) Keskustelu on päättynyt.
<P>
Äänestys toimitetaan keskiviikkona 11. toukokuuta 2011.
<P>
Kirjalliset lausumat (työjärjestyksen 149 artikla)
<SPEAKER ID="245" NAME="Robert Dušek" LANGUAGE="CS">
Metsien suojelua koskevassa mietinnössä käsitellään hakkuista johtuvaa metsien vähenemistä. Kun otetaan huomioon se, että joudumme varautumaan lisähävikkiin ilmastonmuutoksen takia, EU:n metsätalous on vaikeassa riskitilanteessa. Jotkin jäsenvaltiot (esimerkiksi Saksa ja Itävalta) harjoittavat monipuolista metsäpolitiikkaa. Hyvin monet maat - erityisesti uudet jäsenvaltiot, Tšekin tasavalta mukaan luettuna - sallivat kuitenkin alueellaan ekologisesti kestämättömän metsätalouden, jota voidaan luonnehtia kasvavan metsän täydelliseksi avohakkuuksi ja ryöstämiseksi. Avohakkuiden suhde uuteen kasvuun on jopa yli 100 prosenttia. On täysin välttämätöntä ohjata ja säännellä metsähakkuita ja avohakkuuta Euroopan tasolla niin kauan kuin kyseisissä maissa on näin epäpäteviä tai korruptoituneita poliitikkoja, joilla ei ole joko kykyä tai halua pysäyttää tätä suuntausta. Tšekin tasavallassa metsänhoidosta on tullut liiketoimintaa, jossa tärkeää on ainoastaan siihen osallistuvien yritysten saama taloudellinen hyöty. Ei voida puhua säilyttämisestä tai kestävästä metsänhoidosta. On myös aivan yleistä, että jotkut kansalaiset kaatavat puita luvatta, sillä lämmityspolttoaineen hinta tekee siitä kannattavaa. Minun on vedottava viranomaisiin, jotka eivät määrää tästä rangaistuksia ja jopa jättävät puuttumatta asiaan, koska metsien kaatamisesta on tullut Tšekin tasavallassa yleinen käytäntö. Olen tyytyväinen mietintöön. Se on uusi askel kohti kestävää metsänhoitoa Euroopassa ja metsien ryöstämisen lopettamista joissakin jäsenvaltioissa.
<SPEAKER ID="244" NAME="Bogdan Kazimierz Marcinkiewicz" LANGUAGE="PL">
Mietinnössä osoitetaan selvästi, että metsäpolitiikka kuuluu jäsenvaltioiden vastuulle. Meidän on kuitenkin tuettava sitä Euroopan tasolla vähintäänkin toissijaisuusperiaatteen takia. Ilmastonmuutoksen näkökulmasta metsien suojelun varmistaminen on äärimmäisen tärkeää, sillä niihin kohdistuu entistä enemmän uhkia, jotka johtuvat luonnonkatastrofeista, varsinkin metsäpaloista ja laajamittaisista puutaudeista. Meidän on pidettävä mielessä metsien poikkeuksellisen tärkeä rooli biologisen tasapainon ja monimuotoisuuden säilyttämisessä ja se, että ne ovat arvokas lenkki talouden moitteettomassa toiminnassa, ei ainoastaan puun tuotannossa vaan myös suhteessa muihin tuotteisiin ja palveluihin, jotka ovat yleishyödyllistä omaisuutta. Siksi on mielestäni erittäin tärkeää laatia kestävä yhteinen eurooppalainen metsänhoitopolitiikka. Vetoan komissioon, että se laatisi oikeudellisesti sitovat perusteet puubiomassan kestävälle kehittämiselle ja ottaisi samalla käyttöön välineitä metsä- ja metsänhoitotiedon keräämistä ja tämän tiedon saataville asettamista varten.
<SPEAKER ID="243" NAME="Rareş-Lucian Niculescu" LANGUAGE="RO">
Toimin maatalouden ja maaseudun kehittämisen valiokunnassa tätä mietintöä koskevan lausunnon valmistelijana. Olen pyrkinyt korostamaan metsien ja maaseutuyhteisöjen välillä vallitsevaa yhteyttä, joka perustuu metsien taloudelliseen ja sosiaaliseen merkitykseen merkittävänä tulonlähteenä ja myös maataloustuotannossa. Mielestäni metsien rooli tulevassa yhteisessä maatalouspolitiikassa on tärkeä näkökohta tässä asiassa. Tämä pitää erityisesti paikkansa siinä yhteydessä, kun EU:n metsäalan toimia toteutetaan varsinkin YMP:n toisen pilarin - maaseudun kehittämisen - kautta. Se on säilytettävä tehokkaana, vaikuttavana välineenä samalla kun rahoituksen tason on jatkuttava riittävänä vuoden 2013 jälkeisissä YMP:n ohjelmissa. Istutusmetsien perustamiseen tarkoitettu tuki on säilytettävä osana näitä ohjelmia. Metsät tarjoavat myös tärkeitä julkisia hyödykkeitä, joilla ei kuitenkaan ole markkina-arvoa. Siksi metsänomistajille olisi mielestäni myönnettävä hehtaarikohtaisia suoria maksuja. Metsien merkitys Euroopan unionin energiastrategiassa on toinen tärkeä näkökohta, koska niiden mahdollisuuksia uusiutuvana energialähteenä ei nykyisin hyödynnetä täysimääräisesti.
<SPEAKER ID="245" NAME="Ivari Padar" AFFILIATION="S&amp;D">
kirjallinen. - (ET) Euroopan unionin ja jäsenvaltioiden lukuisat metsätalouteen liittyvät politiikanalat eivät ole keskenään johdonmukaisia. Siksi on välttämätöntä sovittaa huolellisemmin yhteen metsänhoitoon, maatalouteen, uusiutuvaan energiaan, biologiseen monimuotoisuuteen sekä muihin ympäristöalan toimiin liittyvät politiikanalat. Tässä meidän on otettava huomioon myös teollisuus- ja tutkimuspolitiikka ja Eurooppa 2020 -strategia. Metsätalous on luonnollinen osa yhdennettyä maatalous- ja aluepolitiikkaa, ja se on otettava huomioon maatalouspolitiikan tulevaisuutta vuoden 2013 jälkeen koskevissa neuvotteluissa.
<SPEAKER ID="242" NAME="Rovana Plumb" LANGUAGE="EN">
Euroopan metsillä on merkittävä vaikutus ilmastonmuutoksen vaikutusten lievittämiseen ja eurooppalaisten yhteiskuntien sopeutumiseen metsien taloudellisten ja sosiaalisten sekä ympäristöön liittyvien toimintojen jatkumisen kautta. Siksi EU:n metsäalan välineet on saatettava ajan tasalle, jotta niillä voidaan vastata metsien kestävää hoitoa ja säilyttämistä koskeviin uusiin uhkiin. Kestävän metsänhoidon keskeistä roolia ja metsien merkitystä kilpailukyvylle ja työllisyydelle korostetaan, jotta voidaan saavuttaa EU:n ilmastotavoitteet ja tarjota välttämättömät ekosysteemipalvelut kuten luonnon monimuotoisuuden säilyttäminen, luonnonkatastrofeilta suojaaminen ja ilmakehän hiilidioksidin sitominen. Vaatimukset ovat seuraavat: 1. Lujitetaan raportointia kansallisten metsäohjelmien kautta ja toteutetaan kestävää metsätaloutta paremmin koko Euroopan unionissa. 2. Annetaan välittömästi metsäpalojen estämistä sekä metsätietoa koskevaa lainsäädäntöä, jossa otetaan huomioon ilmastolliset uhkatekijät sekä tarve koota ja jakaa ja vertailukelpoista tietoa. Lisäksi kehotetaan laatimaan metsien suojelua koskeva valkoinen kirja, jossa käsitellään rahoitusvaroja, tietämyksen vaihtoa ja tutkimuksen edistämistä. 3. Tunnustetaan metsien merkitys maaseudun kehittämiselle ja tarve poistaa metsänhoidon ja biologisen monimuotoisuuden rahoituksen esteet. On sovittu myös vaatimuksesta, joka koskee julkisten elinten ja maataloustuottajien mahdollisuutta saada rahoitusta asiaa koskeviin toimenpiteisiin.
