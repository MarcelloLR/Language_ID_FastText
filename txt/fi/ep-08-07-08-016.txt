<CHAPTER ID="016">
Yhteisön rautateiden turvallisuudesta annetun direktiivin 2004/49/EY muuttaminen - Euroopan rautatieviraston perustamisesta annetun asetuksen (EY) N:o 881/2004 muuttaminen (keskustelu) 
<SPEAKER ID="459" NAME="Puhemies">
(EL) Esityslistalla on seuraavana yhteiskeskustelu
<P>
- Paolo Costan liikenteen ja matkailun valiokunnan puolesta laatimasta suosituksesta toiseen käsittelyyn neuvoston yhteisestä kannasta Euroopan parlamentin ja neuvoston direktiivin antamiseksi rautateiden turvallisuudesta annetun direktiivin 2004/49/EY muuttamisesta (rautatieturvallisuusdirektiivi) (16133/3/2007 - C6-0129/2008 - ja
<P>
- Paolo Costan liikenteen ja matkailun valiokunnan puolesta laatimasta suosituksesta toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi Euroopan rautatieviraston perustamisesta annetun asetuksen (EY) N:o 881/2004 muuttamisesta (16138/3/2007 - C6-0131/2008 -.
<SPEAKER ID="460" NAME="Paolo Costa">
esittelijä. - (IT) Arvoisa puhemies, arvoisa komission jäsen, hyvät naiset ja herrat, olen tyytyväinen, että saan alustaa keskustelumme tänä iltana, sillä olemme saattaneet päätökseen aluksi erittäin vaikealta tuntuneen ponnistuksen, jonka lopputulos on mielestäni merkittävä. Tänä iltana keskustelemme joistakin erittäin teknisistä asiakohdista, mutta mielestäni ne edistävät huomattavasti paremmin myös Euroopan kehitystä kuin niin monet muut muissa yhteyksissä toisillemme pitämämme puheet.
<P>
Kaikki eivät ole ehkä huomanneetkaan, että Euroopassa on lähes 700 000 junavaunua, jotka liikennöivät maasta toiseen ja jotka ovat vain yhden yrityksen käytettävissä; yhteisten turvallisuusmääräysten puuttuessa vaunujen liikennöintiä rajojen yli on kuitenkin tähän saakka rajoitettu.
<P>
Tänään käsiteltävänä olevien kahden, jo tammikuussa eteenpäinvietyjen yhteentoimivuutta ja liikkuvan kaluston vastavuoroista tunnustamista koskevia sääntöjä täydentävien asiakohtien avulla poistetaan muita esteitä ja varmistetaan järjestelmän yhdenmukaisuus muun muassa turvallisuuden kannalta. Keskusteltavana tänään oleva asetus on toinen askel eteenpäin: Euroopan rautatieviraston toimivaltaa laajennetaan ja sen keskeisenä tehtävänä on perustaa Euroopan nykyiset 23 järjestelmää korvaava yhteinen rautatieliikenteen merkinantojärjestelmä. Vuonna 1957 tehdyssä ensimmäisessä perussopimuksessa hahmotellut yhteiset rautatiemarkkinat ovat ainakin jo havaittavissa.
<P>
Turvallisuutta koskevasta direktiiviehdotuksesta haluan todeta, että keskeisimpänä tavoitteena oli vaunujen kunnossapidon sertifiointijärjestelmän perustaminen paitsi rautatieyritysten ja infrastruktuurista huolehtivien yritysten, mahdollisesti myös rautatievaunustoon investoivan kolmannen osapuolen käyttöön. Tämän ei pitäisi vaikuttaa liikkuvan kaluston käyttöä koskevaan rautatieyritysten luotettavuuteen kaluston käytön aikana.
<P>
Pitkään on keskusteltu siitä, pitäisikö sertifioinnin olla vapaaehtoista eikä pakollista, ja pitäisikö järjestelmää soveltaa vain vaunuihin vai koko liikkuvaan kalustoon. Uskon, että löytämämme ratkaisu on hyvä: järjestelmä on pakollinen ja sitä sovelletaan tavaravaunuihin seuraavien kahden vuoden ajan; muihin vaunuihin - matkustajavaunuihin - järjestelmää aletaan soveltaa noin kymmenen vuoden kuluessa. Järjestelmän ääriviivat on hahmoteltu ja tätä reittiä seuraten saavumme pian määränpäähämme. Haluan korostaa, että virastoasetus kattaa Euroopan merkinantojärjestelmän täysin, mikä sysää meitä teknisesti askeleen eteenpäin ja antaa mahdollisuuden poistaa muita toimia.
<P>
Ongelmakohtia oli kaksi: haluttiin varmistaa, ettei tekninen innovointi - jota on edistettävä ja lisättävä - vaaranna uuteen merkinantojärjestelmään siirtymiseen tehtävien investointien vaatimaa aikataulua. Tähän löydettiin myös ratkaisu: nykyisen järjestelmän versio 2.3.0 hyväksytään ja sitä kehitetään ottaen huomioon, että uusi kehittyneempi lopullinen versio otetaan käyttöön vuoteen 2012 mennessä. Näin ongelmat ratkesivat mielestäni luonnollisesti, ja uskon voivamme ehdottaa, että parlamentti puoltaa toisessa käsittelyssä tehtyä sopimusta, jolloin voimme osoittaa työmme ja neuvoston kanssa solmimiemme suhteiden tehokkuuden.
<SPEAKER ID="461" NAME="Antonio Tajani">
komission varapuheenjohtaja. - (FR) Arvoisa puhemies, hyvät naiset ja herrat, vuosina 2001 ja 2004 hyväksyttyjen kahden ensimmäisen rautatiepaketin jälkeen ja juuri ennen kolmannen rautatiepaketin hyväksymistä vuonna 2007 komissio esitti 13. joulukuuta 2006 ehdotuksen nykyisen liikkuvan kaluston ristiinhyväksymistä koskevista lainsäädäntötoimista.
<P>
Toimien avulla on tarkoitus tukea rautatiesektorin elpymistä poistamalla junien liikkumiseen Euroopan rautatieverkostossa liittyvät esteet. Keskusteltavana olevat kaksi tekstiä - rautatieturvallisuusdirektiivin muuttamista ja Euroopan rautatievirastoa koskevan asetuksen muuttamista koskevat tekstit - ovat osa näitä toimenpiteitä.
<P>
Euroopan rautatieviraston perustamista koskevan direktiivin tarkistamisen tavoite on kaksijakoinen.
<P>
Ensinnäkin tarkoituksena on laajentaa viraston toimivaltaa, jotta virasto voi hoitaa uuden rautateiden yhteentoimivuusdirektiivin täytäntöönpanemiseen liittyvää tehtäväänsä. Viraston on tutustuttava useisiin tällä hetkellä voimassa oleviin vetureiden hyväksymistä koskeviin kansallisiin menettelyihin ja teknisiin sääntöihin. Tämän jälkeen viraston on laadittava luettelo toisiaan vastaavista säännöistä sekä edellytyksistä, joiden noudattamisen kansalliset turvallisuusviranomaiset tarkistavat, jolloin muiden jäsenvaltioiden, joissa veturi saattaa liikennöidä, viranomaisten ei tarvitse enää huolehtia tarkistamisesta. Säännönmukaisuus tarkistetaan yhteistyössä viraston koordinoimien kansallisten turvallisuusviranomaisten verkostojen kanssa. Viraston vastuulla on niin ikään teknisten lausuntojen laatiminen kansallisten turvallisuusviranomaisten tai komission pyynnöstä.
<P>
Lisäksi joitakin viraston tehtäviä on selkeytettävä etenkin Euroopan rautatieliikenteen hallintajärjestelmän ERTMS:n käyttöönoton myötä sekä vetureita ja junia rautateillä yhteisössä ajavien veturinkuljettajien hyväksymistä koskevan direktiivin ja viraston laatimien rekisterien ja tietokantojen suhteen. Virastolla on merkittävä rooli ERTMS-järjestelmän käyttöönotossa paitsi yhdenmukaistetun merkinantojärjestelmän määräysten määrittämisessä, myös eri versioilla varustetun kiinteän laitteiston teknisen yhteensopivuuden takaamisessa.
<P>
Tahdon onnitella esittelijää, valiokunnan puheenjohtaja Paolo Costaa hänen toisessa käsittelyssä tekemästään työstä, jossa tavoitteena on sopimuksen aikaansaaminen neuvoston kanssa. Tähän lopputulokseen päästiin useiden pitkien kokousten ja kaikkien työhön osallistuneiden valtavien ponnistusten ansiosta. Neuvottelujen tulokset ovat vielä varovaisia: tarkistuksia kahteen neuvoston 3. maaliskuuta 2008 hyväksymiin ja komission tukemiin yhteisiin kantoihin.
<P>
Kiitän Paolo Costaa tekemästään työstä. Jään kuuntelemaan keskustelua mielenkiinnolla.
<SPEAKER ID="462" NAME="Georg Jarzembowski">
PPE-DE-ryhmän puolesta. - (DE) Arvoisa puhemies, arvoisa komission jäsen - entinen kollegani - ja hyvät naiset ja herrat, olisimme itse asiassa voineet tavata valiokunnan kokoushuoneessakin, mutta on mukava nähdä teidät kaikki täällä.
<P>
Aloitan kiittämällä esittelijää koko ryhmäni puolesta. Viime viikkojen ajan hän on sisukkaasti taistellut teknisten yksityiskohtien puolesta ja etsinyt parannuskeinoja. Kaksi muutettua direktiiviä, joista neuvosto ja parlamentti ovat nyt päässeet sopuun, parantavat rautateiden turvallisuutta, ja niiden avulla voitaneen myös parantaa yhteensopivuutta ja edistää tavoitettamme siirtää tavaraliikenne enenevässä määrin maanteiltä rautateille.
<P>
Mielestäni on erittäin tärkeää, että uusi sertifiointimenettely ja sertifiointisääntöjen vastavuoroinen tunnustaminen vähentää mitä todennäköisimmin sertifiointikustannuksia ja edistää liikkuvan kaluston käyttöä koko Euroopassa. Samanaikaisesti - tästä oltiin eri mieltä, ja kiitän esittelijää itsepintaisuudestaan - meidän on varmistettava, että kysymys vaunujen kunnossapitovastuusta määritetään selkeästi ja yksiselitteisesti. Tämä on ainoa tapa taata, että kansalaiset hyväksyvät vaunujen kulkemisen rajojen yli ilman ylimääräisiä tarkastuksia ja että yhteentoimivuutta edistetään.
<P>
Kannatan myös sitä, että virasto pyrkii edistämään ERTMS-järjestelmää, ja olen samaa mieltä esittelijän kanssa siitä, että paras vaihtoehto syrjäyttää hyvän. Jos versiota vaihdetaan liian nopeasti, sitä ei todennäköisesti ala soveltamaan kukaan. Tämän vuoksi ERTMS-version edistämisessä on edettävä varovaisesti.
<P>
Kaikki pitävät junista, etenkin vanhanaikaisista junista. Tämän vuoksi olen iloinen, että asetuksessa todetaan selkeästi, ettei teknisesti vaikeita mutta yleisesti tarpeellisia turvallisuussääntöjä sovelleta historiallisesti arvokkaisiin tai museorautateihin. Toivon, että ystävämme kuulevat ja näkevät meidät. Tunnustamme täysin museorautateiden edun.
<SPEAKER ID="463" NAME="Brian Simpson">
PSE-ryhmän puolesta. - (EN) Arvoisa puhemies, Euroopan sosialidemokraattisen puolueen puolesta kiitän Paolo Costaa kummastakin mietinnöstään, vaikka nyt esitänkin näkemyksiä vain rautatieturvallisuudesta.
<P>
Turvallisuuden on aina oltava ensisijainen tavoitteemme, ja rautatieinfrastruktuurin ja liikkuvan kaluston toiminnasta vastuussa olevien tahojen on saatava asianmukainen koulutus ja heidän ammattitaitonsa on tunnustettava, jos haluamme parantaa rautateidemme tehokkuutta ja turvallisuutta. On oikein, että tavaravaunujen turvallisuustodistuksissa siirrytään uuteen vaiheeseen ottamalla käyttöön uusi järjestelmä vuonna 2010. Samoin on oikein, että asetusta sovelletaan myös matkustajavaunuihin, ja koska tämä tapahtuu kymmenen vuoden kuluttua, myös ajatusta tällä hetkellä vastustavat tunnustanevat järjestelmän tarpeellisuuden.
<P>
Tuen esittelijää myös siinä, että nämä toimet eivät saa olla rautateiden laajenemisen esteenä. Etenkin tavaraliikenteen alalla koko Euroopan rautatiealaa vaivaa kapeakatseisuus, joka on joskus lähtöisin mihin tahansa tekosyyhyn olla tekemättä mitään tarttuvista infrastruktuurien tarjoajista.
<P>
Euroopan rautateiden infrastruktuuria ja liikkuvaa kalustoa on laajennettava, jotta käyttöön saadaan tehokas, kestävä ja esteetön rautatieverkosto.
<P>
Lopuksi haluan kiittää esittelijäämme ja kaikkia jäseniä tuesta, jota he ovat osoittaneet tarkistuksilleni asetuksen soveltamatta jättämisestä historiallisesti arvokkaisiin ja matkailijarautateihin. Jos asetusta sovellettaisiin näihin rautateihin, kustannustaakka olisi lamauttava ja vaarantaisi tämän epäilemättä rikkaan teollisuusperinnön säilymisen.
<P>
Eurooppa on rautateiden perinnön vaalimisessa ja säilyttämisessä edelläkävijä, mikä toisin kuin parlamentilta jää komissiolta usein huomiotta.
<SPEAKER ID="464" NAME="Erik Meijer">
GUE/NGL-ryhmän puolesta. - (NL) Arvoisa puhemies, hyvin organisoitu rautatiejärjestelmä oli toiminnassa suurimmassa osassa Eurooppaa pitkään ennen Euroopan unionin perustamista. 1800-luvun lopulta lähtien rautatiet ja postipalvelut ovat kuuluneet pääosin valtion vastuulle. Kukin maa oli vastuussa rautateistään.
<P>
Useimmissa maissa valtio oli maan keskeisimmän tai ainoan rautatieyrityksen omistaja. Tähän tuli tarvetta, kun alkuperäiset yksityisyritykset oli varustettu pääasiassa nopeita voittoja silmällä pitäen. Yritykset eivät kyenneet takaamaan palvelun laatua ja jatkuvuutta. Kun valtiot ottivat rautatiepalvelut vastuulleen, infrastruktuuri ja vuorotiheys paranivat. Infrastruktuuri kuului kansalliselle rautatieteollisuudelle ja siten valtiolle.
<P>
Matkustaja- ja tavarajunien liikennöinti olivat samoissa käsissä, joten matkustaja- ja tavaraliikenteen koordinoinnista sekä infrastruktuurin kunnossapidosta, laajenemisesta ja optimaalisesta käytöstä huolehdittiin. Byrokraattisten valtion elinten ei tarvinnut puuttua asiaan. Kansainvälisten pitkien matkojen junaliikenteen makuu- ja ravintolavaunuja lukuun ottamatta kansallisella tasolla säädeltiin lähes kaikkea. Sitä paitsi kansainvälinen yhteistyö toimi erittäin hyvin. Kansainväliset junamatkustajat näkivät rautatiet suurena kaiken kattavana eurooppalaisena instituutiona. Asemien lippumyymälät myivät käsinkirjoitettuja lippuja joka puolille Eurooppaa ja antoivat tietoja junien palveluista.
<P>
Alueelliset rajat ylittävät yhteydet ja erittäin pitkät matkat sellaisten valtioiden välillä, jotka eivät olleet rajanaapureita, olivat nykyistä helpommin toteutettavissa. Tässä järjestelmässä, jota saatamme tätä nykyä kadehtia, oli neljä heikkoa kohtaa, etenkin sähköistyksen jälkeen. Eri valtioissa otettiin käyttöön eri verkkojännitteet ja erilaiset sähköiset turvallisuusjärjestelmät. Rajanylitysasemilla tavarajunia alettiin tarkastaa, ja tavaravaunut piti irrottaa veturista ja viedä rajan yli. Auton käytön yleistyessä joukkoliikenne teki yhä enemmän tappiota, ja rajanylityspaikkoja harvennettiin ja matkustajien piti maksaa lisämaksu voidakseen ylittää rajan. Lentomatkailun alettua pitkiä kansainvälisiä junamatkoja koskevien tietojen jakelu ja lippujen myynti väheni edelleen.
<P>
Pelkästään edellä esitettyjä seikkoja tarkastellessa voidaan todeta, että Euroopan unioni saattoi vain parantaa tilannetta. Ryhmäni on jo useiden vuosien ajan ollut huolissaan siitä, että Euroopan unioni ei ole keskittynyt ensisijaisesti rajanylitysongelmien ratkaisemiseen, vaan pääasiassa vapauttamisen jatkamiseen. Muutosten aiheuttamien vahinkojen rajoittamiseksi on lisättävä byrokraattista valvontaa.
<P>
Aiemmissa vuodesta 2001 lähtien tehdyissä rautateitä koskevissa päätöksissä on vahvistettu joitakin tapahtuneita tosiasioita. Tämän uuden todellisuuden pohjalta ryhmäni etsii parasta mahdollista vaihtoehtoa tulevaisuuden varalle. Toisessa käsittelyssä ehdotetut tulokset vaikuttavat varsin hyviltä. Toissijaisuuteen, turvallisuuteen ja haluun olla jättämättä kaikkea nyt yksityistettyjen rautatieyritysten välisiin sopimuksiin liittyvät näkökohdat ovat johtaneet meidät tilanteeseen, jossa aiemmasta kriittisyydestämme huolimatta äänestämme asetuksen puolesta.
<SPEAKER ID="465" NAME="Reinhard Rack" AFFILIATION="PPE-DE">
(DE) Arvoisa puhemies, arvoisa komission jäsen, hyvät naiset ja herrat, puhumme kaikki jatkuvasti tavaraliikenteen muuttamisesta ympäristöystävällisemmäksi. Ensin meidän on kuitenkin luotava siihen edellytykset. Sama koskee erityisesti rautatieliikennettä, joka on erittäin ympäristöystävällinen liikenneväline. Asian tekniseen ulottuvuuteen on kuitenkin ensin paneuduttava tosissaan, jos järjestelmistä halutaan yhteentoimivia, ja sisäisten kuljetusmarkkinoiden toteutuminen edellyttää useita toimenpiteitä.
<P>
Euroopan parlamentin ja neuvoston pitkien ja yksityiskohtaisten neuvottelujen päätteeksi olemme päätyneet hyvään lopputulokseen. Tämän vuoksi siitä ei saisi puhua pahaa, vaan se pitäisi hyväksyä huomenna suurella enemmistöllä.
<P>
Tietyt, etenkin virastoja koskevat varaukset ovat kuitenkin mielestäni paikallaan. Virastoista Euroopassa tähän mennessä saatu kokemus voisi varovaisesti arvioituna olla parempi. Virastojen aloitusvaiheeseen on usein suunnattu liian vähän tai ei juuri lainkaan talousarviovaroja. Tästä seuraavia ongelmia on jouduttu sitten kompensoimaan. Yhtenä ongelmana on ollut ja on se, että virastoja valvotaan poliittisesti liian vähän tai ei lainkaan ja että virastojen toiminta on täysin itsenäistä eikä sitä valvota poliittisesti mitenkään, eivätkä virastot ole vastuussa mistään. Voimme vain toivoa ja arvoisan komission jäsenen on vakuutettava, että tällä kertaa näin ei käy. Etenkin virastojen suhteen meidän on kuitenkin oltava edelleen varuillamme.
<SPEAKER ID="466" NAME="Gilles Savary" AFFILIATION="PSE">
(FR) Arvoisa puhemies, arvoisa komission jäsen, haluan ensimmäiseksi kiittää Paulo Costaa erinomaisesta työstään. Kyseessä on erittäin tekninen ala, joka ei ole kovin suosittu. Ilmastosuunnitelmasta ja kasvihuonekaasujen vähentämistavoitteesta keskusteltaessa esille nousee kysymys rautatiekuljetuksista sekä muista kuin tiekuljetuksista.
<P>
Tässä mielessä parlamentin kahden viimeisen toimikauden aikana on tehty paljon töitä verkostojen avaamiseksi. Verkostojen avaamiselle on kuitenkin vielä yksi este, joka on ehdottomasti poistettava: tekninen yhteentoimimattomuus, joka johtuu lukuisista eri tekijöistä, kuten useista erilaisista ohjaus- ja valvontajärjestelmistä, kalustosta - josta juuri keskustelemme - ja etenkin raideleveydestä. Olen kotoisin Akvitaniasta, missä Espanjasta tulevien junien akselit on vaihdettava liikenteenkulun takaamiseksi.
<P>
Nämä huomattavassa määrin teknisiltä vaikuttavat kysymykset ovat itse asiassa huomattavassa määrin poliittisia, sille ne määrittävät liikennepolitiikkamme ja kasvihuonekaasujen ja ilmastonmuutoksen torjumisen ensisijaiset poliittiset tavoitteet.
<P>
Molemmat tekstit ovat erittäin tärkeitä. Haluan kiittää Paolo Costaa uusista ehdotuksistaan, ja etenkin vastavuoroisen tunnustamisen velvollisuutta koskevasta ehdotuksesta. Euroopan verkostojen avautuminen voidaan estää monella tapaa. Rautatieverkostot on rakennettu kansalliselta tai kansallismieliseltä pohjalta. Verkostojen avautuminen voidaan estää muun muassa heittäytymällä välinpitämättömäksi kaluston vastavuoroisen tunnustamisen suhteen. Toivon, että hyväksyttävänä olevan tekstin ansiosta käyttöön saadaan yhteisön lainsäädäntö, jonka avulla voidaan kaataa tämä este, joka on ollut ratkaisevana esteenä Ranskan ja Saksan välillä.
<P>
Lisäksi haluan toistaa, mitä kollegani Reinhard Rack sanoi virastosta: Mielestäni on erittäin tärkeää, että virastolle myönnetään sen kehityksen ja mahdollisesti myös demokratisoitumisen kannalta riittävät varat, jotta parlamentti voi osallistua enemmän sen toimintaan.
<SPEAKER ID="467" NAME="Jaromír Kohlíček" AFFILIATION="GUE/NGL">
(CS) Rautatieajoneuvojen kunnossapidosta ja käyttöönotosta vastaavia tahoja koskeva pakollinen sertifiointijärjestelmä on ainoa rautatiejärjestelmän parannus. Paremman toimintaturvallisuuden takaaminen ei ole yksinkertaisesti mahdollista ilman selvempiä sääntöjä. Molemmissa tapauksissa Euroopan rautatievirasto on merkittävässä asemassa, olipa kyseessä toisen mietinnön Euroopan rautatieliikenteen hallintajärjestelmä tai tämä sertifiointijärjestelmä. Rautatieviraston tavoitteena on edistää vaunujen ja vetureiden vapaata liikkumista, mikä parantaa rautatiejärjestelmän kilpailukykyä muihin kuljetusmuotoihin verrattuna. Näin voidaan parantaa ympäristöä, joka kärsii kohtuuttomasti liikenteestä; tarkistuksia pitäisi näin ollen tukea.
<P>
Lopuksi tahdon sanoa yhteenvetona vielä muutaman sanan. Tähän verkostoon suoraan kuulumattomien rautateiden käyttämien sivuraiteiden ja vaunujen säilyttämistä koskeva ongelma pitäisi ratkaista kansallisella, ei Euroopan unionin tasolla, asiaa koskevat luvat mukaan luettuina. Tarkoitan siis tehtaita varten rakennettuja sivuraiteita ja niin edelleen.
<SPEAKER ID="468" NAME="Silvia-Adriana Ţicău" AFFILIATION="PSE">
(RO) Yhteisön tehokkaan ja vähemmän saastuttavan energiansiirron ratkaisu on niin matkustajien kuin tavaroidenkin nykyaikaisessa rautatiekuljetuksessa.
<P>
Rautatieturvallisuusdirektiivin osalta katson, että historiallisesti arvokkaat, museo- ja matkailijarautatiet on jätettävä direktiivin ulkopuolelle. Keskeistä on lisäksi se, että kaikki kunnossapidosta vastaavat yksiköt ovat sertifioituja ja tekevät kunnossapitotyöt itse tai teettävät ne sopimuskorjaamolla.
<P>
Kunnossapidosta vastaavan yksikön on määritettävä rautatiejärjestelmien peruskomponentteja tai osakokoonpanoja varten kunnossapitoa ja logistiikkaa koskevat parametrit ja tekniset ominaisuudet, jotta toiminta on direktiivissä asetettujen edellytysten mukaista.
<P>
Euroopan rautatievirastolla on keskeinen rooli ERTMS-järjestelmän käyttöönotossa vuoteen 2020 mennessä. ERTMS-järjestelmän lopullisen version vakiinnuttamisen kannalta on keskeistä, että Euroopan unionin rautatiekuljetusjärjestelmien yhteentoimivuuden edellyttämiä investointeja kannustetaan.
<P>
Haluan kiinnittää huomiota tarpeeseen taata rautatiekuljetusten turvallisuus Euroopan kansalaisille. Mielestäni sekä jäsenvaltioiden että komission pitäisi rahoittaa enemmän rautatieinfrastruktuurin kehittämistä ja liikkuvan kaluston uudistamista. Pyydän, että komissio tukee paremmin uusia jäsenvaltioita, joiden rautatiejärjestelmät vaativat huomattavia investointeja.
<P>
Liikenteen ja matkailun valiokunta on ehdottanut edellytystä ERTMS-järjestelmän asteittaisesta käyttöönotosta Euroopan laajuisessa liikenneverkossa TEN-T:ssä ja yhteisön varojen ehdollistamisesta asettamalla ERTMS-järjestelmän käytön pakolliseksi.
<SPEAKER ID="469" NAME="Bogusław Liberadzki" AFFILIATION="PSE">
(PL) Arvoisa puhemies, arvoisa komission jäsen, junavaunujen ja vetureiden Euroopan rautatieverkostossa liikkumisen esteitä poistetaan. Yritämme päättää, pitäisikö puhua rautateistä yhteisössä vai yhteisön rautateistä. Tämän asetuksen avulla yritämme lähestyä käsitettä yhteisön rautateistä eli yhteisiä teknisiä, operatiivisia ja lainsäädännöllisiä standardeja eli itse asiassa yhteentoimivuutta, jota tarvitaan joka kannalta. Lento-, maantie- ja laivaliikennettä koskevien yhteisön järjestelmien luomisessa ollaan huomattavasti pidemmällä. Tämä on yksi alojen markkinamenestykseen vaikuttaneista tekijöistä. Rautateillä ei ole vielä ollut havaittavaa markkinamenestystä; sitä vastoin rautateiden markkinaosuus on pienentynyt.
<P>
Keskusteltavana oleva ehdotus on hyvä, ja sitä tarvitaan kipeästi. Paolo Costa on tehnyt hyvää työtä ja laatinut hyvän mietinnön. Arvoisa komission jäsen, uskon, että kykenette valvomaan virastoa, mistä Euroopan rautatiet hyötyvät suuresti.
<SPEAKER ID="470" NAME="Czesław Adam Siekierski" AFFILIATION="PPE-DE">
(PL) Arvoisa puhemies, ”vanhan EU:n” jäsenvaltioissa rautatieliikenne menettää sijaa tieliikenteelle. Näin on ollut jo muutaman vuosikymmenen ajan. Vuonna 1970 rautateitse kuljetettiin lähes 20 prosenttia kaikesta tavaraliikenteestä, ja vuonna 2003 sama luku oli vain 7,5 prosenttia. Rautatieliikenteen, joka on varsin luontoystävällinen liikennemuoto, myönteisiä puolia on hyödynnettävä. Rautateiden käytön lisääntyminen voi helpottaa teiden ruuhkautumista etenkin kesäkuukausina. Lainsäädännön päivitysehdotus auttaa tehostamaan EU:n kaupankäyntiä. Uuden lainsäädännön avulla poistetaan uusien tavaraliikenneyritysten luomisen esteitä. Lisäksi sillä poistetaan edellytys vetureiden sertifioinnista kaikissa jäsenvaltioissa ja yksinkertaistetaan nykyistä liikkuvaa kalustoa koskevia menettelyjä.
<SPEAKER ID="471" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, arvoisa komission jäsen, haluan kiinnittää huomion kahteen asiakohtaan tässä keskustelussa. Ensinnäkin on tärkeää tukea Euroopan parlamentin tarkistuksia, jotka koskevat kaikkiin markkinoiden toimijoihin, kuten rautatieyrityksiin, infrastruktuurin haltijoihin, kulkuneuvojen haltijoihin sekä kaikkiin muihin yksiköihin, jotka voidaan sertifioida kunnossapidosta vastaavina yksikköinä tässä tekstissä annettujen kriteerien ja vaatimusten mukaisesti, sovellettavan pakollisen kunnossapitoa koskevan sertifiointijärjestelmän käyttöönottoa.
<P>
Lisäksi on tuettava Euroopan parlamentin tarkistuksia, joiden tarkoituksena on laajentaa Euroopan rautatieviraston toimivaltuuksia etenkin YTE-määräysten mukaisen liikkuvan kaluston käyttöönottoluvan myöntämisen osalta, jolloin virastosta tulee keskeinen elin ERMTS-järjestelmän versioiden kehittämisessä, ja kolmanneksi tarkistuksia, joiden mukaisesti virasto huolehtii vaunujen ja muiden rautatiekulkuneuvojen pakollisesta kunnossapidon sertifiointijärjestelmästä.
<P>
Lopuksi haluan onnitella esittelijä Paolo Costaa siitä, että hän on vakuuttanut neuvoston hyväksymään suurimman osan Euroopan parlamentin tarkistuksista.
<SPEAKER ID="472" NAME="Jörg Leichtfried" AFFILIATION="PSE">
(DE) Arvoisa puhemies, arvoisa komission jäsen, hyvät naiset ja herrat, kun liikenteen siirtämistä maanteiltä rautateille koskevassa keskustelussa esitetään direktiivi kustannuksista, joiden vuoksi tavoitetta ei ehkä saavuteta, on hyvä nähdä mietintö, jonka tavoitteena on vahvistaa tärkeänä pitämämme kuljetusmuodon, junan, asemaa sen varmistamiseksi, että rautateillä on tulevaisuudessa useassa mielessä samat oikeudet ja mahdollisuudet kuin raskailla tavarankuljetusajoneuvoilla.
<P>
Yhteentoimivuus pelaa, järjestelmät yhdenmukaistetaan ja turvallisuutta parannetaan. Näin ollen molemmat mietinnöt ovat erittäin hyviä. Onnittelen Paolo Costaa askeleesta kohti rautateiden vahvistamista Euroopan tasolla.
<SPEAKER ID="473" NAME="Antonio Tajani">
komission varapuheenjohtaja. - (FR) Arvoisa puhemies, olen kuunnellut puheita mielenkiinnolla ja olen samaa mieltä päätöksestä puolustaa rautatieperintöämme, kuten Brian Simpson ja Georg Jarzembowski painottivat. Komissio tukee myös Reinhard Rackin ja Gilles Savaryn korostamaa viraston puolustamisen merkitystä. Sen suhteen minulla on hyvä vaikutelma.
<P>
Olen tyytyväinen parlamentin ja neuvoston välistä kompromissia koskevaan yleissopimukseen. Yhteisön useita vuosia sitten aloittama Euroopan rautatiesektorin elvyttämisprosessi alkaa nyt kantaa hedelmää. Rautatiesektorin markkinaosuus, joka kapeni vuoden 1970 jälkeen lähes kaikissa jäsenvaltioissa, on nyt vakiintunut ja osoittanut selkeitä kasvumerkkejä, mikä on hyvä uutinen.
<P>
Luonteeltaan varsin teknisen mutta taloudelliselta kannalta erittäin tärkeän lainsäädäntöpaketin valmistelutyöt saadaan pian valmiiksi, ja rautatieyritykset voivat hoitaa tehtäväänsä kestävän kuljetusmuodon tarjoajana markkinoilla, jotka ovat avoimet niin sisäiselle kilpailulle kuin muillekin kuljetusmuodoille. Näin ollen olen tyytyväinen näillä kolmella osa-alueella (yhteentoimivuus, turvallisuus ja virasto) saavutettuihin sopimuksiin ja haluan kiittää parlamenttia, en vain komission jäsenenä vaan myös entisenä parlamentin jäsenenä, sen nopeasta ja erinomaisesta työstä.
<SPEAKER ID="474" NAME="Paolo Costa">
esittelijä. - (IT) Arvoisa puhemies, hyvät naiset ja herrat, kiitän kaikkia puhujia, sillä minusta vaikuttaa siltä, että voimme odottaa luottavaisina huomista äänestystä ja todennäköisyyttä saavuttaa sopimus, joka on merkittävä askel eteenpäin.
<P>
Euroopan rautateillä on tulevaisuus, mutta ne voivat lisätä markkinaosuuttaan vain, jos ne ovat kilpailuasemissa. Merkittävimpänä edellytyksenä on kyky kattaa 300-400 kilometrin välimatkoja, joilla ne saattavat päihittää muut kuljetusmuodot. Euroopassa 400 kilometriä merkitsee kuitenkin rajojen ylittämistä. Tässä on ongelman ydin: joko junamme voivat ylittää rajat tehokkaasti ja nopeasti tai olemme epäonnistuneet.
<P>
Muutama vuosi sitten määritettiin säännöt, joiden mukaisesti kuljettajat voivat toimia juuri näin, nyt käsittelyssä ovat junavaunut. Matkustajajunien veturit ja liikkuva kalusto voivat myös pian ylittää rajoja. Ne voivat toimia näin erotuksetta ja ilman huolta siitä, että yhteentoimivuus saattaa vaarantaa turvallisuuden. Tämä on perimmäinen asettamamme tavoite, jonka uskon saavuttamamme pian. Tällä hetkellä laadimme Euroopan aikatauluja - kaksi vuotta vaunuille ja kymmenen vuotta muille ajoneuvoille - mutta tavoite toteutuu. Liikkuva kalusto kulkee vihdoinkin ympäriinsä yhden ainoan merkinantojärjestelmän avulla. Toisena vaihtoehtona, jota tarkasteltiin vielä muutama vuosi sitten, oli saada junat tunnistamaan useita merkinantojärjestelmiä, mutta tästä vaihtoehdosta luovuttiin, sillä Euroopassa on yli 20 erilaista järjestelmää
<P>
Riittävän nopea eteneminen näissä kahdessa asiakohdassa edistää merkittävästi rautateiden yhtenäismarkkinoiden mahdollista perustamista. Näitä markkinoita ei perustetakaan ensimmäisenä, kuten Euroopan unionin perustajat luulivat, vaan itse asiassa viimeisenä. Tärkeintä on kuitenkin, että ne perustetaan ja vielä riittävän ajoissa, jotta rautateiden avulla voidaan edistää ilmastonmuutoksen torjumista ja nousevista energian hinnoista aiheutuvien ongelmien ratkaisemista.
<SPEAKER ID="475" NAME="Puhemies">
(EL) Keskustelu on päättynyt.
<P>
Äänestys toimitetaan huomenna klo 12.00.
<P>
Kirjalliset kannanotot (142 artikla)
<SPEAKER ID="476" NAME="Marian Zlotea  " AFFILIATION="PPE-DE">
kirjallinen. - (RO) Arvoisa puhemies, hyvät kollegat, haluan aivan ensimmäiseksi onnitella esittelijää hänen työstään. Ottaen huomioon viime aikoina tapahtuneet rautatieonnettomuudet haluan korostaa yhteisön rautateiden turvallisuuden merkitystä. Toivon, että Euroopan rautatieviraston toimintaa koskevista uusista asetuksista on hyötyä kuluttajalle ja että asetukset yksinkertaistavat ajoneuvojen lupamenettelyjä. Haluan varmistettavan, että kunkin ajoneuvon turvallisuudesta ja kunnossapidosta vastaava taho määritetään tarkasti ja voidaan osoittaa milloin tahansa.
<P>
Tämän viranomaisen on varmistettava, että kuluttajanoikeuksia noudatetaan kaikissa jäsenvaltioissa ja että matkustajille myönnetään korvauksia yhteisön lainsäädännön mukaisesti.
<P>
Samanaikaisesti viraston on otettava huomioon matkustusolosuhteet ja -mukavuus ja turvallisuus ja pidettävä hinnat samalla tasolla. Huomioon on myös otettava nuorille ja opiskelijoille sekä epäedullisessa asemassa oleville ryhmille suunnattavat mahdollisuudet ja hinnanalennukset.
<P>
PPE-DE-ryhmä toivoo, että Euroopan kuluttajien toiveet otetaan huomioon Euroopan rautatieviraston työssä, ja tukee viraston työtä kaikin mahdollisin tavoin.
