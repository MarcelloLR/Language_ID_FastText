<CHAPTER ID="006-01">
1. Euroopan oikeusasiamiehen valitseminen (äänestys) 
<SPEAKER ID="104" NAME="Margot Wallström">
komission varapuheenjohtaja. - (EN) Arvoisa puhemies, haluaisin ensiksi onnitella Nikiforos Diamandourosia valinnastaan Euroopan oikeusasiamieheksi.
<P>
Kuten hänen viime vuoden kertomuksessaan todettiin, tärkeintä on, että kansalaisten luottamusta EU:hun rakennetaan, ja me voimme kaikki yhtyä tähän. Meillä kaikilla, toimielinten ja omasta näkökulmastamme, on tärkeä tehtävä edistää tätä merkittävää työtä.
<P>
Komission ja oikeusasiamiehen suhteet ovat olleet aina hyvät ja erittäin rakentavat. Minusta yhteistyöstämme on kehittynyt yhä kitkattomampaa ja tuottavampaa.
<P>
Euroopan oikeusasiamies ja hänen yksikkönsä ovat tutkimuksillaan edistäneet huomattavasti palvelua korostavan hallintokulttuurin kehittämistä ja vahvistamista komissiossa. Kriittisistä huomautuksista on otettu hyvin opiksi, ja voimme havaita, että sovintoratkaisuihin pyritään yhä enemmän. Tätä kehitystä on jatkettava, ja tiedän, että komissio seuraa edelleen oikeusasiamiehen toimintaa ja ottaa mielellään vastaan hänen ehdotuksensa.
<P>
Tulevat vuodet ovat mielenkiintoisia ja haastavia oikeusasiamiehelle. Mielessäni on luonnollisesti Lissabonin sopimuksen tarjoamat uudet mahdollisuudet. Kuten tiedätte, oikeus hyvään hallintoon vahvistetaan perusoikeuskirjassa.
<P>
Olen varma, että oikeusasiamies pyrkii yhä enemmän vahvistamaan demokratiaa Euroopassa. Välineinä ovat avoimuus ja palveluhenkiset toimielimet. Meillä kaikilla on vastuu tukea häntä tässä työssä.
<P>
Onnittelen teitä jälleen nimityksenne johdosta ja toivotan teille kaikkea hyvää tärkeissä tehtävissä, jotka ovat meidän kaikkien edessä.
