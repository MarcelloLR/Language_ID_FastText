<CHAPTER ID="018">
Euroopan rajaturvallisuusviraston (Frontex) ja Euroopan rajavalvontajärjestelmän (Eurosur) arviointi ja jatkokehitys
<SPEAKER ID="451" NAME="Puhemies">
(EN) Esityslistalla on seuraavana Javier Moreno Sánchezin kansalaisvapauksien sekä oikeus- ja sisäasioiden valiokunnan puolesta laatima mietintö EU:n rajaturvallisuusviraston (Frontex) ja Euroopan rajavalvontajärjestelmän (Eurosur) arvioinnista ja jatkokehityksestä.
<SPEAKER ID="452" NAME="Javier Moreno Sánchez">
esittelijä. - (ES) Arvoisa komission varapuheenjohtaja, hyvät parlamentin jäsenet, Frontex- ja Eurosur-kirjainsanat muistuttavat meitä karuista tosiasioista, joita meidän on torjuttava; ne koskettavat päivittäin yhteisöön laittomasti saapuvia tuhansia ihmisiä, jotka pakenevat köyhyyttä paremman tulevaisuuden toivossa. Yhteiskunta ja perheet kohdistavat heihin valtavia paineita toivoen, että he voivat lähettää rahaa kotiin. Monet heistä maksavat valitettavasti hengellään eurooppalaisesta unelmastaan.
<P>
Meidän, yhteisön poliittisten vastuuhenkilöiden, on vastattava tilanteeseen yhteisesti kunnioittaen maahanmuuttajien ihmisarvoa ja perusoikeuksia. Meidän on avattava rajamme lailliselle maahanmuutolle ja laillisten maahanmuuttajien kotouttamiselle siihen kuuluvine oikeuksineen ja velvollisuuksineen sekä suljettava rajat laittomalta maahanmuutolta, rikollisjärjestöiltä ja ihmiskauppiailta.
<P>
Tässä voimme hyödyntää Frontex- ja Eurosur-välineitä, jotka tuovat lisäarvoa jäsenvaltioiden toiminnalle ja kuvastavat tarvittavaa eurooppalaista yhteistyön ja yhteisvastuun henkeä.
<P>
Tavoitteenamme on EU:n yhdennetty rajavalvonta kaikilla EU:n ulkorajoilla perustuen toiminnan yhteensovittamiseen ja kansallisten valvontajärjestelmien yhteentoimivuuteen, koska kun jokin laiton maahanmuuttoreitti sulkeutuu, rikollisjärjestöt avaavat uuden reitin alle viikon kuluessa.
<P>
Hyvät parlamentin jäsenet, olemme yhtä mieltä komission kannan kanssa, joka on esitetty kansalaisvapauksien sekä oikeus- ja sisäasioiden valiokunnan mietinnössä.
<P>
Viraston toteutettua ensimmäiset myönteiset toimensa meidän on määriteltävä sen tuleva tehtävä ja kehitysnopeus.
<P>
Hyvät parlamentin jäsenet, Frontex toimii. Tästä todistavat Kanariansaarten edustalla toteutettu Hera-operaatio ja Välimerellä pelastetut tuhannet ihmishenget samoin kuin parannettu koordinointi, parhaiden käytäntöjen vaihto ja asiantuntijoiden koulutustoimet turvapaikkaoikeuden, merioikeuden tai perusoikeuksien alalla.
<P>
Tähän asti kaikki on hyvin, mutta meidän on mentävä pidemmälle. Frontex tarvitsee asianmukaista kalustoa ja logistisia voimavaroja voidakseen suorittaa kertaluonteisia yhteisiä operaatioita sekä perustaakseen pysyviä seurantapartioita suuren kuolemanriskin alueille.
<P>
Joissakin jäsenvaltioissa puhutaan yhteisvastuusta mutta ei toteuteta sitä käytännössä, mikä heikentää Frontexin tehokkuutta. Näin ollen vetoamme komissioon ja jäsenvaltioihin, jotta ne valitsisivat toisen kahdesta vaihtoehdosta: joko tarkistamme Frontex-asetusta Rabit-asetuksessa tarkoitetun "pakollisen yhteisvastuun" mukaisesti tai annamme Frontexin hankkia tai vuokrata oman kalustonsa.
<P>
Tämä edellyttää tietysti Frontex-viraston määrärahojen tuntuvaa lisäämistä, mutta samalla vahvistetaan viraston yhteisöllistä ulottuvuutta ja taataan aineellisten voimavarojen vaivaton saatavuus erityisesti lyhyellä aikavälillä.
<P>
Lisäksi kehotamme komissiota esittämään ehdotuksia viraston tehtävien tarkistamisesta, jotta poistetaan oikeudelliset tyhjiöt, jotka haittaavat sen toimintaa meripelastus- ja palauttamisoperaatioiden yhteydessä.
<P>
Hyvät parlamentin jäsenet, jollemme tee yhteistyötä alkuperämaiden kanssa, emme pysty hallitsemaan maahanmuuttovirtoja tehokkaasti. Espanjan ja Senegalin välisen yhteistyön kaltaiset kokemukset ovat tuottaneet erittäin myönteisiä tuloksia, ja niitä on edistettävä yhteisössä.
<P>
Niinpä kehotamme komissiota sisällyttämään maahanmuuttoasioissa tehtävän yhteistyön kaikkiin sopimuksiin, jotka se allekirjoittaa kolmansien maiden kanssa, ja järjestämään niiden kanssa tiedotuskampanjoja laittoman maahanmuuton vaaroista.
<P>
Frontexin on voitava edelleen laajentaa sopimuksia ja luoda yhteistyömuotoja alkuperämaiden kanssa viraston erityistarpeiden mukaisesti. On myös tärkeää tarkastella alueellisten elimien kanssa Mercosurin tai Länsi-Afrikan talousyhteisön kaltaisia yhteistyökanavia, joita hallinnoidaan ihmisten vapaan liikkuvuuden periaatteen pohjalta.
<P>
Hyvät parlamentin jäsenet, on muistettava, että Frontex ja Eurosur eivät ole ihmelääkkeitä vaan yhteisön maahanmuuttopolitiikan arvokkaita välineitä. Maahanmuuttopolitiikan tavoitteenahan on viime kädessä, että maahanmuuton olisi oltava kehittävä tekijä sekä vastaanottajamaille että alkuperämaille samoin kuin ennen kaikkea maahanmuuttajille itselleen.
<P>
Maahanmuutto ei saa enää olla kuolemanloukku. On toteutettava toimia sen varmistamiseksi, että maahanmuutto lakkaa olemasta pakon sanelema asia ja että siitä tulee oikeus ja omakohtainen valinta.
<SPEAKER ID="453" NAME="Jacques Barrot">
komission varapuheenjohtaja. - (FR) Arvoisa puhemies, suosittelen luonnollisesti mietintöä EU:n rajaturvallisuusviraston (Frontex) ja Euroopan rajavalvontajärjestelmän (Eurosur) arvioinnista ja jatkokehityksestä. Esitän kiitokseni jäsen Moreno Sánchezille.
<P>
Euroopan parlamentti on tukenut Frontex-virastoa sen perustamisesta alkaen erityisesti myöntämällä sille taloudellisia varoja. Olen ilahtunut havaitessani, että tätä tukea vahvistetaan jälleen tänä viraston olemassaolon kannalta tärkeänä ajankohtana, kun tarkastelemme sen toimivaltuuksien jatkamista.
<P>
Lähes kaikki mietinnössä esille otetut kohdat ovat tiedonantojemme mukaisia ja hyväksyn ne täysin. Panin erityisesti merkille komissiolle esitetyn kehotuksen tehdä ehdotuksia viraston toimivaltuuksien laajentamiseksi, pysyvien seurantapartioiden perustamisen suuren kuolemanriskin alueille ja yhteisöllisen yhteisvastuun toteuttamisen aikana, jolloin rajojamme on valvottava. Joitakin kohtia on kuitenkin selvennettävä.
<P>
Jäsenvaltiot hankkivat tällä hetkellä teknistä välineistöä vapaaehtoiselta pohjalta. Komissio on useasti painottanut, että jäsenvaltioiden on kunnioitettava sitoutumistaan varmistamaan, että välineistöä on tosiasiallisesti saatavilla yhteisiä operaatioita varten erityisesti suuren riskin alueilla.
<P>
Tämänvuotiset kokemukset osoittavat kuitenkin, että ongelmia aiheutuu edelleen pyrittäessä varmistamaan, että käytössä on tarkoituksenmukainen määrä aluksia. Tästä syystä on siis harkittava muita vaihtoehtoja, kuten esimerkiksi sitä, että jäsenvaltiot velvoitetaan hankkimaan virastolle tiettyjä välineistöjä tai että virasto saa itse hankkia tai vuokrata omat välineistönsä. Tämä on tärkeä asia ja sitä on tarkasteltava sen ehdotuksen yhteydessä, jonka komissio tekee viraston oikeudellisen kehyksen mukauttamisesta.
<P>
Tältä osin huomautan, että Frontex-asetuksen 33 artiklan mukaisesti viraston toimivaltuuksista laaditun riippumattoman arvioinnin tulokset valmistuvat vuonna 2009. Komissio julkaisee tuolloin viraston tulevia toimivaltuuksia koskevat ehdotuksensa. Tarkistus saattaa sisältää erityismääräyksiä, jotka liittyvät meripelastus- ja palauttamisoperaatioihin osallistumiseen sekä kolmansien maiden kanssa tehdyn yhteistyön laajentamiseen.
<P>
Hyvät parlamentin jäsenet, on myös totta, että komissio haluaa tehostaa tiedotuskampanjoja lähettämällä valtuuskuntia kolmansiin maihin EU:n ulkosuhteiden politiikan kehyksessä ja perustuen yhteiseen määritelmään Frontex-viraston toimivaltuuksista ja tehtävistä. Komissio tarkastelee tukimuotoja, joita olisi mahdollista tarjota rajanaapureina oleville kolmansille maille.
<P>
Kuulun niihin, jotka katsovat, että jos Frontex-virasto voisi hoitaa valvontatehtäviään mahdollisimman lähellä kolmansien maiden rannikkoja, olisi mahdollista estää humanitaariset tuhot ja tehostaa rajojemme valvontaa.
<P>
Olen joka tapauksessa kiitollinen Euroopan parlamentille tästä mietinnöstä, joka kuvastaa komission ehdotuksia. Niinpä haluan kiittää teitä siitä, että Euroopan parlamentti on tukenut merkittävästi ja kattavasti komission Frontexia koskevia tiedonantoja. Yhteisön toimielimet ovat mielestäni saavuttaneet yhteisymmärryksen Frontex-viraston jatkokehityksen laajoista suuntaviivoista.
<SPEAKER ID="454" NAME="Tobias Pflüger" LANGUAGE="DE">
Arvoisa puhemies, miten Frontex-virasto liittyy kehitykseen? Se liittyy siihen mitä suurimmassa määrin, kuten YK:n ruokaturvan erityisraportoija Jean Ziegler selvitti tämän vuoden maaliskuussa ilmestyneessä Le monde diplomatique -lehden numerossa. Hän kirjoitti: "Näin pääsemme Frontex-virastoon ja Brysselin tekopyhiin komission jäseniin, jotka yhtäältä ohjailevat Afrikan nälänhätää ja toisaalta kriminalisoivat politiikkansa uhreja eli nälkäpakolaisia."
<P>
Mainittakoon erityisenä esimerkkinä, että EU myy maataloustuotteita polkuhintaan ja tuhoaa siten paikallista afrikkalaista elintarvikeviljelyä, minkä vuoksi ihmiset joutuvat enenevässä määrin pakenemaan kotimaistaan. Toinen esimerkki ovat EU:n tehdasalukset, jotka tuhoavat kalastusalueet Afrikan valtioiden kalastuskieltoalueilla. Perinteiset kalastajakylät ovat myös nopeasti tuhoutumassa, kuten esimerkiksi Sahelin alueella mutta myös Malissa ja Guinea-Bissaussa.
<P>
Tämä tarkoittaa, että Frontex-virasto on elin, joka eristää yhteisön fyysisesti ja järjestää karkotuksia pakolaisten oikeusasemaa koskevasta YK:n yleissopimuksesta huolimatta. Samalla järjestetään joukkokarkotuksia, kuten esimerkiksi Wienissä 14. marraskuuta 2008, mihin osallistui 11 EU:n jäsenvaltiota. Mietinnössä puhutaan paljon yhteisvastuusta. Se ei kuitenkaan tässä yhteydessä tarkoita yhteisvastuuta kotimaistaan pakeneviin muihin ihmisiin nähden vaan jäsenvaltioiden välistä yhteisvastuuta. On aivan selvää, mitä nyt tarvitaan: yhteisvastuuta sietämättömiä elinoloja pakeneviin ihmisiin nähden. Frontex-virasto onnistuu vain pidentämään ihmisten pakoreittejä. Se ei todellakaan tarjoa minkäänlaisia ratkaisuja. Tästä syystä ainoa järkevä asia on vaatia Frontexin lakkauttamista.
<P>
Tässä yhteydessä kehotan teitä tutustumaan Afrikasta silloin tällöin kantautuviin mielipiteisiin, kuten esimerkiksi Malin entisen kulttuuri- ja matkailuministerin Aminata Traoren kannanottoon. Hän tekee selväksi, että inhimilliset, taloudelliset ja tekniset voimavarat, joita yhteisö hyödyntää torjuakseen Afrikan siirtolaisaaltoja, ovat todellisuudessa sodankäynnin välineitä selkkauksessa, joka vallitsee tämän maailmanvallan ja niin kaupungeista kuin maaseudulta kotoisin olevien nuorten afrikkalaisten välillä. Heidän oikeutensa opetukseen, taloudelliseen osallistumiseen, työhön ja ruokaan sivuutetaan täysin heidän alkuperämaissaan rakenteellisen yhdenmukaisuuden nimissä. Nämä ovat mielestäni selviä sanoja.
<SPEAKER ID="455" NAME="Puhemies">
(EN) Hyvä jäsen Pflüger, Malin matkailuministerin kanta on varmasti tärkeä, mutta haluaisimme mieluummin kuulla teidän kantanne.
<SPEAKER ID="456" NAME="Simon Busuttil">
PPE-DE-ryhmän puolesta. - (MT) Aloitan kiittämällä kollegaani Javier Moreno Sánchezia hänen mietinnöstään ja siitä, että hän suhtautui mietintönsä päätelmäosassa avoimesti ajatuksiimme ja tarkistuksiimme. Arvoisa puhemies, en voi sanoa olevani tyytyväinen Frontex-virastoon enkä sen toimintaan. Viime kesän lopulla viraston pääjohtaja totesi nimittäin, että Välimerellä toteutettu Nautilus-operaatio epäonnistui. Miten voisin näin ollen olla tyytyväinen? Vaatimusta on mahdoton täyttää. Sen sijaan, että kuulin Frontex-viraston pääjohtajalta operaation epäonnistumisesta, odotin kuulevani häneltä siitä, miten Frontex voisi olla menestys ja toimia tehokkaasti. Lisään vielä, että tästä huolimatta Euroopan parlamentti on aina tukenut järkähtämättä Frontex-virastoa, kuten komission jäsen syystäkin totesi. Viraston budjettikohtaa on laajennettu vuosi vuodelta sen operaatioiden pitkäkestoisuuden ja tuottavuuden parantamiseksi. Miten tehostaa Frontex-virastoa? Ensinnäkin, kyllä, pohtimalla, miten voimme laajentaa sen toimialaa, mitä sekä komission jäsen ehdotti että mietinnössä ehdotettiin. Viraston toimintaa on myös tehostettava tarkastelemalla, miten saamme jäsenvaltiot vakuuttuneiksi siitä, että niiden on kunnioitettava sitoutumistaan hankkimaan välineistöä Frontexin operaatioita varten. Muuten joudumme myös harkitsemaan mahdollisuutta, jonka mukaan Frontex hankkii itse oman välineistönsä. Kansainvälinen yhteistyö on toinen tekijä, jota tarvitaan toiminnan tehostamiseksi. Euroopan parlamentin valtuuskunta vieraili hiljattain Senegalissa, jossa se tarkkaili omakohtaisesti Espanjan ja Senegalin välisen yhteistyön menetelmiä. Tällaista yhteistyötä on tehtävä muilla alueilla, kuten Välimerellä ja Kreikan lähialueilla. Totean lopuksi, että on ihmisiä, joiden mielestä Frontex ei jollakin tavalla kunnioita ihmisoikeuksia tai että sillä ei ole toimivaltuuksia kunnioittaa niitä. Olen täysin eri mieltä. Olen nimittäin sillä kannalla, että ilman Frontex-virastoa hukkuisi tai menehtyisi paljon enemmän ihmisiä kuin nyt. Tämä osoittaa, että Frontex-virasto hoitaa ihmiselämän ja ihmisoikeuksien kunnioittamiseen liittyvän osuutensa. On kuitenkin tehtävä enemmän: haluamme Frontexin toteuttavan operaationsa tuottavammin. Jos se onnistuu siinä, saamme tapettua kaksi kärpästä yhdellä iskulla. Ensinnäkin asetamme pisteen laittomien maahanmuuttajien pakomatkoille ja toiseksi teemme lopun inhimillisestä murhenäytelmästä, joka on arkipäivää merialueillamme ja häpeäksi meille kaikille.
<SPEAKER ID="457" NAME="Inger Segelström">
PSE-ryhmän puolesta. - (SV) Arvoisa puhemies, arvoisa komission jäsen ja arvoisa varapuheenjohtaja Barrot, hyvät parlamentin jäsenet, aloitan kiittämällä jäsen Moreno Sánchezia ja valiokuntaa siitä, että olemme tällä kertaa käyneet rakentavaa keskustelua Frontexista ja Eurosurista, mutta haluan kiittää heitä myös siitä, että he ovat jatkaneet Frontexin toiminnan seuraamista tiiviisti. Se on tarpeen, koska monet ovat huolestuneita siitä, miten Frontex-virastoa olisi kehitettävä, mikäli sen halutaan toimivan EU:n muureina ja linnakkeena muuta maailmaa ja sen köyhää väestöä vastaan.
<P>
Äskettäin kävi ilmi, että Frontex-virastossa ei ollut ymmärretty, että sen tehtävänä on myös torjua ihmiskauppaa. Totean tyytyväisin mielin, että olen nyt saanut tukea tässä asiassa ja että selvennämme sitä. Kaikki läsnäolijat ovat uskoakseni yhtä mieltä siitä, että meidän on tärkeää estää kaikin keinoin ihmisiä joutumasta vaaraan heidän pyrkiessään EU:hun. He eivät ole rikollisia vaan köyhiä ihmisiä, jotka haluavat parantaa perheidensä elämänlaatua. Olen myös tyytyväinen siihen, että olen saanut tukea merialueilla, erityisesti Välimerellä, sovellettavien EU:n lainsäädännön ja kansainvälisen oikeuden säännöksien laajentamiseksi.
<P>
On mahdotonta hyväksyä, että pakolaisia pelastavia kalastajia epäillään salakuljetuksesta ja että on epäselvää, saavatko he esimerkiksi jättää pakolaiset lähimpään satamaan tai mitä säännöksiä milloinkin sovelletaan. Näin ollen on hyvä asia, että EU:n turvapaikka-, pakolais- ja maahanmuuttopolitiikan tulevassa ohjelmassa tarkastellaan myös sitä, miten Frontex-virastoa hyödynnetään paremmin tulevaisuudessa. Ennen kuin lopetan, haluan toivottaa kaikille jäsenille, suurenmoiselle kansalaisvapauksien sekä oikeus- ja sisäasioiden valiokunnalle, puhemiehelle ja komission jäsenelle Barrot'lle hyvää joulua ja onnellista uutta vuotta. Kiitos.
<SPEAKER ID="458" NAME="Adina-Ioana Vălean">
ALDE-ryhmän puolesta. - (EN) Arvoisa puhemies, aluksi haluan kiittää esittelijä Moreno Sánchezia tästä tasapuolisesta mietinnöstä. Olen kiitollinen siitä, että hän otti huomioon suuren osan esittämistäni huolenaiheista ja jopa arvostelustani.
<P>
Frontex on maahanmuuttopolitiikan keskeinen väline, joka on osoittautunut tarpeelliseksi ja tehokkaaksi. Se on kuitenkin edelleen hyvin pitkälti politisoitu elin, joka on liian riippuvainen jäsenvaltioiden hyvästä tahdosta ja lehdistön sekä yleisen mielipiteen sanelemista kansallisista eduista.
<P>
Oli ratkaisevan tärkeää muistuttaa jäsenvaltioita niiden moraalisesta velvollisuudesta ja sitoumuksesta. On myös tärkeää muistuttaa, että Frontex on yhteisön ensimmäisen pilarin elin. Sellaisena elimenä sen pitäisi noudattaa toiminnassaan EU:n perusarvoja mutta myös edistää niitä, erityisesti sellaisella alalla, joka koskee kriittisiä kysymyksiä, kuten maahanmuuttoa ja liikkuvuuden vapautta.
<P>
Oli kuitenkin syytä kyseenalaistaa viraston toimien lainmukaisuutta. Tämä johtuu ensinnäkin siitä, että koordinoituihin tiedustelutietoihin perustuvat Frontex-operaatiot nojautuvat riskianalyysiin ja uhkien arviointiin, joita koskee salassapitosääntö. Se tarkoittaa vähäistä avoimuutta ja demokraattisen vastuuvelvollisuuden puuttumista. Toiseksi, koska Frontex koordinoi yhteisiä operaatioita, raja ilmenee tavalla, jonka vuoksi on kyseenalaista, täyttääkö virasto EU:n velvoitteen noudattaa turvapaikanhakijoiden ja pakolaisten suojelua koskevaa periaatetta.
<P>
Niinpä vaadin Frontex-viraston operaatioiden ja sen vastuuvelvollisuuden kattavaa arvioimista ja tarkistamista parlamentin osallistuessa toimeen. Kehotan myös komissiota arvioimaan täysimääräisesti Frontexin toimintaa ottaen huomioon sen vaikutuksen perusvapauksiin ja -oikeuksiin sekä suojeluvelvollisuuteen.
<P>
Totean lopuksi, että painopiste on tähän mennessä ollut tiiviisti mereen liittyvissä asioissa, mutta kuten on jo mainittu, kaikkia maahanmuuttoreittejä on tarkasteltava. Itärajalla oleviin maareitteihin kannattaa myös pian kiinnittää tiiviisti huomiota; meidän pitäisi kerrankin toimia ennakoivasti ja ratkaista asia, ennen kuin sielläkin syntyy hätätilanne.
<SPEAKER ID="459" NAME="Giusto Catania">
GUE/NGL-ryhmän puolesta. - (IT) Arvoisa puhemies, hyvät parlamentin jäsenet, meidän olisi mielestäni yritettävä laatia tilinpäätös Frontex-viraston epäonnistumisista kuluneiden kolmen vuoden ajalta. Niin tehdessämme havaitsemme, miten paljon propagandaa on suollettu.
<P>
Rajoilla on toteutettu 30 yhteistä operaatiota, merellä sattuneiden kuolemantapauksien määrä on kasvanut kuluneiden kolmen vuoden aikana ja suurin osa resursseista, joiden määrä valitettavasti kasvaa edelleen, osoitetaan merirajojen suojeluun, huolimatta siitä, että Frontexin mukaan vain 15 prosenttia epäsäännönmukaisista maahanmuuttajista tulee Euroopan unioniin meriteitse. Viitatkaamme heihin nimenomaan epäsäännönmukaisina maahanmuuttajina. Tiedän, että tässä minua tukee myös komission jäsen Barrot, joten ei pidä enää kutsua heitä laittomiksi maahanmuuttajiksi.
<P>
Frontex on osoittanut muun muassa, että ampuma-aseita on mahdollista käyttää valikoimattomasti ja mielivaltaisesti. Syyskuussa Lampedusan ympäristössä toteutetussa yhteisessä operaatiossa kävi ilmi, millaista tuhoa voidaan saada aikaan. Nyt, huolimatta siitä, että jotkin kohtamme on sisällytetty Moreno Sánchezin mietintöön, haluan korostaa tätä arvostelua, koska suhtaudun suhteellisen luottavaisesti siihen, että parlamentti voi muuttaa nopeasti kantaansa Frontexiin. Jokin aika sitten sain paistatella ylhäisessä yksinäisyydessäni todettuani, että Frontexin toimivaltuutusta on muutettava siten, että meripelastus asetetaan etusijalle. Tulevaisuudessa siitä saattaa vihdoinkin tulla parlamentin yleinen kanta.
<P>
Jatkan edelleen Frontex-viraston arvostelemista, koska sen toiminnassa ei mielestäni kunnioiteta turvapaikanhakijoiden oikeuksia. Ihmisten käännyttäminen takaisin rajoilta on taantumuksellista utopiaa, ja on mielestäni hyvin vaikea rajoittaa miesten ja naisten luonnollista tarvetta vapaaseen liikkuvuuteen. Frontex on nykyään Euroopan linnakkeen symboli ja käytännön väline rajojemme aseistamiseksi.
<SPEAKER ID="460" NAME="Johannes Blokland">
IND/DEM-ryhmän puolesta. - (NL) Arvoisa puhemies, Euroopan linnake alkaa nyt Afrikan mantereelta, jossa viranomaiset pidättävät laittomia maahanmuuttajia ennen kuin he pääsevät Euroopan unioniin. Euroopan unioni avustaa tässä paikallisia viranomaisia antaen heille taloudellista ja logistista tukea. Yhteisön Afrikan valtioille tarkoitettu tuki, jolla pyritään torjumaan yhteisöön suuntautuvaa ei-toivottua maahanmuuttoa, toimii, mutta ovatko seuraukset sellaisia kuin odotimme?
<P>
Ymmärrän, että Frontex-viraston avulla onnistuttiin pelastamaan monta ihmistä merestä, mutta pelkään niiden puolesta, jotka ovat paenneet poliittisista tai uskonnollisista syistä. Amnesty Internationalin ja UNHCR:n raporttien mukaan ihmisiä palautetaan heidän alkuperämaihinsa ilman minkäänlaisia tutkimuksia. Jäsenvaltiot haluavat syystäkin estää laittomia maahanmuuttajia turvautumasta oikeusjärjestelmiimme. Moraalinen kysymys herää kuitenkin: taataanko tällä lähestymistavalla poliittisille ja muille pakolaisille pääsy turvapaikkamenettelyyn?
<P>
Noudattavatko Afrikan valtiot pakolaisia koskevaa yleissopimusta? Tässä yhteydessä kehotan komissiota ja komission jäsentä Barrot'ta yhdistämään Afrikan valtioille tarkoitetun avun ja poliittisten pakolaisten inhimillisen kohtelun pakolaisten oikeusasemaa koskevan YK:n yleissopimuksen mukaisesti. Tuen jäsen Moreno Sánchezin mietintöön esitettyä tarkistusta 4.
<P>
Arvoisa puhemies, tästä seuraa, että Frontexin toiminta johtaa uuteen ongelmaan, halusimmepa sitä tai emme. Tästä syystä Frontexin olisi kannettava täysi vastuu. Ehdotan, että järjestelyjä toteutetaan hyvin pikaisesti, jotta varmistetaan, että poliittiset ja muut pakolaiset voivat jatkossakin luottaa siihen, että he saavat inhimillistä kohtelua, koska Frontex-viraston menestyminen riippuu siitä tietyssä mielessä.
<SPEAKER ID="461" NAME="Philip Claeys" AFFILIATION="NI">
(NL) Arvoisa puhemies, sain kunnian valmistella Frontex-virastoa koskevan lausunnon ulkoasiainvaliokunnan puolesta, mutta lausunto hylättiin niukalla enemmistöllä, koska vasemmisto kieltäytyi hyväksymästä sitä, että tekstissä mainittiin selvästi Libyaa ja Turkkia koskevat ongelmat. Voitte kuvitella, miten hämmästynyt ja tyytyväinen olin huomatessani, että kansalaisvapauksien valiokunta saattoi lopulta ottaa esittämäni huolenaiheet huomioon.
<P>
Libya on laittoman maahanmuuton kannalta tärkeä kauttakulkumaa matkalla kohti Eurooppaa. Niin on itse asiassa Turkkikin, paitsi että monet maahanmuuttajista ovat kotoisin kyseisestä valtiosta. Näin ollen on olennaisen tärkeää, että nämä valtiot ja niiden rajavalvontaviranomaiset tekevät täysimääräistä yhteistyötä Frontexin kanssa. Sama koskee takaisinottosopimuksia, joihin Turkki on vuosien ajan kieltäytynyt sinnikkäästi osallistumasta. Turkki kieltäytyy allekirjoittamasta sopimusta eikä valvo tehokkaasti yhteisön vastaisia rajojaan. Valtion, joka haluaa liittyä Euroopan unioniin, luulisi tekevän kovemmin töitä. On pöyristyttävää, että komissio ja neuvosto eivät ole muistuttaneet Turkkia sen vastuusta.
<P>
Frontex ja Eurosur ovat avainasemassa torjuttaessa laitonta maahanmuuttoa, ja niitä voitaisiin hyödyntää myös rajat ylittävän rikollisuuden sekä huume-, ihmis- ja asekaupan torjumiseksi. Schengen-alue ei toimi, jos yhteisiä ulkorajoja ei hallita tehokkaasti, emmekä voi edes harkita yhteisen maahanmuuttopolitiikan hyväksymistä. Kyse ei siis ole pelkästään määrärahoista vaan myös ja ensisijaisesti poliittisesta tahdosta. Kuullessani puhuttavan Euroopan linnakkeesta joudun ikäväkseni huomaamaan, että se jättää niin paljon toivomisen varaa, että meidän pitäisi ehkä ottaa käyttöön Euroopan seula -nimitys.
<SPEAKER ID="462" NAME="Carlos Coelho" AFFILIATION="PPE-DE">
(PT) Arvoisa puhemies, arvoisa komission varapuheenjohtaja, hyvät parlamentin jäsenet, haluan ensin onnitella esittelijä Javier Moreno Sánchezia hänen erinomaisesta työstään sekä kollegaani Simon Busuttilia, joka toimi Euroopan kansanpuolueen (kristillisdemokraatit) ja Euroopan demokraattien ryhmän varjoesittelijänä. Vailla sisäisiä rajoja oleva alue ei voi toimia ilman vastuunjakoa ja keskinäistä solidaarisuutta ulkorajojen valvonnassa. Tämä on olennaisen tärkeää, jotta maahanmuuttoon liittyvät ongelmat voidaan ratkaista kokonaisvaltaisesti ja yhteensovitetusti, torjua laitonta maahanmuuttoa ja varmistaa rajojen yhdennetty valvonta fyysisiä ja inhimillisiä voimavaroja yhteisesti käyttäen.
<P>
Rajavalvonnassa ei keskitytä ainoastaan luvattomien rajanylityksien vaan myös muunlaisen rajat ylittävän rikollisuuden torjuntaan, kuten terrorismin, ihmiskaupan, huumeiden salakuljetuksen ja laittoman asekaupan estämiseen edistäen näin sisäistä turvallisuutta kokonaisvaltaisesti.
<P>
Olen varma siitä, että Frontex-virasto on keskeisessä asemassa EU:n rajoja koskevassa yhdennetyssä strategiassa. Frontex-viraston määrärahojen merkittävän lisäämisen jälkeen - mitä parlamentti vaati komission jäsenen Barrot'n tukemana - seuraavaksi olisi mielestäni tarkistettava Frontexin toimivaltuuksia, jotta poistetaan oikeudelliset tyhjiöt, jotka liittyvät meripelastusoperaatioihin, palauttamisoperaatioiden yhteydessä tehtyyn yhteistyöhön ja jopa kolmansille maille tarjottuun mahdollisuuteen käyttää sen välineistöä, kuten varapuheenjohtaja Barrot jo mainitsikin.
<P>
Olen näin ollen samaa mieltä Frontexin aseman lujittamisesta, tosin vaiheittain ja todellisten tarpeiden mukaisesti. Tunnustan myös tarpeen optimoida kaikkien valvontajärjestelmien ja -välineiden hyödyntämistä, erityisesti siten, että laajennetaan niiden nykyistä kattavuutta, luodaan yhteisvaikutusta ja edistetään yhteistyötä yhteisön virastojen, kuten Europolin, sekä muiden kansainvälisten järjestöjen kanssa.
<SPEAKER ID="463" NAME="Marian-Jean Marinescu" AFFILIATION="PPE-DE">
(RO) Pidin ensinnäkin myönteisenä toimea, jonka nopea rajainterventioryhmä Rabit toteutti Romanian itärajalla lokakuun lopussa. Yhteisön Frontex-virasto koordinoi toimea. Tällaisia toimia on toistaiseksi toteutettu kolme ja ne ovat osoittaneet, miten tärkeässä asemassa Frontex on tarjottaessa tukea Euroopan unionin ulkorajoilla sijaitseville jäsenvaltioille, jotka tarvitsevat tästä syystä enemmän teknistä ja toiminnallista tukea.
<P>
Pidän myös myönteisenä sopimusta, jonka Frontex-virasto ja Georgian rajapoliisi allekirjoittivat tämän kuun alussa: sopimus on tärkeä askel kohti rajojen turvallisuuden takaamista ja laittoman maahanmuuton torjumista. Euroopan komission ehdottama rajojen valvontaa koskeva pitkän aikavälin strategia on myönteinen asia näinä aikoina, kun laiton maahanmuutto aiheuttaa suuria ongelmia eteläisillä ulkorajoilla sijaitsevissa jäsenvaltioissa. Strategiaa on täydennettävä naapurivaltioissa toteutettavilla toimilla niiden omien rajojen turvallisuuden vahvistamiseksi. Tästä seuraa, että Euroopan naapuruuspolitiikkaan sisältyvillä toimintasuunnitelmilla on edistettävä hankkeita ja rahoitustukea, joiden tarkoituksena on lisätä kolmansien valtioiden rajojen turvallisuutta.
<P>
Totean arviosta, jonka parlamentti laati EU:n rajojen pitkän aikavälin valvontaa koskevasta strategiapaketista, että Frontexin ja Eurosurin raporteista käyty keskustelu ei valitettavasti osunut samaan aikaan komission ehdotuksista käydyn keskustelun kanssa; ehdotukset liittyivät maahantulo- ja maastapoistumisjärjestelmään, rekisteröityjen matkustajien ohjelmaan ja sähköiseen matkustuslupajärjestelmään. Tällöin olisimme saaneet kokonaiskäsityksen siitä, miten Euroopan unionin itärajojen valvonta kehittyy tulevaisuudessa.
<SPEAKER ID="464" NAME="Dushana Zdravkova" AFFILIATION="PPE-DE">
(BG) Arvoisa komission jäsen, hyvät parlamentin jäsenet, 670 kilometrin pituinen kaistale Mustanmeren rannikkoa on nyt kuulunut osana Euroopan unionin itäiseen ulkorajaan yli kahden vuoden ajan.
<P>
Bulgarian ja Romanian rajavalvontayksikköjen osallistuminen Frontex-viraston organisoimiin yleisiin hankkeisiin ja toimiin tuottaa hyviä tuloksia. Venäjän ja Georgian välisten aiemmin tänä vuonna toteutettujen sotilaallisten toimien ja kyseisten valtioiden välisten jatkuvien jännitteiden samoin kuin Kaukasian alueen yleisen epävakauden vuoksi Mustallamerellä sijaitsevaan yhteiseen rajaamme kohdistuu kuitenkin edelleen huolestuttavia haasteita.
<P>
Vastataksemme haasteisiin on laadittava turvallisuusstrategia Mustanmeren aluetta varten, jotta siitä tulisi todellinen turvallisuuden ja vakauden alue. Strategiaa on kohdistettava siten, että alueen keskeiset valtiot osallistuvat Euroopan unionin jäsenvaltioiden toteuttamiin hankkeisiin ja toimiin. Vain näin voimme taata Mustallamerellä sijaitsevan rajan asianmukaisen valvonnan ja kansalaisten mielenrauhan.
<P>
Toinen tärkeä aloite, johon yhteisön toimielimien ja jäsenvaltioiden on osoitettava enemmän voimavaroja ja rahoitusta, on Frontex-viraston logistiseen toimintaan ja operaatioihin osallistuvan henkilöstön koulutuksen lisääminen. Rajavalvonta ei tarkoita nykyaikana pelkästään rajan fyysistä valvontaa, vaan se edellyttää myös monenlaisten lisätietojen ja -taitojen hallintaa.
<P>
Jäsenvaltioiden rajavalvontaelimissä työskentelevän henkilöstön jäsenien on oltava hyvin perillä kansainvälisestä oikeudesta ja merioikeudesta sekä turvapaikkaoikeudesta ja perusihmisoikeuksista, jotta he voisivat menestyksekkäästi hoitaa heille määrätyt tehtävät.
<P>
Yhdyn esittelijä Sánchezin lausuntoon siitä, että on laadittava kattava yleissuunnitelma, jossa määritellään kokonaiskehys Euroopan unionin rajavalvontastrategiaa varten.
<SPEAKER ID="465" NAME="Rareş-Lucian Niculescu" AFFILIATION="PPE-DE">
(RO) Haluan korostaa joidenkin Moreno Sánchezin mietintöön ja komission tiedonantoon sisältyvien arvioiden erityistä merkitystä. Viittaan kohtiin, joissa meitä muistutetaan itärajalla olevien maareittien asettamista haasteista. Niinpä haluan korostaa, että EU:n itärajoihin on kiinnitettävä enemmän huomiota ja osoitettava enemmän voimavaroja.
<P>
Joidenkin arvioiden mukaan noin 25 prosenttia laittomista maahanmuuttajista, jotka oleskelevat parhaillaan EU:n alueella, ovat kotoisin itärajalla sijaitsevista valtioista ja ovat tulleet EU:hun itärajojen yli. Euroopan unionin itäinen ulkoraja on hyvin pitkä ja lisäksi hyvin ongelmallinen naapurialueista johtuen. Laittoman maahanmuuton ongelman lisäksi on otettava huomioon järjestäytynyt rikollisuus, jonka pääreitit kulkevat myös tällä maantieteellisellä alueella.
<P>
Romaniasta - joka valvoo yli 2 000 kilometrin pituista osuutta EU:n itäisestä ulkorajasta - kotoisin olevana parlamentin jäsenenä haluan myös korostaa, että on olennaisen tärkeää kiinnittää siihen huomiomme täysimääräisesti ja asianmukaisesti.
<SPEAKER ID="466" NAME="Czesław Adam Siekierski" AFFILIATION="PPE-DE">
(PL) Arvoisa puhemies, Euroopan unionilta puuttuu tällä hetkellä itärajoilla sijaitsevia valtioita koskeva kattava yhteistyösuunnitelma.
<P>
Niiden pitkän aikavälin tavoitteiden ohella, joita Euroopan unioni on asettanut näitä valtioita varten, olisi myös määriteltävä lyhyen aikavälin erityistavoitteita sekä otettava käyttöön järjestelmä, jonka avulla arvioidaan, missä määrin nämä valtiot noudattavat rajat ylittävän yhteistyön vakiintuneita periaatteita. Kolmansien maiden vastaisilla rajoillamme ihmiskaupan torjumisen olisi sisällyttävä Frontex-viraston toimintaan. Mikä tärkeintä, kaikilla suuren riskin alueilla olisi oltava yhteisiä, säännöllisiä, pysyviä seurantapartioita, jotka olisivat toimintavalmiudessa vuoden ympäri.
<P>
Euroopan unionin kokonaisvaltaisen maahanmuuttostrategian keskeisenä tekijänä Frontex-viraston olisi turvattava unionin ulkorajat samalla kun varmistetaan myös, ettei virastosta tule välinettä, jolla luodaan uusia rajoja - yhteisön jakavia rajoja - ja rakennetaan uusia muureja.
<SPEAKER ID="467" NAME="Carl Schlyter" AFFILIATION="Verts/ALE">
(SV) Arvoisa puhemies, pidän myönteisinä niitä mietinnön osia, jotka liittyvät ihmiselämän loukkaamattomuuteen ja siihen, että meidän olisi huolehdittava pakolaisten takaisinotto-oikeuksista eli oikeudesta olla joutumatta palaamaan sietämättömiin elinoloihin. Olen kuitenkin hyvin huolestunut siitä, että Frontexista tulee osa "Euroopan linnakkeen" rakentamista.
<P>
Minusta tuntuu, että keskinäinen yhteisvastuumme rajavalvonnan kiristämisen yhteydessä on suurempi kuin yhteisvastuumme niihin ihmisiin nähden, jotka tulevat luoksemme. Meillä on eräänlainen virheellinen käsitys siitä, että yhteisö joutuu vastaanottamaan suhteettoman suuren osuuden maailman pakolaisista. Se ei pidä paikkaansa. Maailman köyhät valtiot vastaanottavat selvästi eniten pakolaisia. Yhteisöön saapuu vain pieni murto-osa näistä ihmisistä. Lisäksi olemme mielestäni täysin väärillä jäljillä puhuessamme takaisinottosopimuksien sisällyttämisestä kaikkiin muiden valtioiden kanssa tehtäviin sopimuksiin.
<P>
Ensin olisi edistettävä kehitystä tekemällä reilun kaupan sopimuksia, minkä jälkeen pakolaisten määräkin saattaisi vähentyä. Tällainen politiikka on paljon suositeltavampaa niin meidän kuin muiden valtioidenkin kannalta.
<SPEAKER ID="468" NAME="Jacques Barrot">
komission varapuheenjohtaja. - (FR) Arvoisa puhemies, olen kuunnellut tarkasti kaikkia puheenvuoroja. Totean ensinnäkin, etten voi hyvällä omallatunnolla sallia sanottavan, että Frontex-virasto symboloi Euroopan linnaketta, joka on suljettu kaikilta suojelua tarvitsevilta tai yhteisöön pyrkiviltä. Se on täysin perätöntä! Kuten jäsenet Busuttil, Coelho, Cederschiöld ja Vălean toivat hyvin esille, on selvää, että Frontex-viraston avulla on tähän mennessä pelastettu monia ihmishenkiä, enkä voi sallia sanottavan, että se edustaa näin ollen jonkinlaista yhteisön aseistettua muotoa. En voi sallia sellaista sanottavan.
<P>
On kuitenkin totta, että asioiden on edistyttävä. Jäsen Cederschiöld esitti hyvän huomion siitä, että Frontex-virasto voi auttaa meitä torjumaan ihmiskauppaa, ja jäsen Vălean totesi myös, että meidän on huolehdittava maarajoista ja muistutettava jäsenvaltioita niiden velvollisuuksista.
<P>
Todettakoon, että toiminnassaan häikäilemättömät salakuljettajat vastaavat tällä hetkellä käytännössä 80-prosenttisesti laittomista rajanylityksistä. On syytä huomauttaa, että tätä nykyä matka Libyasta Kanariansaarten rannikolle maksaa erittäin suuria summia - 2 000-3 000 euroa - minkä lisäksi vaarana on, että alus haaksirikkoutuu ja pakolaiset hukkuvat ennen kuin rannikko saavutetaan. Niinpä en voi sallia sellaista sanottavan.
<P>
Katson, että Frontexilla on tehtävä ja vieläpä myönteinen tehtävä hoidettavanaan. Tarvitsemme yhdennettyä rajavalvontaa, mistä jäsen Coelho mainitsi, ja on totta, että nyt on pohdittava Frontex-viraston uusia toimivaltuuksia. Frontexin on otettava paikkansa tässä kokonaisvaltaisessa lähestymistavassa, jossa kehitys ja maahanmuuttovirtojen keskitetty hallinta yhdistyvät. Siinä on oikea vastaus kysymyksiinne.
<P>
Haluan myös muistuttaa, mikäli se on tarpeen, että komission on tietysti valmisteltava suuntaviivoja Frontexin organisoimia yhteisiä merioperaatioita varten. Yhdistyneiden Kansakuntien pakolaisasiain päävaltuutetun viraston ja Kansainvälisen siirtolaisuusjärjestön asiantuntijat pyrkivät nimenomaan varmistamaan yhdessä jäsenvaltioiden ja Frontex-viraston asiantuntijoiden kanssa, että virasto noudattaa kansainvälistä yleissopimusta ihmishengen turvallisuudesta merellä, minkä mukaan merihädästä pelastetut ihmiset on sijoitettava turvalliseen paikkaan, jossa heidän henkensä ei ole enää uhattuna ja jossa heidän tarpeensa voidaan täyttää sillä aikaa, kun heidän kohtalostaan päätetään.
<P>
Tämän halusin tuoda esille. Olen hyvin tietoinen Frontex-viraston varojen puutteesta, ja joudumme todennäköisesti tavalla tai toisella joko pakottamaan jäsenvaltiot osoittamaan varoja Frontexille tai varustamaan sen omilla varoilla, mikä saattaa olla vaikeaa nykyinen talousarviokehys huomioon ottaen.
<P>
On joka tapauksessa totta, että Frontexin tehtäviä on laajennettava. Sen on voitava tällä tavalla tehdä yhteistyötä niiden kolmansien valtioiden kanssa, joista pakolaiset ovat kotoisin, jotta voidaan yhdessä taata laittoman maahanmuuton älykäs ja inhimillinen hallinta. Toistan, että pakolaiset ovat itse laittoman maahanmuuton kustantajia.
<P>
Kiitän jäsen Morenoa. Hänen mietintönsä on tasapainoinen ja tasoittaa tietä paremmin varustetulle Frontex-virastolle, jonka toimintaa suunnataan samalla kohti ihmishenkien varjelemista. Sitä me ajattelemme ajatellessamme Frontexia. Emme saa unohtaa sitä. Tämän halusin yksinkertaisesti todeta kuunneltuani tarkkaavaisesti kaikkia keskusteluun liittyneitä puheenvuoroja, ja voitte olla varmoja siitä, että pidän tämän keskustelun mielessäni, kun laadimme suuntaviivoja Frontex-viraston toimintaa varten.
<SPEAKER ID="469" NAME="Javier Moreno Sánchez">
esittelijä. - (FR) Arvoisa puhemies, arvoisa komission jäsen Barrot, olemme mielestäni oikealla tiellä. Ne, jotka ovat seuranneet eurooppalaista hanketta vuosien ajan, tietävät, että kun parlamentti ja komissio ovat yhtä mieltä jostakin asiasta, asiat edistyvät Euroopan unionissa.
<P>
Olemme mielestäni oikealla tiellä, minkä vuoksi haluamme jatkaa eteenpäin.
<P>
(ES) Esitän kiitokseni ensinnäkin kaikille tänä iltana keskusteluun osallistuneille parlamentin jäsenille. Tässä keskustelussa - kuten kaikissa muissakin parlamentissa ja ylipäätään demokraattisissa järjestelmissä käydyissä keskusteluissa - esitettiin monenlaisia mielipiteitä, mutta itse asiasta vallitsee mielestäni yhteisymmärrys. Kiitän luonnollisesti muiden poliittisten ryhmien varjoesittelijöitä ja kansalaisvapauksien sekä oikeus- ja sisäasioiden valiokunnan jäseniä, koska heidän avullaan olemme onnistuneet laatimaan tasapainoiseksi luonnehditun mietinnön, johon ei mielestäni ole lisättävää.
<P>
Haluan myös kiittää Frontex-viraston pääjohtajaa Ilkka Laitista ja viraston varapääjohtajaa Gil Ariasia, jotka antoivat minulle kaikki pyytämäni tiedot, sekä koko viraston henkilöstöä.
<P>
Sain omakohtaisesti huomata - vieraillessamme esimerkiksi Senegalissa ja viraston päätoimipaikassa Varsovassa - että kaikki Frontexissa työskentelevät miehet ja naiset ovat erittäin sitoutuneita työhönsä ja hyvin tietoisia työnsä merkityksestä. Niinpä pyysin kansalaisvapauksien sekä oikeus- ja sisäasioiden valiokunnan puheenjohtajaa Deprez'tä järjestämään kuulemistilaisuuden yhdessä budjettivaliokunnan kanssa, jotta meille voidaan selittää, mitä kaikkea he tekevät.
<P>
Tässä ei ole kysymys ainoastaan operaatioista. Virasto tekee erinomaista työtä kouluttaessaan henkilöstöä Rabit-ryhmän operaatioiden ja väärennettyjen matkustusasiakirjojen paljastamisen yhteydessä, kuten jäsen Marinescu selvitti. Se on erittäin tärkeää työtä, jota harvemmin mainitaan. Tästä syystä ehdotin kuulemistilaisuuden järjestämistä.
<P>
On kaksi käsitettä, joista on mielestäni keskusteltava syventävästi. Täällä on todettu - komission varapuheenjohtaja mainitsi asiasta, samoin kuin me muutkin - että Frontex-viraston toiminnan on perustuttava mahdollisimman laajaan oikeusvarmuuteen, koska ilman sitä virasto ei useinkaan voi toimia ja joutuu mahdottomiin tilanteisiin.
<P>
Uusien tarkistettujen tehtävien vuoksi meidän on tiedettävä, mitä virasto voi ja mitä se ei voi tehdä meripelastus- tai palauttamisoperaatioiden yhteydessä.
<P>
Totean lopuksi, että tärkein asia on eurooppalainen leima ja eurooppalainen henki, kuten on käynyt ilmi valtuuskuntien vieraillessa eri valtioissa. Monet valtiot haluavat mieluummin nähdä nimen "Eurooppa" kuin jonkin tietyn entisen siirtomaavaltion nimen, eivätkä ne hahmota sitä niin selvästi. Pidän sitä lisäarvona. Meidän on mielestäni sijoitettava Frontexiin ja siirryttävä eteenpäin. On ylläpidettävä vauhtia ja saatava jäsenvaltiot vakuuttuneiksi.
<SPEAKER ID="471" NAME="Puhemies">
(EN) Keskustelu on päättynyt.
<P>
Äänestys toimitetaan huomenna torstaina 18. joulukuuta 2008.
<P>
Kirjalliset lausumat (työjärjestyksen 142 artikla)
<SPEAKER ID="962" NAME="Cristian Silviu Buşoi  " AFFILIATION="ALDE">
kirjallinen. - (EN) Totean ensinnäkin suhtautuvani optimistisesti Frontex-viraston tulevaisuuteen, kun otetaan huomioon viraston toiminta-arviossa esitetyt varsin kannustavat luvut.
<P>
Olen kuitenkin täysin samaa mieltä esittelijän kanssa siitä, että Frontexin toiminnan yhteydessä on säädettävä laillista maahanmuuttoa koskevaa politiikkaa laittoman maahanmuuton tehokkaaksi torjumiseksi. Ei ole järkevää yrittää rakentaa Euroopan linnaketta keskittymällä ainoastaan laittomaan maahanmuuttoon, koska maahanmuuttajia tulee niin kauan kuin talouskehityksen erot pysyvät ennallaan. Olen myös samaa mieltä tarpeesta kunnioittaa täysimääräisesti ihmisarvoa ja perusoikeuksia suojellessamme ulkorajojamme, koska kyseiset arvot ovat osa yhteisön arvoja.
<P>
Korostan vielä EU:n jäsenvaltioiden välisen yhteisvastuun merkitystä. Ottaen huomioon, että jäsenvaltioiden välinen rajavalvonta on poistettu Schengen-alueella, jäsenvaltiot eivät voisi olla enempää riippuvaisia toisistaan: ne ovat yhdessä vastuussa rajavalvonnasta. Tämän vuoksi kaikkien jäsenvaltioiden olisi osallistuttava Frontex-viraston operaatioihin ja annettava tarvittavia varoja sen käyttöön. Todettakoon vielä viimeisenä muttei vähäisimpänä seikkana, että kolmansien maiden kanssa tehdyn yhteistyön olisi myös kuuluttava painopistealoihin tehostettaessa Frontexin toimintaa.
<SPEAKER ID="961" NAME="Janusz Lewandowski  " LANGUAGE="PL">
Frontex-viraston toiminta kiinnostaa minua, koska se on ainoa Euroopan unionin virasto, jonka toimipiste sijaitsee Puolassa. Huolimatta aiemmin esitetyistä huolenaiheista, jotka koskevat Euroopan unionin itäisten ulkorajojen turvallisuutta, on käynyt ilmi, että laittomaan maahanmuuttoon liittyvä suurin uhka on lähtöisin Välimeren alueelta. Niinpä suurin osa Frontexin toiminnasta kohdistuu tähän alueeseen. Sain tilaisuuden vierailla Maltalla ja siellä sijaitsevilla afrikkalaisten pakolaisten leireillä, joten tiedän, miten vakava ongelma on ja miten käsittämättömän syvä epätoivo saa ihmiset yrittämään meren ylitystä päästäkseen Maltalle ja Euroopan unionin manneralueelle.
<P>
Laiton maahanmuutto on haaste meille kaikille ja edellyttää yhteistä strategiaa sekä yhteisön välineitä. Frontex-virasto on taannut nämä välineet jo vuodesta 2005 alkaen, samoin kuin Eurosur-maiden rajojen valvontajärjestelmän. Parlamentti on tietoinen kasvavasta rahoitustarpeesta ja on kolmena perättäisenä vuotena esittänyt vetoomuksia Frontex-viraston määrärahojen lisäämiseksi. Yksittäisten jäsenvaltioiden osallisuus on toistaiseksi ollut hyvin vaihtelevaa, ja rahoitukseen, välineistöön ja operaatioihin liittyvä tilanne on huomattavan epätasapainoinen. Maantieteellisten syiden ja maahanmuutto-ongelman huomioimiseen liittyvien eroavuuksien vuoksi jäsenvaltioiden vaihteleva osallistuminen tämän yhteisön politiikan alan toimintaan vaikuttaa pysyvältä ongelmalta, jota on vaikea ratkaista.
<SPEAKER ID="960" NAME="Bogusław Rogalski  " LANGUAGE="PL">
Laittoman maahanmuuton uhka huomioon ottaen yhteisön on valvottava rajojaan yhdennetymmin sekä noudatettava yhteensovitettua lähestymistapaa maahanmuuttoon ja laillisen maahanmuuton hallintaan. Vaikka hyväksymmekin sen, että jokainen jäsenvaltio valvoo omia rajojaan, itä- ja etelärajalla vallitsevan tilanteen vuoksi on tehtävä yhteistyötä jakaaksemme saatavilla olevat aineelliset ja inhimilliset voimavarat ja torjuaksemme tätä ilmiötä.
<P>
Asianmukaisten rajavalvontajärjestelmien käyttöönotolla rajoitettaisiin rajat ylittävää rikollisuutta, mikä edistäisi puolestaan sisäistä turvallisuutta. Sellaisten toimien lisäksi, joiden tavoitteena on valvoa laittomien maahanmuuttajien tulvaa, Frontex-viraston olisi myös osallistuttava kolmansien maiden kanssa solmittavan maailmanlaajuisen kumppanuuden lujittamiseen ja vastattava tiettyjen turvapaikkaoikeutta koskevien päätöksien tekemisestä.
<P>
Laittomaan maahanmuuttoon liittyy myös korkea kuolleisuus ihmisten yrittäessä ylittää rajoja laittomasti. Niinpä olisi perustettava seurantapartioita, jotka olisivat toimintavalmiudessa ympäri vuoden suuren kuolemanriskin alueilla, joilla ihmiset ovat vaarassa menettää henkensä. On olennaisen tärkeää luoda kaksi erillistoimipistettä, joista toinen valvoisi maarajoja ja toinen merirajoja, keskittyen erityisesti itärajalla sijaitseviin maahanmuuttajien käyttämiin maareitteihin.
<P>
On myös tärkeää jatkaa Frontex-viraston operaatioihin osallistuvan henkilöstön koulutusta, jotta viraston toimintaa tehostetaan entisestään ja saavutetaan korkeampi ammattitaidon taso sekä luodaan yhteinen tietojenvaihtojärjestelmä, jonka tavoitteena on optimoida Frontexin toimintaa.
