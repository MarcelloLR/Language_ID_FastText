<CHAPTER ID="013-01">
1. Guinea-Bissau
<SPEAKER ID="308" NAME="Puhemies">
(EL) Esityslistalla on seuraavana keskustelu kuudesta Guinea-Bissaun tilannetta käsittelevästä päätöslauselmaesityksestä.
<SPEAKER ID="309" NAME="José Ribeiro e Castro">
laatija. - (PT) Arvoisa puhemies, arvoisa komission jäsen, hyvät naiset ja herrat, on surullista, että keskustelemme jälleen kerran täysistunnossa Guinea-Bissaun tilanteesta, joka on todella piinallinen. Guinea-Bissau on kärsinyt jatkuvasta epävakaudesta vuosien ajan, ja se yritti siirtyä demokratiaan jo 1990-luvun alussa. Mikään ei mennyt oikein, tuli vallankaappaus ja pieni sisällissota, ja siitä lähtien maassa on esiintynyt huomattavaa poliittista ja sotilaallista epävakautta, jännitteitä ja syvää vihamielisyyttä. Viime aikoina huumekauppiaiden kiinnostus maahan on alkanut näkyä, mikä on erittäin huolestuttavaa ja on tullut yhä selvemmäksi kaikille tarkkailijoille.
<P>
Tuomitsemme jyrkästi viimeaikaiset hyökkäykset: pomminhyökkäyksen, joka tappoi armeijan komentajan kenraali Tagme Na Waien, ja myös erityisen raakalaismaisen tai raa'an presidentti Nino Vieiran salamurhan. Heidän menneisyydestään huolimatta osoitamme myötätuntomme heidän perheilleen ja Guinea-Bissaun kansalle ja pahoittelemme hyökkäyksiä ja tuomitsemme ne voimakkaasti.
<P>
Haluamme nähdä paluun normaalielämään. Se, mitä olen oppinut ja mitä haluan korostaa tässä päätöslauselmassa, on, että rankaisemattomuus ei ole vastaus. Kun Ansumane Mané ja kenraali Veríssimo Seabra murhattiin, kuinka olisimme voineet sulkea silmämme siltä tosiasialta, että syyllisiä ei löydetty ja tuotu oikeuden eteen On selvää, että rankaisemattomuus ei ole vastaus. Siksi meidän on vaadittava Guinea-Bissaun hallitukselta, että syylliset on löydettävä. Syylliset on tuotava oikeuden eteen, ja meidän on annettava kaikki apu mitä tarvitaan.
<P>
Lopuksi haluaisin kiinnittää huomiota huoleemme huumekaupasta koko alueella. Se on uhka myös Euroopan unionille, ja sen järkyttävä läsnäolo on ilmeistä Guinea-Bissaussa. Haluan kehottaa tässä yhteydessä myös tiivistämään suhteita Kap Verden kanssa. Olemme luoneet erityiskumppanuuden Kap Verden kanssa. Kap Verdellä on erittäin tiiviit suhteet Guinea-Bissauhun ja se tuntee tämän erittäin hyvin, mutta sekin on erittäin haavoittuva. Asia on siksi tärkeä myös EU:n omalle turvallisuudelle. Sen takia erityiskumppanuuden tiivistäminen Kap Verden kanssa on myös erittäin tärkeää tässä yhteydessä.
<SPEAKER ID="310" NAME="Justas Vincas Paleckis">
laatija. - (LT) Guinea-Bissaussa tapahtuneet tapot ovat suuri takaisku demokratialle huumekaupan köyhdyttämässä maassa mutta myös koko Länsi-Afrikalle. Presidentin ja eskuntapäällikön salamurhat suistivat maan entistä syvemmälle toimintakyvyttömien instituutioiden, entistä hauraamman demokratian, kasvavan korruption ja henkilökultin suohon. Valtion asukkaat elävät kaaoksen keskellä, ja vedestä, lääkkeistä ja kouluista on pulaa. Huumekauppa ei tunne rajoja ja uhkaa koko aluetta, ja se ulottuu jopa Euroopan unionin jäsenvaltioihin.
<P>
Vaikka armeijan komentajat ovat pitäneet lupauksensa olla puuttumatta valtion sisäisiin asioihin, viimeaikaiset tapahtumat voivat hukuttaa täysin sen, mitä Guinea-Bissaun demokratiasta on jäljellä. Uuden hallituksen on kunnioitettava perustuslakijärjestystä, käsiteltävä konflikteja rauhanomaisesti ja tutkittava murhat perusteellisesti. Euroopan unionin turvallisuus- ja puolustusvaltuuskunnan avulla meidän on saavutettava käännekohta maan kehityksessä sekä tarjottava vakautta ja ihmisarvoista elämää. Toivomme, että presidentinvaalit pidetään muutaman kuukauden kuluessa ja että niissä noudatetaan vaalien järjestämistä koskevia kansainvälisiä normeja. Pyydämme Euroopan unionin jäsenvaltioita ja koko kansainvälistä yhteisöä antamaan Guinea-Bissaulle taloudellista tukea ja asiantuntija-apua, joita demokraattisten vaalien järjestäminen vaatii. Guinea-Bissaun vastakkaisten poliittisten voimien olisi etsittävä yhteisiä näkemyksiä ja kompromisseja tänä valtiolle vaikeana aikana ja tehtävä nopeasti valtion turvallisuutta, vaalimenettelyjä ja julkista hallintoa koskevia päätöksiä. Kehotamme niitä torjumaan korruptiota entistä tehokkaammin ja kuulemaan kansalaisyhteiskuntaa ja -järjestöjä valtion sisäisen sovinnon aikaansaamiseksi.
<SPEAKER ID="311" NAME="Ewa Tomaszewska" LANGUAGE="PL">
Arvoisa puhemies, 2. maaliskuuta tänä vuonna Guinea-Bissaun presidentti João Bernardo Vieira ammuttiin kuoliaaksi armeijan komentajalle uskollisten sotilaiden toteuttamassa hyökkäyksessä. Edellisenä päivänä armeijan komentaja Batista Tagme Na Waie kuoli loukkaannuttuaan räjähdyksessä. Kumpikin kuolema liittyy Guinea-Bissaun poliittiseen konfliktiin, joka on jatkunut useita vuosia ja johtanut vakauden puuttumiseen maassa. Vaikka vuonna 2008 järjestetyt vaalit sujuivat rauhallisesti, ensimmäinen murhayritys tapahtui pian sen jälkeen. Presidentti selvisi hyökkäyksestä hengissä. Entinen Portugalin siirtomaa Guinea-Bissau on yksi maailman köyhimmistä maista. Samaan aikaan maan läpi kulkee kokaiinin salakuljetusreitti.
<P>
Tuomitsemme yritykset ratkaista konflikti vallankaappauksella; kehotamme järjestämään presidentinvaalit Guinea-Bissaussa kahden kuukauden kuluessa ja kehotamme noudattamaan vaaleissa demokraattisia normeja sekä palauttamaan perustuslakijärjestyksen.
<SPEAKER ID="312" NAME="Ilda Figueiredo" LANGUAGE="PT">
Kun analysoimme Guinea-Bissaun poliittista tilannetta, emme saisi unohtaa sitä, että tämän nuoren Afrikan valtion kansalaiset joutuivat kohtaamaan Portugalin kolonialismin, jota vastaan he itse asiassa taistelivat urhoollisesti. Pahinta maan tapahtumissa ovat presidentin ja armeijan komentajan salamurhat. Emme voi unohtaa sitä, että tapahtumat ovat seurausta kaikista vaikeuksista ja eroista, jotka ovat olleet olemassa vuosien ajan ja jotka ovat edelleen olemassa, ja tämä kaikki johtuu siirtomaamenneisyydestä. Meidän olisi muistettava sekin, että Guinea-Bissau on edelleen yksi Afrikan köyhimmistä maista, mikä tarkoittaa sitä että Euroopan unionin on kiinnitettävä entistä enemmän huomiota yhteistyöhön kansanterveyden ja koulutuksen alalla, jotta väestön elinoloja voidaan parantaa ja voittaa vaikeudet, joita suuri osa Guinea-Bissaun väestöstä, erityisesti naiset, äidit ja lapset, edelleen joutuu kohtaamaan.
<P>
On elintärkeää, että Euroopan unioni vahvistaa myötämielistä tukeaan näille ihmisille. Meidän on tuettava myös koulutusta, puhtaan juomaveden saantia ja joissakin tapauksissa jopa maataloustuotantoa sen varmistamiseksi, että väestö saa ruokaa. Tukea on kuitenkin annettava ilman ulkoista häirintää ja kunnioittaen kansan itsemääräämisoikeutta ja valintoja.
<SPEAKER ID="313" NAME="Marios Matsakis">
laatija. - (EN) Arvoisa puhemies, köyhyyden koettelema entinen siirtomaa on kärsinyt vuosikymmeniä poliittisesta epävakaudesta ja kriiseistä, mikä aiheuttaa kansalaisille suurta ja jatkuvaa kärsimystä.
<P>
Siirtyminen demokratiaan ja kansalle parempiin aikoihin vaikutti lupaavalta, kun vuoden 2008 parlamenttivaalit sujuivat oikeudenmukaisesti ja rauhallisesti. Erimielisyyttä aiheuttavan vihan ja väkivallan mustat pilvet nousivat kuitenkin jälleen maan ylle sen jälkeen, kun kapinalliset sotilaat ampuivat presidentti Vieiran 2. maaliskuuta, päivän sen jälkeen, kun armeijan komentaja oli tapettu. Tuomitsemme molemmat murhat ja voimme vain toivoa, että Guinea-Bissaun taistelevat osapuolet löytävät tarvittavan tahdon ja voiman riitojensa ratkaisemiseksi vuoropuhelulla neuvottelupöydässä kansalaistensa hyvinvoinnin takia. Sen lisäksi, koska Guinea-Bissausta on viime vuosina tullut tärkeä maa huumekaupalle, kehotamme maan viranomaisia ja kansainvälistä yhteisöä tekemään kaikkensa tappavan kirouksen torjumiseksi tehokkaasti.
<SPEAKER ID="314" NAME="Marie Anne Isler Béguin" LANGUAGE="FR">
Arvoisa puhemies, arvoisa komission jäsen, hyvät naiset ja herrat, Verts/ALE-ryhmä tuomitsee voimakkaasti Guinea-Bissaun presidentin João Bernardo Vieiran ja armeijan komentajan kenraali Tagme Na Waien salamurhat 1. ja 2. maaliskuuta 2009.
<P>
Vaadimme tekemään perusteelliset tutkimukset ja syyttämään tekijöitä. Sama koskee niitä, jotka tappoivat kenraalit Manén ja Correian vuosina 2000 ja 2004 ja joiden henkilöllisyys on edelleen selvittämättä.
<P>
Guinea-Bissau on yksi kaikkein köyhimmistä maista ja on tunnettu alhaisesta eliniän odotteestaan, ja nyt siellä rehottaa huumekauppa. Eteläamerikkalaisten huumeiden salakuljettajien sillanpäänä Guinea-Bissausta on tullut huumeiden kauttakulkupaikka Eurooppaan vietäville huumeille. Eurooppalaiset ovat suurimpia huumeiden kuluttajia. Tiedämme liiankin hyvin, että se vaikuttaa koko alueeseen, sillä esimerkiksi Mauritaniassa on löydetty suuria määriä huumeita, jopa lentoasemalta.
<P>
Euroopan unionin on autettava Guinea-Bissauta kääntämään selkänsä huumekaupalle torjumalla sitä molemmissa paikoissa ja palaamalla kehitykseen, joka perustuu maan omiin resursseihin.
<P>
Vaikka kansainvälinen yhteisö suhtautui viime vaaleihin myönteisesti ja Euroopan unioni on osoittanut tukensa demokratian opiskelulle ja vakiinnuttamiselle Guinea-Bissaussa, maan viimeaikaiset tapahtumat voivat vain vahvistaa apua koskevaa kantaa.
<P>
Myös armeijan, joka ei puuttunut vaaliprosessiin, on edelleen noudatettava tiukasti perustuslakijärjestystä, kuten se on luvannut.
<P>
Kun Länsi-Afrikan naapurivaltiot ovat vuosia jatkuneiden ongelmien ja kaaoksen jälkeen löytäneet uudelleen demokratian, instituutioiden kunnioittamisen ja ihmisoikeudet, Guinea-Bissau ei saa langeta tuomittavien käytäntöjen ansaan. Euroopan unionin on oltava läsnä ja käytettävä vaikutusvaltaansa ja esimerkkiään maan auttamiseksi pysymään demokratian tiellä.
<SPEAKER ID="315" NAME="Laima Liucija Andrikienė">
PPE-DE-ryhmän puolesta. - (EN) Arvoisa puhemies, sen lisäksi mitä tänään on sanottu Guinea-Bissaun tilanteesta, haluaisin kommentoida kahta asiaa.
<P>
Ensinnäkin Guinea-Bissaun presidentin João Bernardo Vieiran ja armeijan komentajan kenraali Tagme Na Waien salamurhat olisi tutkittava huolellisesti ja syylliset olisi tuotava oikeuden eteen.
<P>
Toiseksi ilmaisemme tämänpäiväisessä päätöslauselmassa toiveemme, että maan presidentinvaalit pidetään 60 päivän kuluessa. Meidän olisi nyt pyydettävä EU:n jäsenvaltioita ja kansainvälistä yhteisöä varmistamaan, että Guinea-Bissau saa taloudellista ja teknistä tukea, jota tarvitaan uskottavien vaalien järjestämisessä.
<SPEAKER ID="316" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, epävakautta, jolla on traagisia seurauksia, esiintyy helposti köyhissä Afrikan maissa, kuten Guinea-Bissaussa. Presidentti João Bernardo Vieiran ja armeijan komentajan kenraali Tagme Na Waien salamurhat tämän vuoden maaliskuussa olivat varmasti osa yritystä horjuttaa valtiota, todennäköisesti huumemafian aloitteesta. Tehokkaiden turvallisuusjoukkojen puuttuminen Guinea-Bissausta on merkinnyt sitä, että monenlaiset rikokset ovat jääneet käytännössä rankaisematta. Meidän on annettava kaikkea elintärkeää apua, jota valtion hallitus tarvitsee, ja tämä on yksi päätöslauseessa käsitellyistä asioista.
<P>
Sen lisäksi ja tällaisten tapausten välttämiseksi meidän on torjuttava säälittä huumekauppaa, joka horjuttaa monia Afrikan, Aasian ja Etelä-Amerikan köyhiä valtioita, tukee terrorismia ja tuhoaa huumeriippuvuuden kautta satojen miljoonien ihmisten elämän koko maailmassa. Jos emme ratkaise tätä ongelmaa, maksamme entistä korkeamman hinnan avuttomuudestamme.
<SPEAKER ID="317" NAME="Benita Ferrero-Waldner">
komission jäsen. - (EN) Arvoisa puhemies, haluaisin todeta aluksi Euroopan komission puolesta, että pahoittelemme syvästi Guinea-Bissaun tasavallan presidentin João Bernardo Vieiran salamurhaa. Tuomitsemme voimakkaasti salamurhan ja myös hyökkäykset, jotka johtivat armeijan komentajan Batista Tagme Na Waien ja muiden sotilaiden kuolemaan. Haluaisin esittää osanottoni heidän perheilleen.
<P>
Huumekauppiaiden ja rikollisuuden esiintyminen on tällä hetkellä erittäin huolestuttavaa. Kahdeksannen Euroopan kehitysrahaston ja muiden välineiden kautta ja sen lisäksi, että on antanut 2 miljoonaa euroa UNODC:lle, komissio on sitoutunut erittäin suurisuuntaiseen suunnitelmaan huumekaupan torjumiseksi. Pidämme sitä todella tärkeänä, minkä osoittaa se, mitä on tapahtunut.
<P>
Kehotamme pysymään rauhallisena ja pidättyväisenä ja kehotamme Guinea-Bissaun viranomaisia tutkimaan perusteellisesti kyseiset tapahtumat ja saattamaan syylliset vastuuseen. Rankaisemattomuutta ei pidä soveltaa. On valitettavaa, että väkivaltaiset tapahtumat tulevat onnistuneiden parlamenttivaalein jälkeen. Vaalit pohjustivat tietä maan rauhanrakentamistoimille osoitettavan EU:n tuen ja kansainvälisen tuen lisäämiselle. Hyökkäykset osuivat samaan aikaan, kun kansainvälinen toiminta demokraattisen ja vakaan Guinea-Bissaun rakentamiseksi kasvoi.
<P>
Näissä erityisen vaikeissa olosuhteissa komissio on edelleen täysin sitoutunut jatkamaan voimakasta tukeaan kansallisille viranomaisille ja aikoo palauttaa vakauden ja myös ylläpitää kehitystä. Ajattelen nyt koulutusta, kaikkein köyhimpiä ihmisiä, perustarpeiden ja -palvelujen välttämättömyyttä sekä maan talouskasvua. Aloitamme nyt monien käytettävissämme olevien välineiden käyttöä ja pyrimme auttamaan Guinea-Bissauta saavuttamaan kestävän rauhan ja toivottavasti vakauttamaan demokratiaprosessin.
<P>
Suurisuuntainen 100 miljoonan euron arvoinen maakohtainen strategia-asiakirja vuosiksi 2008-2013 hyväksyttiin viime vuonna. Siinä keskitytään turvallisuusalan uuditukseen - myös aikaisemmin mainitsemaani huumeiden torjuntaan - ja kansallisten suvereenien instituutioiden kehittämiseen.
<P>
Viime vuonna neuvosto päätti myös perustaa EU:n operaation, jolla tuetaan turvallisuusalan uudistusta Euroopan turvallisuus- ja puolustuspolitiikan puitteissa. Tulevat presidentinvaalit - joita odotetaan nyt 60 päivän kuluttua siitä, kun uusi presidentti nimitettiin - pidetään todennäköisesti jo ennen kesälomaa. Kun otetaan huomioon äärimmäisen tiukka aikataulu, komissio harkitsee huolellisesti sähköisen vaalitarkkailun toteutettavuutta. Vaalien jälkeisen avun antaminen vaadittujen vaaleja koskevien uudistusten tukemiseksi EU:n ja YK:n vuonna 2008 laatimien suositusten mukaisesti ja alueellisten organisaatioden vaalitarkkailulle annettava tuki tulevissa vaaleissa ovat edelleen, muun muassa, keskeisiä painopistealojamme.
<SPEAKER ID="318" NAME="Puhemies">
(EL) Keskustelu on päättynyt.
<P>
Äänestys toimitetaan keskustelujen päätteeksi.
