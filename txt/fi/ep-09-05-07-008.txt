<CHAPTER ID="008">
Lähtö- ja saapumisaikojen jakamista yhteisön lentoasemilla koskevat yhteiset säännöt (keskustelu) 
<SPEAKER ID="047" NAME="Puhemies">
- (ES) Esityslistalla on seuraavana Paolo Costan liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston asetukseksi lähtö- ja saapumisaikojen jakamista yhteisön lentoasemilla koskevista yhteisistä säännöistä annetun neuvoston asetuksen (ETY) N:o 95/93 muuttamisesta - C6-0097/2009 -
<SPEAKER ID="048" NAME="Paolo Costa" LANGUAGE="IT">
Arvoisa puhemies, arvoisa varapuheenjohtaja Tajani, hyvät kuulijat, aloitan keskustelun johtopäätöksellä. Suosittelen, että parlamentti hyväksyy tarkistuksen, jonka olemme valiokunnassa istuvien ryhmäni jäsenten kanssa esittäneet. Näin mietintö saataisiin valmiiksi ensimmäisessä käsittelyssä ja asetus hyväksyttyä.
<P>
Teemme niin, koska olemme hyvin vastuuntuntoisia. Varapuheenjohtaja Tajani on varmasti yhtä mieltä siitä, että toimenpide, jolla olemme pyrkineet reagoimaan lentoyhtiöiden objektiiviseen tarpeeseen ja tämänhetkiseen hankalaan tilanteeseen - antamalla lentoyhtiöille mahdollisuuden säilyttää lähtö- ja saapumisaikansa, vaikka nuo ajat jäisivät käyttämättä tällä kesäkaudella - on tarpeellinen mutta hyvin raju toimenpide, jota on paranneltava.
<P>
Toimenpidettä on paranneltava myös siksi, että asiasta käytyjen lyhyiden keskustelujen aikana olemme havainneet lentoyhtiöiden ajavan hyvin erilaisia etuja, jotka ovat kuitenkin kaikki täysin oikeutettuja. On yhtiöitä, jotka tulisivat mielellään aiempien tilalle, jos nämä eivät kykene täyttämään sitoumuksiaan. Myös lentoyhtiöiden ja lentoasemien edut eroavat nykyään toisistaan, toisin kuin vielä jokin aika sitten. Ja ennen kaikkea on ajateltava matkustajien etuja, erityisesti niiden matkustajien etuja, jotka käyttävät syrjäisimmillä alueilla toimivien lentoyhtiöiden ja lentoasemien palveluja. Nämä matkustajat olisivat suurimmassa vaarassa, jos lähtö- ja saapumisaikojen ylläpitäminen tai lopettaminen riippuisi pelkästään niiden kannattavuudesta kyseisille yhtiöille.
<P>
Olemme kyenneet reagoimaan kaikkiin näihin asioihin hyvin nopeasti, mutta nyt keskustelemme niistä. Koimme myös, että meidän on tehtävä jotain perusongelmalle, joka liittyy siihen, että lähtö- ja saapumisaikoihin suhtaudutaan, niin kuin niihin pitäisi suhtautua, kuin julkisiin hyödykkeisiin, joita voidaan jakaa tai myöntää yksityisille toimijoille, kuten lentoyhtiöille ja lentoasemille, mutta joita ei voi siirtää omaisuutena.
<P>
Tämä on hyvin arkaluontoinen asia, ja meidän pitää mielestäni tarkastella sitä uudelleen. Minun on todettava, että syy, tai oikeastaan merkittävä kompromissi, jonka perusteella hyväksyimme niin nopeasti ehdotuksen siinä muodossa kuin se täällä esitellään, onkin juuri tässä. Uskomme nimittäin komission pitävän lupauksensa tuoda asia tarkempaan ja syvällisempään käsittelyyn. Sitten voimme lopullisesti selvittää tämän asian, joka on ratkaisevan tärkeä tämänhetkisestä kriisistä ylipääsemiseksi, maailmanlaajuisten ilmailumarkkinoiden uudistamisen ja vapauttamisen loppuun viemiseksi sekä unionin ilmailumarkkinoiden parantamiseksi.
<P>
Tämänhetkiset vaatimukset ja pitkän aikavälin tarpeet huomioon ottaen voin mielestäni suositella mietinnön hyväksymistä.
<P>
Myös minä, minulla on vielä 20 sekuntia aikaa jäljellä, arvoisa puhemies, haluan hyödyntää tämän viimeistä koulupäivää muistuttavan ilmapiirin ja kiittää luokkatovereitani ja kaikkia niitä, joiden kanssa olen saanut työskennellä viimeisten kymmenen vuoden aikana. Saan päättää tämän viimeisen päiväni täällä Strasbourgissa viimeisimpään, muttei varmastikaan vähäisimpään saavutukseeni.
<SPEAKER ID="049" NAME="Puhemies">
(ES) Kiitos, hyvä Paolo Costa, ja onnittelut hienosta työstänne. Nimenne yhdistetään lukuisiin tärkeisiin mietintöihin, ja työnne on näin ollen ollut hyvin merkittävää parlamentin lähihistoriassa.
<SPEAKER ID="050" NAME="Antonio Tajani" LANGUAGE="IT">
Arvoisa puhemies, hyvät Euroopan parlamentin jäsenet, haluaisin vielä kerran entisenä Euroopan parlamentin jäsenenä kiittää liikenne- ja matkailuvaliokuntaa ja sen puheenjohtajaa tuloksekkaasta työstä silloin, kun olin itsekin Euroopan parlamentin jäsen, sekä yhteistyöstä, jota kanssani on tehty sen jälkeen, kun minut nimitettiin tämän parlamentin tuella liikenneasioista vastaavaksi komission jäseneksi. Hyvät kuulijat, antoisa kumppanuutemme on nähtävissä tänäänkin, ja haluan kiittää vielä kerran parlamenttia ja erityisesti Paolo Costan johtamaa liikenne- ja matkailuvaliokuntaa siitä, että se käsitteli Euroopan komission ehdotuksen lähtö- ja saapumisajoista niin nopeasti.
<P>
Monet tapahtumat - talouskriisi, rahoituskriisi, uusi A-tyypin influenssavirus - pahentavat ilmailualan tilannetta entisestään. Vallitseva tilanne osoittaa, kuinka tärkeitä ja välttämättömiä tukitoimet ovat sekä lentoyhtiöitä että niiden työntekijöitä ajatellen.
<P>
Tämän huomioon ottaen jaan Paolo Costan huolen. Komission ehdotus ei ole lopullinen ratkaisu. Kyse on ratkaisusta kriisitilanteeseen reagoimiseksi, ja sitä on arvioitava myöhemmin yksityiskohtaisemmin koko järjestelmän uudistamiseksi. Itse asiassa vastasin 15. huhtikuuta Paolo Costan esiin tuomiin huoliin ja huomioihin kertomalla hänelle, valiokunnan puheenjohtajalle, että komission energian ja liikenteen pääosastolla valmistaudutaan esittelemään ehdotus asetuksen muuttamiseksi mahdollisimman pian.
<P>
Lähtö- ja saapumisaikojen käyttöä koskevan säännöksen soveltaminen on keskeytetty tätä ennen kaksi kertaa kriisin vuoksi. Kyse on yleisestä reaktiosta maailmanlaajuiseen kriisiin, eivätkä sen vaikutukset rajoitu pelkästään yhteen tai kahteen jäsenvaltioon, vaan se vaikuttaa lentoliikenteen järjestelmään kaikkialla Euroopan unionissa. Erityisen hankalissa olosuhteissa - kuten syyskuun 11. päivän iskujen sekä SARS-kriisin (vakava äkillinen hengitystieoireyhtymä) yhteydessä - toteutettiin samankaltaisia toimenpiteitä. Ilmailualan toimintaa tällä hetkellä hankaloittava kriisi on todennäköisesti aiempia vakavampi, eikä meillä ole toistaiseksi mitään havaintoa parempien aikojen alkamisesta.
<P>
Tosiasia on, että lentoliikenne supistuu jatkuvasti. Käytä tai menetä -säännön soveltamisen keskeyttäminen kesäkauden ajaksi hyödyttää kaikkia yhtiöitä, sekä eurooppalaisia että muita, eikä se syrji mitään tahoa, kuten IATA ja monet unionin ulkopuoliset yhtiöt ovat todenneet. Olen varma, että tämä kestoltaan rajattu ja poikkeuksellinen toimenpide - keskeyttäminen on voimassa 29. maaliskuuta ja 26. lokakuuta välisenä aikana tänä vuonna, ja sen mukaisesti yhtiöt voivat säilyttää lähtö- ja saapumisaikansa seuraavaksi kesäkaudeksi - antaa kaikille yhtiöille hieman happea, jotta ne voivat reagoida kysynnän laskemiseen.
<P>
Toimenpiteellä estetään myös ristiriitaiset tilanteet, joissa lentoyhtiöiden on pakko lentää tyhjällä koneella vain säilyttääkseen lähtö- ja saapumisaikansa. Tällaista ei voida mielestäni mitenkään hyväksyä pitkälti ympäristösyistä mutta myös lentoyhtiöiden taloudelle aiheutuvien haittojen vuoksi. Ja mehän kaikki tiedämme, että yrityksen vaikeudet heijastuvat myös sen työntekijöihin.
<P>
Olen vakuuttunut tämän toimenpiteen tarpeellisuudesta ja kiireellisyydestä, ja minun on siksi tuettava parlamentin ja neuvoston saavuttamaa kompromissia, jonka ansiosta ehdotus on mahdollista hyväksyä välittömästi. Näin ollen haluan vielä kiittää liikenne- ja matkailuvaliokunnan puheenjohtajaa sekä koko parlamenttia.
<SPEAKER ID="051" NAME="Georg Jarzembowski" LANGUAGE="DE">
Arvoisa puhemies, arvoisa varapuheenjohtaja Tajani, hyvät kollegat, Euroopan kansanpuolueen (kristillisdemokraatit) ja Euroopan demokraattien ryhmä tukee sitä, että 80 prosentin käyttöä koskevan säännön soveltaminen keskeytetään tilapäisesti lentoasemilla niiden nousu- ja laskeutumisoikeuksien osalta, jotka on myönnetty lentoyhtiöille kesäkaudeksi 2010. Ryhmämme kiittää myös esittelijä Paolo Costaa ripeästä ja tehokkaasta työstä tämän asian käsittelyssä.
<P>
Keskeyttämisen ansiosta lentoyhtiöt voivat kysynnän laskiessa vähentää lentojensa määrää suunnitellun minimikäytön alapuolelle menettämättä kuitenkaan lähtö- ja saapumisaikoja koskevia oikeuksiaan seuraavalla kaudella. Minun mielestäni tämä on perusteltua yksittäisenä, tietyn aikaa kestävänä toimenpiteenä, kuten varapuheenjohtaja totesi, sillä matkustajamäärät ovat romahtaneet ennalta arvaamattomasti kansainvälisen rahoitus- ja talouskriisin vuoksi, eikä lentoyhtiöillä ole vielä mahdollisuutta arvioida matkustajamäärien kehitystä jatkossa. Keskeyttäminen edistää myös ympäristönsuojelua, koska muuten lentoyhtiöt saattaisivat kokea, että niiden on lennettävä puolityhjillä koneilla vain säilyttääkseen lähtö- ja saapumisaikansa.
<P>
Arvoisa puhemies, hyvä varapuheenjohtaja, aluksi PPE-DE-ryhmä hylkäsi ehdottamanne asetuksen, jolla komissiolle annettiin valtuudet - ilman kunnollista yhteispäätöstä, jossa parlamentti olisi ollut mukana - pyytää säännön soveltamisen keskeyttämistä komiteamenettelyn kautta. Olemme sitä mieltä, että jos aiotte ehdottaa vastaavaa talvikaudelle, parlamentin on tutkittava ehdotus huolellisesti. Tämä johtuu siitä, että meidän on huomioitava paremmin monien hyvin erityyppisten lentoyhtiöiden edut yhtä lailla kuin lentoasemien ja matkustajien edut. Sanomme "kyllä" tilapäiselle keskeyttämiselle mutta "ei" mahdollisuudelle jatkaa sitä parlamenttia kuulematta.
<P>
Rehellisesti sanottuna olen kyllä sitä mieltä, koska sikainfluenssaepidemiasta ei näytä tulevan yhtä paha kuin mitä aluksi pelättiin, että lentoyhtiöiden pitäisi viime kädessä kyetä ennustamaan matkustajamäärien ja yhteyksien kehitystä tulevina vuosina. Meidän on odotettava lentoyhtiöiltä realistisia suunnitelmia, jotta lentoasemat voivat tarjota käyttämättä jääviä lähtö- ja saapumisaikoja muille lentoyhtiöille. On myös omien etujemme mukaista, että lentoasemat voivat käyttää kapasiteettinsa asiakkaidensa, eli matkustajien parhaaksi. Minulla ei ole muuta sanottavaa lähtö- ja saapumisaikoja koskevan direktiivin uudesta, perusteellisesta tarkistamisesta. Mielestäni lähtö- ja saapumisajat kuuluvat kansalaisille, eivät lentoasemille tai lentoyhtiöille. Tämän takia meidän on kiinnitettävä asiaan erityistä huomiota jatkossa.
<P>
Arvoisa puhemies, hyvät kollegat, koska tämä keskustelu, tämä täysistunto sekä toimintani tässä parlamentissa ovat päättymässä, haluan vilpittömästi kiittää kollegoitani liikenne- ja matkailuvaliokunnassa ja sen sihteeristössä, liikenne- ja matkailuvaliokunnan puheenjohtajaa sekä komission varapuheenjohtajaa ja koko hänen tiimiään energian ja liikenteen pääosastossa. Olemme tehneet viimeiset viisi vuotta yhteistyötä Euroopan unionin kansalaisten hyväksi. Pidän peukkuja, että seuraavat viisi vuotta ovat teille vieläkin parempia. Liikenne- ja matkailuvaliokunta on tärkeä valiokunta, ja kiitän teitä erinomaisesta yhteistyöstä.
<SPEAKER ID="052" NAME="Puhemies">
(ES) Kiitän teitä, hyvä kollega Jarzembowski, ja toivotan teille onnea ja menestystä tulevia vuosia ja tulevia haasteita varten.
<SPEAKER ID="053" NAME="Brian Simpson" LANGUAGE="EN">
Arvoisa puhemies, haluaisin kiittää puheenjohtajaamme Paolo Costaa sekä mietinnön laatimisesta että työstä valiokunnan puheenjohtajana tällä vaalikaudella. Olemme todella kiitollisia hänen tekemästään kovasta työstä.
<P>
Tämä mietintö edustaa Paolo Costan työtä pienoiskoossa, koska se osoittaa selvästi, että usein tarvitaan sekä Salomonin viisautta että Yhdistyneiden Kansakuntien diplomaatin taitoja käsiteltäessä niin teknisiä yksityiskohtia kuin "käytä tai menetä lähtö- ja saapumisaikasi". Puheenjohtajamme on ollut kaudellaan oikein hyvä Salomon ja oikein hyvä Yhdistyneiden kansakuntien diplomaatti.
<P>
Siviili-ilmailuala on kuitenkin osoittanut kykynsä toimia epäyhtenäisesti tässä tärkeässä asiassa, kun suuret lentoyhtiöt ovat äänekkäästi vaatineet keskeyttämistä ja halpalentoyhtiöt ja lentoasemat ovat vastustaneet sitä. Minua huolestuttaa se, etteivät suuret lentoyhtiöt erilaisten allianssiensa tukemina tyydy tämänkertaiseen keskeyttämiseen vaan vaativat jatkossa yhä uusia. Kun tiedetään miten epäterve ja epädemokraattinen vaikutus osalla niistä on tähän parlamenttiin sekä kansallisiin parlamentteihin, luulen, että tämänpäiväinen valitettavasti vain käynnistää prosessin sen sijaan, että päättäisi sen.
<P>
Ryhmäni tukee esittelijän ehdottamaa ja liikenne- ja matkailuvaliokunnan tukemaa kompromissia. Korostan kuitenkin sitä, että keskeyttäminen on, kuten kollegani Georg Jarzembowski usein sanoo "käytä tai menetä" -lausekkeesta, tilapäistä ja toteutetaan tietyllä aikavälillä, eikä sillä näytetä vihreää valoa uusille keskeyttämisille. Jos komissio katsoo, että keskeyttämisiä tarvitaan myös jatkossa, ne on sisällytettävä tarkistettuun asetukseen parlamentin kantaa kuunnellen ja parlamentin oikeuksia kunnioittaen. Sanomme "kyllä" keskustelulle ja "kyllä" yhteistyölle, mutta sanomme "ei" komiteamenettelylle.
<P>
Myönnän, että ilmailuala ja erityisesti lentoyhtiöt elävät hankalia aikoja. Ymmärrän myös, ettei lähtö- ja saapumisajoissa ole kyse pelkästään nousuista ja laskuista. Niistä on tullut merkittävä tekijä lentoyhtiöiden tilikirjoissa, ja esittelijämme on oikeassa todetessaan, että tätä asiaa on tarkasteltava uudelleen myöhemmin.
<P>
Käytä tai menetä -säännön soveltamisen keskeyttäminen ei vaikuta Lontoon Heathrow'n, Pariisin Charles de Gaullen tai Amsterdamin Schipholin lentoasemiin, vaan se vaikuttaa noita keskuksia palveleviin alueellisiin lentoasemiin, koska juuri nämä reitit lentoyhtiöt keskeyttävät. Lentoyhtiöiden on pidettävä mielessä, että niiden itsensä lisäksi on muitakin sidosryhmiä, joihin keskeyttäminen vaikuttaa.
<P>
Koska taloudellinen tilanne on huono ja koska tunnustamme tyhjillä koneilla lentämisen järjettömyyden, tuemme esittelijää tällä kertaa. Toivon kuitenkin, että varoituksemme on pantu huolellisesti merkille tulevaa varten tämän parlamentin lisäksi ilmailuteollisuuden alalla yleisemminkin.
<P>
Sosialidemokraattisen ryhmän koordinaattorina kiitän omaa tiimiäni sekä muiden ryhmien koordinaattoreita erinomaisesta työstä ja yhteistyöstä näiden viiden vuoden aikana. Kiitän myös komission jäsen Antonio Tajania ja hänen tiimiään työstä sinä aikana, jonka Tajani on toiminut liikenneasioista vastaavana komission jäsenenä.
<SPEAKER ID="054" NAME="Erminio Enzo Boso">
UEN-ryhmä. - (IT) Arvoisa puhemies, hyvät kuulijat, tämä on ensimmäinen kerta, kun käytän puheenvuoron tämän parlamentin täysistunnossa. Se johtuu siitä, että olen uusi parlamentin jäsen ja että olen nähnyt asioita, joista en pidä. Tarkoitan tällä sitä, että Paolo Costa on tehnyt valiokuntansa kanssa päätöksen ja sitten saamme tietää, että taustalla juonitellaan. Ehkä se on oikein, mutta silti tuollaiset valiokunnan ulkopuolella tehdyt sopimukset...
<P>
Jotkut väittävät Eurooppaa demokraattiseksi. En ole samaa mieltä, arvoisa puhemies. Demokratia tarkoittaa avoimuutta, jota ei ole juurikaan nähty Paolo Costaa, ilmailualan ihmisiä, kansalaisia, lentoasemia ja työntekijöitä ajatellen.
<P>
Luulemme puhuvamme vapauttamisesta, mutta itse asiassa kyse on monopolista. Sanon tämän siksi, että Alitalialla ja Air Francella on monopoli lähtöihin Linaten ja Malpensan lentoasemilta. Esimerkiksi Linate on pahassa pulassa 160 000:n vaikeuksissa olevan ajan vuoksi. Pitäisikö meidän antaa Linaten ruuhkautua ja sallia alivaltiosihteeri Lettan kannattama Frosinonen lentoasema? Mietinkin, jäävätkö nuo palvelut tarjoamatta sen takia, ettei Alitalialla ole lentokoneita kyseisten palveluiden ja toiminta-aikojen kattamiseksi? Miksemme sitten anna niitä sellaisille yhtiöille, jotka voivat tuottaa kyseiset palvelut?
<P>
Paolo Costa oli oikeassa sanoessaan, että teemme parhaamme. Tiedän, että jotkut eivät ehkä pidä Paolo Costasta - minä pidän - mutta joku ei ehkä pidä, koska ei häntä muuten kohdeltaisi niin epäkunnioittavalla tavalla.
<P>
Arvoisa puhemies, edessämme on... Linaten jonotuslistalla on 126 000 matkaa, joita Alitalia ja Air France eivät halua hoitaa. Lentoasemienkin täytyy jotenkin selviytyä. Niiden on alennettava lentokustannuksia. Puhumme kansalaisten oikeudesta lentojen lähtö- ja saapumisaikoihin. Miksemme sitten ala opettaa Alitaliaa, Air Francea ja monia muita lentoyhtiöitä tekemään töitä?
<P>
Tässä mielessä en siis halua nähdä mitään vaaleihin liittyvää opportunismia. Tiedättehän, arvoisa puhemies, nuo järjestelmät tunnetaan unionissa "eturyhminä", mutta Italiassa kutsumme niitä nimillä "liiketoimintakokonaisuus", "mafia", "camorra" tai "ndrangheta".
<SPEAKER ID="055" NAME="Johannes Blokland">
IND/DEM-ryhmän puolesta. - (NL) Arvoisa puhemies, arvoisa varapuheenjohtaja Tajani, hyvä Paolo Costa, tämä on viimeinen puheenvuoroni Euroopan parlamentin keskustelussa 15 työvuoden jälkeen. Tällä puheenvuorolla on siten erityistä merkitystä, ja pidän sen hyvin erityisessä keskustelussa, joka koskee lentoasemien lähtö- ja saapumisaikoja koskevan asetuksen soveltamisen keskeyttämisestä kuudeksi kuukaudeksi.
<P>
Muutaman viime vuoden aikana olen pyrkinyt edistämään vihreää liikennepolitiikkaa liikennealan tulevaisuuden turvaamiseksi. Mielestäni onnistumme siinä tässä mietinnössä. Emme ratkaisisi ongelmiamme laskemalla 80 prosentin kynnyksen 75 prosenttiin. Tuota kynnysarvoa laskemalla emme saisi lentoyhtiöitä harkitsemaan tyhjillä koneilla lentämisen lopettamista.
<P>
Onneksi kuitenkin saavuttamamme kompromissi sisältää ratkaisuja, jotka ovat ensinnäkin hyviä ympäristön kannalta, mutta joilla voidaan lisäksi tukea ilmailualaa, johon talouskriisi on kovaa iskenyt. Tässä asiassa on mielestäni tultava siihen johtopäätökseen, että lentoasemien lähtö- ja saapumisaikoja koskevassa lainsäädännössä on jokin vialla. Niin kauan kuin lähtö- ja saapumisajat tuottavat sen verran, että on kannattavaa lentää tyhjillä koneilla, nykyisellä lainsäädännöllä ei saada muutosta aikaiseksi.
<P>
Tämän vuoksi olen tyytyväinen havaitessani, että tekstin mukaan lähtö- ja saapumisaikojen järjestelmän soveltamisen keskeyttäminen johtaa jatkossa aina merkittäviin muutoksiin lainsäädännössä. Tarvitsisimme tietenkin siinä tapauksessa kaksi erillistä asiakirjapakettia, jotta tarvittaessa olisi mahdollista toteuttaa nopeasti kriisitoimenpiteitä ja jotta voisimme varmistaa, että kattavaan tarkistusprosessiin varataan riittävästi aikaa. Toivoisin komission jäsen Tajanilta vahvistuksen siihen, voitaisiinko jälkimmäinen ehdotus ottaa huomioon.
<P>
Arvoisa puhemies, haluaisin nyt päättää tämän puheenvuoron sekä työni tässä parlamentissa. On ollut aina ilo työskennellä liikenne- ja matkailuvaliokunnan kollegoiden kanssa, mistä haluaisin kiittää kaikkia kollegoitani, ja kiitän puheenjohtaja Paolo Costaa erityisesti keskustelumme aiheena olevasta mietinnöstä sekä hänen valmiudestaan saada aikaiseksi järkevä kompromissi lentoasemien lähtö- ja saapumisajoista.
<SPEAKER ID="056" NAME="Puhemies">
(ES) Kiitos, hyvä Johannes Blokland. Toivotan myös teille onnea ja menestystä tuleviin haasteisiin Euroopan parlamentin ulkopuolella.
<SPEAKER ID="057" NAME="Luca Romagnoli" AFFILIATION="NI">
(IT) Arvoisa puhemies, hyvät kollegat, minusta vaikuttaa täysin järkevältä, että nykyistä yhteisön lainsäädäntöä koskevalla vapautuksella annetaan lentoyhtiöille mahdollisuus säilyttää oikeus lähtö- ja saapumisaikoihinsa.
<P>
Kyseistä vapautusta on ehdotettu ratkaisuna selvitä kriisistä, joka on selvästi kaikkien nähtävissä ja josta olemme keskustelleet useaan otteeseen. Olisi muistettava myös se, että kyse on vapautuksesta, jonka avulla voidaan jotenkin - ja tämä on mielestäni myönteinen asia - estää se, että kolmansien maiden yhtiöt ottavat vallan. Kyseiset yhtiöt nimittäin saavat, toisin kuin yhteisön liikenteenharjoittajat, usein valtiontukia ja muita tukia, mikä pitäisi mielestäni myös ottaa huomioon.
<P>
Muuten sympatiani ovat täysin sosiaalisten näkökohtien puolella, ja tukeni tälle aloitteelle olisikin nähtävä siinä valossa. Olen iloinen voidessani todeta, että myös vannoutuneiden liberaalien on tällä kertaa omaksuttava vastakkainen lähestymistapa. Ja kukapa tietää, vaikka he muuttaisivat tapojaan, mikä olisi mielestäni erittäin hienoa.
<P>
Käytän siis tämän mahdollisuuden - tämä on viimeinen puheenvuoroni tässä täysistunnossa ja on epätodennäköistä, että palaisin tänne seuraavalla vaalikaudella - kiittääkseni kaikkia niitä parlamentin jäseniä, jotka ovat ilman ennakkoluuloja työskennelleet kanssani ja tarjonneet minulle siten epäilemättä ainutlaatuisen kokemuksen sekä henkilökohtaisesti että poliittisesti ajatellen.
<P>
Toivotan teille kaikkea hyvää, ja haluaisin aivan erityisesti kiittää kollegoitani liikenne- ja matkailuvaliokunnassa, sen puheenjohtajaa Paolo Costaa, komission jäsen Tajania sekä kaikkia Euroopan parlamentin jäseniä. Lopuksi haluaisin vielä vedota suuremman avoimuuden puolesta, ja toivon, että se toteutuu seuraavalla vaalikaudella. Olemme nimittäin äänestäneet harjoittelijoiden, avustajien ja muiden työntekijöiden asemaan liittyvän avoimuuden puolesta, mutta se ei valitettavasti ole vielä toteutunut. Ennen kaikkea haluaisin korostaa sitä, mitä meidän pitäisi - lopetan aivan pian, arvoisa puhemies - tehdä täällä tekemämme työn avoimuudelle. Lehdistössä, ainakin valtaosassa Italian lehdistä, meitä koskevat kirjoitukset ovat nimittäin lietsovia ja täysin absurdeja.
<P>
Läsnäololuetteloiden pitäisi olla julkisia, ja Euroopan parlamentin pitäisi julkistaa virallisesti myös jokaisen yksittäisen jäsenen tekemä työ.
<SPEAKER ID="058" NAME="Puhemies">
(ES) Kiitos, hyvä Luca Romagnoli, toivotan kaikkea hyvää tulevaan työhönne.
<SPEAKER ID="059" NAME="Reinhard Rack" AFFILIATION="PPE-DE">
(DE) Arvoisa puhemies, täällä on jo esitetty kaikki tärkeät huomiot tästä tekstistä, joka on merkityksellinen lentoliikenteelle sekä lentoliikenteestä riippuville henkilöille, eli alan työntekijöille tai matkustajille. Itse en tosin ole noita asioita sanonut. Päätin kuitenkin olla toistamatta sitä, mikä on jo sanottu, ja käytänkin tämän tilaisuuden puhuakseni hieman kriisistä.
<P>
Arvoisa varapuheenjohtaja Tajani, te totesitte, ettei tämä ole ilmailualalla ensimmäinen, eikä valitettavasti varmaankaan viimeinen kriisi, josta meidän ja itse ilmailualan on selvittävä. On totta, että reagoimme ripeästi vastaaviin kriisitilanteisiin löytääksemme niihin järkeviä ratkaisuja. Olemme onnistuneet siinä. Meidän ei kuitenkaan pitäisi salata sitä, että kriisiä on myös joskus käytetty ja käytetään tällä hetkellä sekä tulevaisuudessa säädösten muokkaamiseksi sellaiseksi, että ne palvelevat ilmailualan tai kansalaisten etujen sijasta ennemminkin muita erityisetuja.
<P>
Lennolle pääsyn epäämisestä annetussa direktiivissä "poikkeukselliset olosuhteet" määritellään melko epätarkasti, joten lentoyhtiöille annetaan mahdollisuus tulkita tätä käsitettä hyvin laaja-alaisesti. Ja juuri näin ne tekevätkin - matkustajien kustannuksella. Direktiiviin ei myöskään sisällytetty säännöstä viivästyksistä määrättävistä sakoista. Viimeisten viikkojen ja etenkin kuukausien aikana lentoyhtiöt ovat käyttäneet hyväkseen sitä, ettei niiden tarvitse maksaa viivästyksistä, vaan riittää, että ne takaavat matkustajien vähimmäisoikeudet - myös tämä tapahtuu matkustajien kustannuksella. Meidän ei pitäisi tehdä samaa virhettä toista kertaa.
<P>
Näin ollen pyydän, että seuraavalla vaalikaudella te, jotka jatkatte asian käsittelyä, teette ehdotuksen kyseisen säädöksen muuttamiseksi.
<P>
Ja sitten muihin asioihin: Monien muiden parlamentin jäsenten tapaan tämä on myös minun viimeinen "koulupäiväni" tässä parlamentissa. Ensimmäisenä koulupäivänä saa yleensä koulurepun. Viimeisenä päivänä saattaa saada myös karkkipussin. Hyvä varapuheenjohtaja Tajani, minä pyytäisin "karkkia": Hankkiutukaa mahdollisimman pian eroon roskasta, jonka saimme aikaiseksi nesteiden kuljettamista ja lentoasemien turvatarkastuksia koskevalla asetuksella. Tuo asetus ei ole hyödyttänyt ketään eikä suojellut ketään. Se on synnyttänyt vain kiukkua. Vain sen vuoksi, ettei kukaan ole riittävän rohkea ja päättäväinen kertoakseen tämän kansalaisille ja edistääkseen asetuksen kumoamista, kärsimme edelleen tästä kammottavasta asetuksesta. Olkaa ystävällinen, täyttäkää tämä koulureppu ja lopettakaa tämä järjettömyys.
<P>
Kiitän vilpittömästi kaikkia teitä, joiden kanssa minulla on ollut kunnia työskennellä viime vuodet.
<SPEAKER ID="060" NAME="Puhemies">
(ES) Kiitos, hyvä Reinhard Rack. Voitte olla varma siitä, että Euroopan parlamentti jää kaipaamaan teitä. Toivotamme teille kaikkea hyvää tulevaa varten.
<SPEAKER ID="061" NAME="Gilles Savary" AFFILIATION="PSE">
(FR) Arvoisa puhemies, kuuntelin hetki sitten kollega Erminio Boson puhetta, enkä kiistä sitä, että on joitain erityistapauksia, esimerkiksi Italiassa, joissa lähtö- ja saapumisajat olisi parempi vapauttaa. Olen kuitenkin sitä mieltä, että meidän täytyy pitää pää kylmänä ja myöntää se, että tämä kriisi vaikuttaa ilmailualalla aiempia nopeammin ja syvemmin. Ilmailuala on epäilemättä ensimmäisiä toimialoja, joihin talousarvioleikkaukset vaikuttavat - yritysten talousarvioleikkaukset vaikuttavat liikematkustamiseen ja kotitalouksien leikkaukset kesälomamatkailuun. Toinen vaihtoehto olisi ollut avata lähtö- ja saapumisaikoja koskevat oikeudet kokonaan, mikä olisi todennäköisesti johtanut siihen, että vahvimmat lentoyhtiöt olisivat kuitenkin käyttäneet parhaimmat lähtö- ja saapumisaikansa ja lentäneet tyhjillä koneilla mutta luopuneet alueellisen suunnittelun kannalta vähiten tuottavista lähtö- ja saapumisajoista. Erilaista liiketoimintamallia noudattavat halpalentoyhtiöt olisivat puolestaan hyödyntäneet tämän ja myyneet pienen osan lähtö- ja saapumisaikoja koskevista oikeuksistaan.
<P>
Lyhyesti sanottuna roolit olisi siis jaettu uudelleen huonoimmissa mahdollisissa olosuhteissa. Tällä ei olisi ollut mitään tekemistä reaalitalouden ja toimivien markkinoiden kanssa, vaan näin olisi todennäköisesti ennemminkin edistetty sosiaalista polkumyyntiä ja saavutettujen asemien puolustamista vahvimmissa lentoyhtiöissä. Näin ollen olen sitä mieltä, että tämä moratorio on vähiten huono ratkaisu, kunhan se on vain tilapäinen, kunhan seuraamme tarkasti tapahtumia ja kriisin vaikutusta, kunhan muutoksista kerrotaan Euroopan parlamentille ja kunhan avaamme lähtö- ja saapumisaikojen markkinat ja käytämme aikaa muuttaaksemme toimintatapaa ja vahvistaaksemme Euroopan unionin uutta politiikkaa.
<P>
Tämä on viimeinen puheeni tässä parlamentissa. On suuri kunnia, että työskenneltyään kymmenen vuotta samassa valiokunnassa saa käyttää puheenvuoron aivan vaalikauden loppuhetkillä, yhdessä viimeisistä keskusteluista ja että sen saa tehdä ystäviensä läsnä ollessa. Haluaisin sanoa, että minulle on ollut suuri ilo saada työskennellä hyvin vahvojen ja etevien henkilöiden kanssa, enkä koskaan unohda tätä kokemusta. Mielestäni on sanottava, että kyseinen valiokunta on eliittivaliokunta. Se on tehnyt erinomaista työtä, se tuottaa kunniaa parlamentin työlle ja koko Euroopan parlamentille. Haluaisin kiittää kaikkia kollegoitani kaikissa poliittisissa ryhmissä. En usko, että saan enää kokea yhtä rikasta, rehellistä, vilpitöntä ja syvällistä poliittista kokemusta.
<P>
Haluaisin myös onnitella varapuheenjohtaja Tajania siitä, että hän otti vastaan kesken kauden liikenneasioista vastaavan komission jäsenen vaikean tehtävän ja salkun. Ja koska kärsivällisyys ja aika tekevät ihmisestä täällä pätevän, hän ansaitsee tulla valituksi uudelleen samaan tehtävään komission seuraavalla toimikaudella. Hyvät kollegat, kiitos kaikesta.
<SPEAKER ID="062" NAME="Puhemies">
(ES) Kiitos, hyvä Gilles Savary. Se, mitä sanoitte komissiosta, on täydellinen osoitus ominaisuuksistanne sekä panoksesta, jonka olette antaneet Euroopan parlamentissa tekemässänne työssä. Olen varma, että saatte vielä kokea yhtä rikastuttavia kokemuksia.
<SPEAKER ID="063" NAME="Ryszard Czarnecki" AFFILIATION="UEN">
(PL) Arvoisa puhemies, puhun heti Reinhard Rackin ja Gilles Savaryn jälkeen, ja haluaisin kiittää heitä molempia työstä Euroopan parlamentissa. En tiedä, onko tämä viimeinen puheeni täällä. Se riippuu tulevista vaaleista.
<P>
Hyvät kollegat, keskustelemme tänään hyvin mielenkiintoisesta asiasta, joka tuo esiin vastakkainasettelun lentoyhtiöiden etujen sekä kuluttajien ja matkustajien etujen välillä. Kriisitilanteessa lentoyhtiöt säästävät itseään pyytämällä, että näitä rajoituksia, kuten täällä on todettu, jatketaan ensi vuonna. Jos autamme lentoyhtiöitä tässä asiassa, mikä olisi mielestäni järkevää, sitä ei saa tehdä matkustajien kustannuksella. Olisi hyvin vaarallista, jos lentoyhtiöt todella käyttäisivät tätä tekosyynä peruuttaakseen lentoja eikä niitä rankaistaisi siitä.
<P>
Kuten Reinhard Rack, myös minä olen sitä mieltä, että meidän pitäisi poistaa lähtö- ja saapumisaikoja koskevat rajoitukset, koska tilanne on muuttumassa koko ajan surrealistisemmaksi ja hyvin ärsyttäväksi. Haluaisin käyttää tilaisuuden ja onnitella komission jäsen Tajania erinomaisesta työstä.
<SPEAKER ID="064" NAME="Timothy Kirkhope" AFFILIATION="PPE-DE">
(EN) Arvoisa puhemies, olen kuunnellut useita puhujia, jotka eivät palaa joukkoomme tulevien vaalien jälkeen, ja toivon, että Britannian äänestäjät antavat minulle mahdollisuuden tulla takaisin seuraavalla vaalikaudella. Tämä on viimeinen kerta, kun puhun tältä paikalta täysistunnossa: tulevien muutosten seurauksena myös paikkani muuttuu. Haluaisin onnitella erityisesti Georg Jarzembowskia työstä, jota hän on tehnyt koko valiokunnan puolesta, sekä kiittää varapuheenjohtaja Tajania ja Paolo Costaa asian tuomisesta käsiteltäväksemme.
<P>
On hyvin tärkeää keskustella 80/20-säännön soveltamisen keskeyttämisestä, mutta tämä toimenpide voi olla vain lyhytaikainen eikä se saa muodostua osaksi pitkän aikavälin ilmailupolitiikkaa. Myönteiset vaikutukset ovat itsestään selviä: Näin autetaan liikenteenharjoittajia, erityisesti suuria kansallisia lippulaivayhtiöitä, selviämään talouden taantumasta. Lisäksi se, etteivät lentoyhtiöt voi lentää tyhjillä koneilla vain täyttääkseen lähtö- ja saapumisaikoja koskevat velvollisuutensa, on ympäristön kannalta hyvä asia. Tämä ei kuitenkaan ole paras ratkaisu, eikä tästä saa tulla pysyvä keino.
<P>
Tämänhetkiset ongelmat johtuvat rahoitusalan romahtamisesta, mutta olisi väärin väittää, että ilmailualan kriisi johtuisi pelkästään siitä. Joidenkin lippuvaltioyhtiöidemme terveys on ollut kuralla jo useita vuosia, ja niiden täytyy tarkastella huolellisesti liiketoimintamallejaan tulevaisuudessa. Niiden pitäisi olla kannattavia liiketoimintayksiköitä eikä vain etuoikeutettuja organisaatioita, enkä minä tai kollegani voi hyväksyä yleistä turvautumista protektionistisiin toimenpiteisiin.
<P>
Tuemme toki komissiota tässä asiassa. Emme kuitenkaan tue yksinkertaistetun menettelyn käyttöä jatkossa. Meidän kannattaisi mielestäni järjestää kuuleminen lähtö- ja saapumisaikojen jakamista koskevasta direktiivistä esimerkiksi syksyllä tai talvella, kun olemme palanneet töihin. Meidän pitää luoda toimenpiteet markkinaperusteisten kannustimien ottamiseksi käyttöön lentoyhtiöissä ja lentoasemilla. Vaikeina aikoina on palkittava tehokkuudesta ja innovaatiokyvystä - kannatan erityisesti alueellisia lentoasemia.
<P>
Lopuksi haluaisin tuoda esiin lentäjien ahdingon: käytä tai menetä -säännön soveltamisen keskeyttäminen saattaa tehdä jotkut lentäjät työttömiksi. Kysyn seuraavaa itsekin lentäjänä: voisiko komissio selittää, miksi lentäjäliittoja ei kuultu tässä asiassa, ja voisiko se myös vakuuttaa, että lentäjien ja muiden alalla työskentelevien huolet huomioidaan jatkossa täysimääräisesti?
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Arvoisa puhemies, arvoisa varapuheenjohtaja Tajani, hyvät kuulijat, Euroopan komissio hyväksyi kiireellisenä asiana ehdotuksen lähtö- ja saapumisaikojen jakamista lentoasemilla koskevan asetuksen (ETY) N:o 95/93 muuttamisesta. Ehdotuksen perustavoite oli keskeyttää 80/20-säännön soveltaminen, eli toisin sanoen estää se, että aiemmin hankittuja lähtö- ja saapumisaikoja ei huutokaupata, jos ne jäävät käyttämättä. Tätä ei ole tarkoitettu periaatteeksi, jota sovelletaan ad eternum, eikä omistusoikeudeksi - kuten valiokunnan puheenjohtaja Paolo Costa juuri totesi - vaan kyse on tilapäisestä toimenpiteestä.
<P>
Keskeyttäminen perustuu tietoon siitä, että talouskriisi on vähentänyt laajalti lentoliikenteen matkustaja- ja rahtimääriä, mikä on vaikuttanut merkittävästi kansallisiin liikenteenharjoittajiin ja muihin talouden toimialoihin. Näin ollen elämme työllisyyden näkökulmasta huolestuttavia aikoja. Siksi emme voi pakottaa lentoyhtiöitä operoimaan lentoja niiden oman talouden sekä ympäristön kustannuksella vain siksi, että ne voisivat säilyttää saamansa lähtö- ja saapumisajat. Tämän takia tuen 80/20-säännön soveltamisen keskeyttämistä.
<P>
Tämän sanottuani haluan käyttää tilaisuuden hyväksi ja kysyä, tarjoaako tämä lähestymistapa riittävän keinon reagoidaksemme kyseisen alan toimintaa hankaloittavaan maailmanlaajuiseen kriisiin, vai pitäisikö komission, niin kuin itse uskon, tarkastella ja ehdottaa tukiohjelmaa alalle, jotta se säilyttää vakauden ja voi kasvaa kriisin jälkeen.
<P>
Meidän pitäisi muistaa se, että monet lentoyhtiöt, kuten oman maani lippuvaltioyhtiö, jotka ovat aiemmin selvinneet talouskriiseistä ja vahvistaneet talouttaan, ovat nyt ajautuneet kriisitilanteeseen, josta on vaikea päästä yli. Kyse on kriisistä, jota ne itse eivät ole aiheuttaneet mutta josta ne kärsivät.
<P>
Arvoisa puhemies, hyvät kollegat, tämä on viimeinen puheeni tällä vaalikaudella, ja se voi olla ylipäätään viimeinen puheeni täällä riippuen siitä, mitä äänestäjät päättävät. Näin ollen en voi jättää tilaisuutta käyttämättä ja kiitän kollegoita tuesta ja yhteistyöstä, jota olen heiltä aina saanut omassa vaatimattomassa työssäni Eurooppa-hankkeen edistämiseksi ja kansalaisten toiveisiin vastaamiseksi.
<P>
Siksi haluan ilmaista kiitollisuuteni tässä parlamentissa teille, arvoisa puhemies, arvoisa varapuheenjohtaja Tajani sekä kaikki kollegani omassa ryhmässäni. Haluan mainita erikseen jotkut tänään täällä puhuneet - Brian Simpsonin ja Gilles Savaryn - sekä kollegoita muista ryhmistä, kuten valiokuntamme puheenjohtajan Paolo Costan, jonka kanssa olen saanut tehdä yhteistyötä usean mietinnön parissa, sekä Georg Jarzembowskin, jota en voi jättää mainitsematta. Viimeksi mainittu on johtanut ryhmäänsä liikenneasioissa, ja hän on aina ollut hyvin yhteistyökykyinen. Vaikka hän on usein hylännyt ehdotukseni, hän on sanonut ymmärtävänsä, ja hän on aina tehnyt tämän todella elegantilla ja demokraattisella tavalla.
<P>
Ainakin vien tämän kaiken mukanani kotiin edistääkseni asioita, joita hyvässä demokratiassa edellytetään: moniarvoisuuden kunnioittaminen ja yhteisiin tavoitteisiin pyrkiminen.
<SPEAKER ID="066" NAME="Puhemies">
(ES) Kiitos, hyvä Emanuel Fernandes. Toivottavasti portugalilaiset äänestäjät arvostavat johtajuuttanne niin kuin me ja valitsevat teidät uudelleen seuraavalle kaudelle.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) Lähtö- ja saapumisaikojen jakaminen on suoraan sidoksissa kapasiteetin riittämättömyyteen lentoasemilla, etenkin suurilla lentoasemilla. Talouskriisi ja sen aiheuttama liikenteen suhteellinen väheneminen vain lykkää lyhyellä aikavälillä asian todelliseen ongelmaan tarttumista; suurten keskuslentoasemien ruuhkautuminen sekä pienten lentoasemien mahdollinen ruuhkautuminen aiheuttavat hankaluuksia.
<P>
Meidän tehtävämme on etsiä ratkaisuja ajankohtaisiin ongelmiin, mutta emme saa unohtaa tulevia ongelmia ja niiden ratkaisemista. Parlamentti on pyytänyt Euroopan komissiota laatimaan johdonmukaisen yleissuunnitelman lentoasemien kapasiteetin parantamiseksi. Monilla unionin lentoasemilla on tällaisia suunnitelmia, mutta ne olisi ehdottomasti sovitettava yhteen unionin tasolla osana hiljattain hyväksyttyä aloitetta yhtenäisestä eurooppalaisesta ilmatilasta. Uskon vakaasti, että tämä toive toteutuu hyvin pian marraskuussa perustetun eurooppalaisen seurantakeskuksen ansiosta. Suunnitelma on ratkaisevan tärkeä kestävän kehityksen varmistamiseksi lentoliikenteessä, joka on keskeinen ala Euroopan taloudessa.
<P>
Lähtö- ja saapumisaikoja koskevat ongelmat eivät kosketa vain unionia. Unionin lentoasemien liikenne ei rajoitu vain unionin sisäiseen liikenteeseen. Siksi on löydettävä maailmanlaajuinen ratkaisu lähtö- ja saapumisaikoja koskevaan ongelmaan IATAn, Eurocontrolin sekä kaikkien muiden alalla toimivien virastojen tuella. Näin ollen katson, että parlamentin tänään komissiolle tekemä ehdotus, jonka mukaan pitäisi arvioida kriisin vaikutukset lentoliikenteeseen pian uudelleen ja tarkistaa samalla direktiiviä 95/93, tarjoaa sopivimman mahdollisen menettelytavan näinä epävarmoina hetkinä.
<P>
Jos emme analysoi näitä asioita kunnolla, saatamme vahingoittaa ikävällä tavalla sekä kilpailuperiaatetta, joka kuuluu talouden perusperiaatteisiin, että nousevia lentoyhtiöitä, joiden kehitys valitettavasti riippuu edelleen käytä ja menetä -säännöstä. Suurimmat häviäjät tilanteessa olisivat matkustajat, eikä sen saa antaa tapahtua.
<SPEAKER ID="068" NAME="Nina Škottová" AFFILIATION="PPE-DE">
(CS) Arvoisa puhemies, hyvät kuulijat, kuten olemme jo kuulleet, lentoliikenne kärsii erilaisista kriiseistä, kuten SARSista ja sikainfluenssasta. Samalla matkustajamäärät ovat laskeneet. Haluaisin mainita yhden tekijän, joka saattaa vaikuttaa matkustajamäärien pienenemiseen: lentoasemapalveluiden laatu ja kapasiteetti erityisesti turvatarkastuksissa. On todettava, että nuo tarkastukset ovat epäkunnioittavia - kun esimerkiksi joutuu riisumaan kengät ja kävelemään paljain jaloin turvatarkastuksen läpi - mutta lisäksi ne ovat hygienian kannalta vaarallisia ja uhkaavat terveyttä. En olisi yllättynyt, jos matkustajamäärien väheneminen johtuisi tartuntapelosta - jota tiedotusvälineetkin tällä hetkellä lietsovat. Toivon siis Euroopan unionin valvovan paremmin lentoasemien turvatarkastusten hygieniatasoa, jotta matkustajien hyvinvointia, turvallisuutta ja mukavuutta voidaan parantaa. Koska tämä on viimeinen kerta, kun puhun tälle parlamentille, kiitän teitä kaikkia yhteistyöstä ja toivotan kaikkea hyvää jatkoa varten.
<SPEAKER ID="069" NAME="Puhemies">
(ES) Minäkin toivotan teille hyvää jatkoa, hyvä Nina Škottová.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Haluan sanoa, että vallitsevaa tilannetta kuvastaa ennen kaikkea kuilu tasaisesti kehittyvien teknisten taitojen sekä lentomatkustajien ja lentoasemien työntekijöiden elämää hankaloittavien turvatoimenpiteiden välillä. On mielestäni oman etumme mukaista, etenkin nyt kun talouskriisi alkaa tuntua kaikkialla maailmassa - ja syksy voi tuoda tullessaan uuden kriisiaallon ja uuden iskun epävarmaan taloustilanteeseen - että teemme kaiken voitavamme auttaaksemme ilmailualaa selviämään kriisistä ja sen laajenemisesta. Mielestäni ne, joilla on voimavaroja mutta eivät ota niitä käyttöön, menevät kohti romahdusta. Haluaisin, että Euroopan unioni estää tämän, ja haluaisin meidän olevan edelläkävijöitä liikennealan kehityksessä.
<SPEAKER ID="071" NAME="Antonio Tajani" LANGUAGE="IT">
Arvoisa puhemies, haluaisin kiittää teitä ja kaikkia parlamentin jäseniä, jotka ovat osallistuneet keskusteluun tästä tilapäisestä toimenpiteestä - painotan sanaa tilapäinen - lentoliikenteen alalla. Aivan erityisesti haluan kiittää kaikkia Euroopan parlamentin jättäviä henkilöitä heidän tekemästään työstä.
<P>
komission varapuheenjohtaja. - (FR) Haluaisin myös kiittää Gilles Savarya, joka on jo poistunut täysistuntosalista. Olen hänen kanssaan yhtä mieltä. Toivonkin, että saan vielä tehdä hänen kanssaan yhteistyötä tulevina vuosina, vaikkei hän enää olekaan Euroopan parlamentin jäsen.
<P>
komission varapuheenjohtaja. - (IT) Kiitän sydämestäni kaikkia Euroopan parlamentin jättäviä jäseniä heidän komissiolle antamastaan avusta, älykkäistä huomioista sekä heidän esittämästään kritiikistä. Parlamentin olisi täytettävä tehtävänsä, eikä kukaan ole tästä vakuuttuneempi kuin minä. Olen nimittäin sitä mieltä, että ilman parlamentin vahvaa panosta unionin toimielimet olisivat vaillinaisia sekä kyvyttömiä turvaamaan kansalaisten edut parhaalla mahdollisella tavalla.
<P>
Juuri tästä syystä haluaisin rauhoitella parlamentin jäsen Jarzembowskia, joka esitti minulle kysymyksen komiteamenettelystä: kompromississa, jota komissio tukee täysin, varmistetaan turvautuminen yhteispäätösmenettelyyn siinä tapauksessa, että toimenpidettä haluttaisiin jatkaa talvikaudella. Tämä on kuitenkin täysin hypoteettista, sillä, korostan tätä, toimenpide on tilapäinen toimenpide, jota sovelletaan vain kuuden kuukauden ajan. Jos kuitenkin uusia ehdotuksia toimenpiteen jatkamisesta tehdään, niitä ennen on aina tehtävä vaikutustenarviointi, jossa huomioidaan toimenpiteen vaikutukset kuluttajiin ja kilpailuun. Se on myös osa lähtö- ja saapumisaikojen jakamista koskevan asetuksen yleistä tarkistusta, mihin olen neuvoston edessä sitoutunut Yhdistyneen kuningaskunnan liikenneministerin pyynnöstä, kuten olen monta kertaa täällä todennut.
<P>
Perimmäinen syy tämän kiireellisen toimenpiteen toteuttamiseen on kriisi. Euroopan lentoasemien liiton mukaan 80 prosenttia eurooppalaisista lentoasemista ilmoitti liikennemäärien laskeneen tammikuussa; matkustajamäärä laski 8-10 prosenttia ja rahtikuljetukset 25-30 prosenttia. Tilanne on siis hankala. Yhdyn joidenkin parlamentin jäsenten esittämiin toiveisiin siitä, että uusi influenssa osoittautuu lievemmäksi kuin mitä aluksi uskottiin. Emme kuitenkaan voi salata sitä, että sekä liikenneministerien neuvostossa että terveysministerien neuvostossa keskusteltiin viime viikolla mahdollisuudesta keskeyttää kaikki lennot Euroopan unionista niihin maihin tai niille alueille, joilla epidemia havaittiin ensimmäisenä. Seurauksia tällä voi siis olla. Mitään päätöksiä ei kuitenkaan vielä tehty, koska tilannetta ei arvioitu riittävän vakavaksi. On joka tapauksessa selvää, että alalla käydään keskustelua; joidenkin yhtiöiden miehistöt ovat päättäneet olla lentämättä alueille, joilla sikainfluenssatapauksia on todettu. Tämän seurauksena matkustajamäärät ovat laskeneet lisää.
<P>
Matkustajan oikeuksista - koska monet vaikutusvaltaiset parlamentin jäsenet ovat korostaneet niitä - olen sitä mieltä, että ensisijaisesti on pidettävä kiinni yhteyksistä ja vuoroväleistä kansalaisten edun mukaisesti sekä selviydyttävä kriisistä. Lentoyhtiöidemme taloudellinen vakaus ja kestävyys ovat avaintekijöitä, jotka takaavat sisämarkkinoiden luomat edut. Sisämarkkinoiden ansiosta matkustajille on myös tarjolla ennennäkemätön valikoima erilaisia yhteyksiä, reittejä ja hintoja unionin alueella. Haluan, että matkustajilla on jatkossakin yhtä paljon valinnanvaraa. Valvontaa koskevista asetuksista totean, että meidän pitää parantaa valvontaa sekä asetuksen 261 täytäntöönpanoa. Tätä silmällä pitäen komissio aikoo julkaista - sanon tämän Reinhard Rackille - vuoden 2009 toisen vuosipuoliskon aikana tiedonannon kyseisen asetuksen täytäntöönpanosta. Arvioinnin perusteella teemme johtopäätökset tulevaa varten.
<P>
Nesteiden osalta, kuten tiedätte, olemme jo julkaisseet aiemmin salassa pidetyn liitteen. Uusien ja tehokkaiden turvallisuustekniikoiden ansiosta toivomme voivamme arvioida tilanteen uudelleen ennen vuotta 2010. Toimiessani Euroopan parlamentin jäsenenä suhtauduin hyvin epäilevästi nesteiden kuljettamista koskevaan esitykseen. En ole muuttanut suhtautumistani, joten teen töitä tuon tavoitteen saavuttamiseksi. Jotkut parlamentin jäsenet ilmaisivat huolensa siitä, että tietyt lentoasemat saattaisivat joutua ongelmiin toimenpiteen vuoksi. Viittaan erityisesti yhteen eurooppalaiseen lentoasemaan, joka on mukana EU:n ensisijaisissa hankkeissa, Malpensaan. Voin antaa tähän liittyen tietoja, jotka koskevat muita lentoyhtiöitä kuin Alitaliaa ja Air Francea. Tässä on joitakin tilastotietoja: Saksalaisella Lufthansalla oli vuonna 2008 Malpensan lentoasemalla 8 741 lähtö- ja saapumisaikaa, ja 24. maaliskuuta 2009 niitä oli 19 520. Tämä tarkoittaa, että sen kapasiteetti kasvoi yli 100 prosenttia. Halpalentoyhtiö easyJetillä puolestaan oli Malpensan lentoasemalla vuonna 2008 15 534 lähtö- ja saapumisaikaa, ja 24. maaliskuuta 2009 niitä oli 22 936. Tämä merkittävä kasvu tarkoittaa 47 prosentin parannusta kapasiteetissa. Lisäksi tiedetään, että uusi lentoyhtiö Lufthansa Italia on kertonut omilla verkkosivuillaan, eli julkisesti, suunnitelmistaan laajentaa verkostoaan ja aloittaa uudet lennot Milanosta Roomaan, Napoliin ja Bariin sekä muihinkin Euroopan kaupunkeihin, kuten Barcelonaan, Brysseliin, Bukarestiin, Budapestiin, Lissaboniin, Madridiin ja Pariisiin. Voin siten aivan varmasti sanoa, että tästä toimenpiteestä ei ole mitään haittaa - ja sanon tämän Euroopan komission liikenneasioista vastaavana jäsenenä - Malpensan kaltaiselle lentoasemalle ja eurooppalaiselle liikenteen keskukselle, joka kuuluu unionin ensisijaisiin hankkeisiin.
<P>
Haluaisin lopuksi vielä kerran kiittää parlamenttia tästä keskustelusta ja vahvistan sen, mitä totesin edellisessä puheenvuorossani, vastatakseni Georg Jarzembowskille, Brian Simpsonille ja Johannes Bloklandille. Tämä liittyy lupaukseen, jonka tänään teen liikenneasioista vastaavana komission jäsenenä - toivottavasti voin tehdä niin jatkossakin liikenneasioista vastaavana komission jäsenenä - yhteispäätösmenettelyn soveltamisesta lähtö- ja saapumisaikoja koskevissa kysymyksissä. Jotkut tehdyistä ehdotuksista, kuten esittelijän alkuperäisiin tarkistuksiin sisällytetyt ehdotukset, on syytä tutkia tarkasti lähtö- ja saapumisaikojen jakamista koskevan asetuksen tarkistamisen yhteydessä. Toistan myös sen, että komission henkilöstö, jota kiitän vielä kerran arvokkaasta työstä näiden hankalien viikkojen aikana, haluaa toimia näin, ja se on itse asiassa jo aloittanut uuden tekstin laatimisen. Kuten keskustelun aiheena olevassa muutosehdotuksessa säädetään, komissio aikoo myös seurata tarkasti ilmailualan kriisin kehittymistä. Se aikoo myös tarvittaessa ehdottaa asianmukaisia toimenpiteitä tilanteeseen puuttumiseksi kiinnittäen erityistä huomiota matkustajien oikeuksien turvaamiseen. En aio toimia näin pelkästään lentoliikenteen alalla, vaan tämä koskee myös meri-, rautatie- ja linja-autoliikennettä. Tämän lupauksen olemme tehneet ja lainsäädäntötoimenpiteistä keskustellaan parhaillaan. Toivon, että nämä asiat saadaan käsiteltyä loppuun seuraavalla parlamentin vaalikaudella, sillä ensimmäinen tavoitteemme on täyttää parlamentin jäsenet valitsevien kansalaisten tarpeet. Samat kansalaiset ovat myös tässä parlamentissa saavutetun yhteisymmärryksen kautta riippuvaisia yhteisön toimeenpanovaltaa käyttävästä Euroopan komissiosta.
<P>
Arvoisa puhemies, haluan kiittää teitä, Paolo Costaa sekä kaikkia tähän keskusteluun osallistuneita parlamentin jäseniä antoisasta yhteistyöstä. Lupaan jatkaa työskentelyä Euroopan parlamentin ja sen liikenne- ja matkailuvaliokunnan jäsenten kanssa sen varmistamiseksi, että tämä unionin kansalaisia edustava demokraattinen toimielin voi vaikuttaa asioihin jatkuvasti enemmän. Toivon, että Lissabonin sopimuksen tultua voimaan uusi parlamentti saa aiempaa paremmin unionin kansalaisten äänen kuuluviin.
<SPEAKER ID="074" NAME="Paolo Costa" LANGUAGE="IT">
Arvoisa puhemies, hyvät kuulijat, mielestäni meidän täytyy korostaa kolmea seikkaa: Ensinnäkin saimme käsiteltävänä olevassa asiassa aikaiseksi kompromissin, ja sitä on noudatettava. Tiedämme, että kyse on sellaisten toimielinten välisestä kompromissista, jotka pitävät lupauksensa. Toimenpide on tilapäinen, eikä toista vastaavaa tule. Tai jos sellainen tulee, se edellyttää analyysin tekemistä ja perusteellisemman lähtö- ja saapumisaikoja koskevan ehdotuksen antamista.
<P>
Teen kaksi ehdotusta, joista on toivottavasti apua: Ensinnäkin ehdotan, että seuraamme tarkasti keskeyttämisen vaikutuksia, sillä se johtaa selvästi lähtö- ja saapumisaikojen vähenemiseen. Tämä puolestaan tarkoittaa, että jotkut ajat ja sitä kautta myös reitit jäävät käyttämättä. Siitä, mitä käytetään ja mitä ei, päättävät yhtiöt itse. Mielestäni jatkossa pitäisi huomioida se, että jos alan toimintaa joudutaan supistamaan uudelleen, julkiset viranomaiset valvovat lentoyhtiöiden valintoja, eikä niitä pitäisi jättää vain yksittäisten yhtiöiden kannattavuuskriteerin armoille.
<P>
Viimeinen ehdotukseni on se, että riippumatta siitä, onko kriisiä vai ei, lähtö- ja saapumisaikoja koskevaa asiaa on tarkasteltava kunnollisesti ihan sellaisenaan. Lähtö- ja saapumisaikoja koskevien oikeuksien palauttaminen julkiseksi hyödykkeeksi, jonka käyttöön yhtiöt voivat saada luvan mutta jota ne eivät voi omistaa, on olennainen asia. Sitä on kuitenkin käsiteltävä erittäin huolellisesti, ettei siitä tulisi väline, jolla uhataan useiden lentoyhtiöiden kannattavuutta, joista olemme kaikki riippuvaisia. Kiitän vielä kerran kaikkia teitä yhteistyöstä.
<SPEAKER ID="075" NAME="Puhemies">
(ES) Keskustelu on päättynyt.
<P>
Äänestys toimitetaan tänään klo 12.00.
<P>
Tämä on myös minulle viimeinen keskustelu puhemiehenä tällä vaalikaudella ja haluan kiittää teitä kaikkia. Tämä keskustelu on tuntunut melko oudolta, kun olen joutunut sanomaan hyvästi ja toivottamaan onnea niin monelle kollegalle. Mitä ikinä tapahtuukin, uskon, että vaatii paljon työtä ja aikaa ennen kuin uudet tulokkaat pääsevät samalle tasolle kuin ne, jotka täältä nyt lähtevät.
<P>
Kirjalliset lausumat (työjärjestyksen 142 artikla)
<SPEAKER ID="076" NAME="Christine De Veyrac  " LANGUAGE="FR">
Olen tyytyväinen siihen, että olemme päässeet sopimukseen tästä tekstistä. Näin lentojen lähtö- ja saapumisaikoja koskevat oikeudet voidaan jäädyttää kesäkauden ajaksi.
<P>
Meidän oli toimittava nopeasti ja tehokkaasti ilmailualaa ravistelevan kriisin edessä.
<P>
Tämä on jo kolmas kerta, kun unionissa on jouduttu turvautumaan lähtö- ja saapumisaikojen automaattiseen uudistusmekanismiin lentoliikenteen supistuttua merkittävästi.
<P>
Kuten olemme hiljattain huomanneet, sääntö, jonka mukaan lentoyhtiöt ovat velvollisia toteuttamaan 80 prosenttia lähtö- ja saapumisajoistaan, on kyllä tarpeellinen alan tasapainon kannalta, mutta se on joskus hieman kaukana markkinoiden todellisuudesta.
<P>
Lentäminen tyhjillä koneilla ei ole järkevää talouden sen paremmin kuin ympäristön näkökulmasta.
<P>
Tulevaisuudessa voimme pohtia kyseisen säännön lieventämistä myös lentoasemien tilanteen huomioon ottaen.
<P>
Olen tyytyväinen myös siihen, että parlamentin ja neuvoston neuvottelemassa kompromississa vaaditaan täysimääräistä vaikutustenarviointia ennen kuin lähtö- ja saapumisaikojen jäädyttämistä jatketaan.
<P>
Äänestämme tekstistä, joka liittyy hätätoimenpiteeseen. Jos tilanne kuitenkin jatkuu samana, meidän pitää tarkastella asioita lentoyhtiöiden lisäksi myös lentoasemien käyttäjien näkökulmasta.
<P>
(Istunto keskeytettiin klo 11.23 ja sitä jatkettiin klo 12.00.)
<SPEAKER ID="079" NAME="Puhemies">
(FR) Olemme aloittamassa melko erityistä äänestystä, sillä kaikille niille, jotka minun laillani jättävät Euroopan parlamentin, tämä viimeinen hetki, jonka vietämme yhdessä, on varmasti jokseenkin tunnepitoinen. Hyödynnän ylimääräisen ajan, joka minulle jää, koska jotkut myöhässä paikalle tulleet kollegat vielä asettautuvat paikoilleen, ja kiitän kaikkia yksiköitä, jotka ovat taanneet sen, ettei tämä Baabelin torni ole koskaan romahtanut.
<P>
(Voimakkaita suosionosoituksia)
<P>
Kiitos Birgitte Stensballelle ja koko hänen tiimilleen, kiitos vahtimestareille, jotka varmistavat, että asiakirjat löytyvät aina oikeasta paikasta oikeaan aikaan, kiitos teknikoille, sihteereille sekä kääntäjille. Luonnollisesti kiitän myös tulkkeja, joilta pyydän nöyrästi anteeksi; tiedän, miten paljon stressiä olen aiheuttanut teille puhemiehenä viemällä asiat läpi hyvin nopeasti.
<P>
(Suosionosoituksia)
<P>
Tiedän teidän toivovan salaa, ettei kukaan koskaan riko ennätystä, jonka tein äänestyttämällä 900 tarkistuksesta yhdessä tunnissa!
<P>
Lopuksi kerron teille pienen salaisuuden, kun viimeiset jäsenet vielä hakevat paikkojaan. Varmaan mietitte, miten luokittelemme tarkistuksemme: onko tarkistus X, joka on kirjoitettu latviaksi, lähempänä alkuperäistä portugalinkielistä tekstiä kuin tarkistus Y, joka on kirjoitettu sloveeniksi? Kuka on vastuussa luokittelusta? Vastaus istuu aivan vieressäni. Tämän herrasmiehen tehtävä on huolehtia semanttisesta luokittelusta. Miksi luotamme tehtävän hänelle? Siitä yksinkertaisesta syystä, että Paul Dunstan puhuu 27:ää kieltä.
<P>
(Suosionosoituksia)
<P>
Uskoakseni voimme kaikki olla hyvin ylpeitä henkilökuntamme pätevyydestä ja omistautuneisuudesta.
<SPEAKER ID="080" NAME="Gary Titley" AFFILIATION="PSE">
(EN) Arvoisa puhemies, pidän työjärjestyksen 145 artiklan mukaisen puheenvuoron antaakseni henkilökohtaisen lausuman.
<P>
Eilisessä keskustelussa, jossa puhetta johti puhemies Hans-Gert Pöttering, Nigel Farage syytti minua - parlamentille pitämässään palopuheessa - siitä, että olin kutsunut häntä "taantumukselliseksi". Minun on todettava parlamentille, että tämä on aivan totta; hän on taantumuksellinen!
<P>
(Naurua)
<P>
Tämä ei ole mitään verrattuna kommentteihin, joita hänen ryhmänsä jäsenet ovat lähettäneet minulle sähköpostitse. UKIPin jäsenet ovat nimittäneet minua "pedofiiliksi" ja "isoksi lihavaksi ääliöksi". Kun toimistostani löytyi pommi, UKIPin jäsenet lähettivät minulle kirjeitä ja Nigel Farage julkaisi lehdistötiedotteen, joiden mukaan olin ansainnut sen. Hiljattain olen saanut UKIPin jäseniltä sähköposteja, joiden mukaan Britannian kruununperillinen tunnetaan paremmin nimellä "Isokorva". Siinä kaikki, mitä teidän tarvitsee tietää Yhdistyneen kuningaskunnan itsenäisyyspuolueesta.
<P>
(Suosionosoituksia)
<SPEAKER ID="081" NAME="Puhemies">
(FR) Henkilökohtainen lausumanne pannaan luonnollisesti merkille, aivan kuten työjärjestyksessämme määrätään.
<P>
Jos teille sopii, hyvät kollegat, emme aloita keskustelua uudelleen.
<P>
Annan teille 30 sekuntia, mutta varoitan, että 30 sekuntia on ehdoton raja. Teen tämän hyvän tahdon eleenä, koska on kyse vaalikauden loppuhetkistä.
<SPEAKER ID="082" NAME="Michael Henry Nattrass" AFFILIATION="IND/DEM">
(EN) Arvoisa puhemies, edellinen puheenvuoro ei ollut työjärjestyspuheenvuoro. Lisäksi suurin osa sen sisällöstä oli täyttä pötyä. UKIPin jäsenet eivät kirjoita tuollaisia juttuja eivätkä tuhlaa kyniään henkilöön, joka sanoo tuollaisia asioita. Tämä on todella pöyristyttävää.
<SPEAKER ID="083" NAME="Puhemies">
(FR) Kerron teille, että kyse oli todellakin henkilökohtaisia lausumia koskevan 145 artiklan mukaisesta työjärjestyspuheenvuorosta. Gary Titleyn puheenvuoropyyntö oli täysin perusteltu.
