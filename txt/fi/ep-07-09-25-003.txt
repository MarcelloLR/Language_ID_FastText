<CHAPTER ID="003">
Päätös kiireellistä käsittelyä koskevasta pyynnöstä
<P>
Ehdotus neuvoston asetukseksi yhteisen maatalouspolitiikan suoria tukijärjestelmiä koskevista yhteisistä säännöistä ja tietyistä maataloustuottajien tukijärjestelmistä annetusta asetuksesta (EY) N:o 1782/2003 poikkeamisesta kesannoinnin osalta vuonna 2008 - C6-0302/2007 -
<SPEAKER ID="008" NAME="Neil Parish" AFFILIATION="PPE-DE">
(EN) Arvoisa puhemies, valiokunnallani oli eilen ylimääräinen kokous, jossa tutkittiin komission ehdotusta ja pyyntöä käsitellä tämä ehdotus kiireellisenä. Valiokunta päätti, että kiireellistä menettelyä koskeva pyyntö olisi hyväksyttävä. Se hyväksyttiin yksimielisesti. Komissio ehdottaa pakollisen kesannoinnin määrän asettamista nollaan prosenttiin vuodeksi 2008. Ehdotus on hyväksyttävä mahdollisimman nopeasti - eli tämän kuun loppuun mennessä - jotta maanviljelijät voivat tehdä päätöksensä kasvien viljelystä kesantomaalla vuonna 2008. Kyseinen maa on saatava takaisin tuotantoon, koska vuoden 2008 heikko sato ja kymmenen prosentin kesannointi aiheuttaa sisämarkkinoille mahdollisesti vakavia riskejä.
<P>
Markkinointivuoden 2007/2008 alussa sekä yhteisön että maailman viljamarkkinoilla on historiallisen korkeat hinnat. Vuoden 2007 sato jää todennäköisesti lähelle viime vuoden tasoa ja johtaa uusiin supistuksiin EU:n yksityisissä viljavarastoissa markkinointivuoden 2007/2008 loppuun mennessä. Maailmanlaajuisella tasolla markkinointivuoden 2007/2008 loppuvarastojen odotetaan jäävän historiallisen alhaiselle tasolle, varsinkin suurimmissa vientimaissa. Tässä yhteydessä normaali sato vuonna 2008 tietäisi lisäystä, ja ehdotettu poikkeus kesannointiin Euroopan unionissa vuonna 2008 mahdollistaisi yksityisten varastojen osittaisen ennalleen palautuksen, joten pyydän kiireellistä käsittelyä.
<P>
(Parlamentti hyväksyi pyynnön kiireellisestä käsittelystä.)
<P>

<SPEAKER ID="010" NAME="Martin Schulz" AFFILIATION="PSE">
(DE) Arvoisa puhemies, viittaan eiliseen täysistuntoon ja minuutin puheenvuoroihin, jotka pidettiin täysistunnon aluksi. Kyseisten puheenvuorojen aikana tapahtui välikohtaus. Puolalainen kollega - en tiedä, mihin ryhmään hän kuuluu - arvosteli puhemiestä sopimattomalla tavalla. Puolustin Euroopan parlamentin puhemiestä, mikä oli mielestäni tarpeellista. Sain sen käsityksen, että monet parlamentin jäsenet olivat kanssani samaa mieltä. Myöhemmin Markus Ferber esitti suuntaani huomautuksen, joka voidaan ymmärtää niin, että katson oikeudekseni kommentoida parlamentissa joka asiaa, mikä ei todellakaan pidä paikkaansa. Pahoittelen, ettei minulla ole oikeutta siihen, mutta en kommentoi kaikkea. Sen jälkeen haukuin Markus Ferberiä yleisesti kiihtyneessä tilanteessa kahdella saksankielisellä ilmauksella, joita en halua toistaa ja jotka eivät pidä paikkaansa. Olen siitä pahoillani ja perun puheeni ja olisin kiitollinen, jos voisitte välittää anteeksipyyntöni Markus Ferberille ja viestiä hänelle, että pidän häntä muuten oikein hauskana kollegana.
<P>
(Suosionosoituksia)
<SPEAKER ID="011" NAME="Puhemies">
(ES) Hyvä Martin Schulz, sisällytämme kommenttinne istuntoselostukseen ja panemme ne merkille.
