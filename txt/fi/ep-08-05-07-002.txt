<CHAPTER ID="002">
Puhemiehen julkilausuma
<SPEAKER ID="006" NAME="Puhemies">
(DE) Hyvät parlamentin jäsenet, tiedämme kaikki, että hirvittävä trooppinen sykloni Nargis aiheutti tuhoja Burmassa/Myanmarissa viime lauantaina. Kymmenettuhannet ihmiset menehtyivät tässä murheellisessa tilanteessa, sadattuhannet menettivät kotinsa, ja infrastruktuuri tuhoutui maan tiheimmin asutuilla alueilla. Myanmar/Burma ei ole aiemmin kokenut moista tuhoa, eikä menetettyjen ihmishenkien ja tuhojen määrää vielä edes tiedetä.
<P>
Maata hallitseva sotilasjuntta ei ilmeisesti ole onnistunut hoitamaan tilannetta asianmukaisesti. Varotoimiin ei ryhdytty eikä väestölle tarjottu asianmukaista tukea.
<P>
Vaikka onkin myönteistä, että perustuslaista järjestettävä kansaäänestys on lykätty 24. päivään toukokuuta pyörremyrskyn pahiten tuhoamilla alueilla (Yangonissa ja Irrawaddyn suistomailla), tämä lykkäys olisi ulotettava koskemaan koko maata, jos hallitus välittää omasta kansastaan ja keskittyy kiireellisen inhimillisen avun antamiseen ja välittömiin toimiin.
<P>
Viranomaiset ovat ilmoittaneet ottavansa mielellään vastaan kansainvälistä apua. Tämä olisi nähtävä myönteisenä eleenä, ja odotammekin hallituksen helpottavan kansainvälisten tukitoimien toteuttamista.
<P>
Euroopan unioni on jo käynnistänyt hätäaputoimenpiteet. Seuraavassa täysistunnossamme Strasbourgissa kuulemme Euroopan komission raportin annetusta humanitaarisesta avusta ja avustusolosuhteista maassa.
<P>
Burman/Myanmarin kansa ansaitsee vilpittömän solidaarisuutemme. Haluaisinkin tuoda tämän vilpittömästi esiin Euroopan parlamentin puolesta ja haluaisin lisätä, että muistamme samalla Saharov-palkintomme saajaa Aung San Suu Kyita. Pysymme solidaarisina hänen rinnallaan ja vaadimme hänen vapauttamistaan, jotta hän voisi tehdä työtään kansansa vapauden ja maansa demokratian hyväksi.
