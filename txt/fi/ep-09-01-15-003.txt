<CHAPTER ID="003">
Välimeren ruokavalio (keskustelu) 
<SPEAKER ID="044" NAME="Puhemies">
(ES) Esityslistalla on seuraavana Neil Parishin maatalouden ja maaseudun kehittämisen valiokunnan puolesta komissiolle laatima suullinen kysymys Välimeren ruokavaliosta, jota tämän täysistunnon puheenjohtaja muuten noudattaa kohtuullisen tiukasti ja enemmän kuin tyydyttävin tuloksin.
<SPEAKER ID="045" NAME="Neil Parish">
laatija. - (EN) Arvoisa puhemies, olen iloinen, että noudatatte Välimeren ruokavaliota, ja näen sen toimivan erittäin hyvin teidän tapauksessanne!
<P>
Tämä aamu on osoittanut minulle maatalouden ja maaseudun kehittämisen valiokunnan puheenjohtajana, että keskusteltavanamme on hyvin monenlaisia aiheita. Yhtenä hetkenä puhumme eläinten kuljetuksesta - hyvin tärkeästä aiheesta - ja nyt keskustelemme toisesta erittäin tärkeästä aiheesta, nimittäin Välimeren ruokavaliosta.
<P>
Yksi minulle maatalousvaliokunnan puheenjohtajana lankeava tehtävä, jonka parissa teemme parhaillaan erityisesti työtä, koskee sitä, että Brysselissä 16. heinäkuuta 2007 pidetyn neuvoston kokouksen yhteydessä Euroopan komissio vakuutti jälleen antavansa täyden tukensa Välimeren ruokavalion nimeämiselle Unescon maailmanperintökohteeksi. Unescon asiasta vastaava komitea käsittelee - ja on itse asiassa jo käsitellyt - asiaa vuonna 2009. Onko komissio suunnitellut erityistä koordinoitua strategiaa asian edistämiseksi, koska etenemme nyt erittäin nopeasti?
<P>
Kuten sanoin, edustan täällä maatalousvaliokuntaa, mutta tässä ruokavaliota koskevassa keskustelussa edustan todennäköisesti kaikkia parlamentin jäseniä. Yksi Euroopan hienouksista on nimittäin sen monimuotoisuus ja kulttuuri, ja osa tätä monimuotoisuutta ja kulttuuria on tietysti ruoka.
<P>
Välimeren ruokavalio on erittäin hyvä ruokavalio. Mitä on Välimeren ruokavalio? Voisimme varmasti puhua tästä pitkään, mutta kyseessä on yleisesti ottaen ruokavalio, johon sisältyy runsaasti rasvaista kalaa, oliiviöljyjä, hedelmiä ja vihanneksia. Se on kiistatta erittäin maukas ruokavalio, ja näette koostani, että olen sen innokas kannattaja. Välimeren ruokavalio on myös terveellinen: se sisältää runsaasti tärkeitä rasvahappoja ja antioksidantteja, yhdistelmä, joka voi auttaa parantamaan kolesterolitasoja ja suojelemaan sydäntä. Viimeaikainen lääketieteellinen tutkimus on myös viitannut siihen, että tämä ruokavalio saattaa auttaa vähentämään esimerkiksi dementian kaltaisten sairauksien riskiä.
<P>
Kun matkustatte Välimeren maihin, voitte nähdä, että ihmiset nauttivat kyseisestä ruokavaliosta. Tämä ei koske vain näiden maiden asukkaita vaan myös monia meistä, jotka matkustamme Välimeren maihin, erityisesti kun haluamme nauttia auringosta ja myös erittäin hyvästä ruoasta.
<P>
Kyseessä on asia, johon meidän on suhtauduttava vakavasti maailmassa, jossa kaikki näyttää olevan yhdenmukaista. Näemme, miten kaikkialle Euroopan unioniin leviävät pikaruokaketjut - en mainitse nyt niitä kaikkia nimeltä - ovat ottaneet uudet sukupolvet tähtäimeensä. Meidän pitäisi muistaa, että pikaruokaketjuilla on oma tehtävänsä, mutta olisi kauheaa, jos tulevaisuudessa matkustaessamme Euroopassa tarjolla olisi vain pikaruokaa. Amerikassa - erityisesti länsirannikolla - matkustellessa kaikki ruokapaikat näyttävät olevan pikaruokaketjuja, ja sitä emme todellakaan halua täällä Euroopan unionissa.
<P>
Kuten sanoin, meidän on tuettava Välimeren ruokavaliota, ja se on erittäin hyvä ajatus kulttuurin ja monimuotoisuuden kannalta. Tulevaisuudessa meidän on mielestäni tarkasteltava myös muunlaisia ruokavalioita Euroopan unionissa. Haluan nimittäin tehdä hyvin selväksi, että vaikka olenkin Välimeren ruokavalion suuri tukija, maatalousvaliokunnan puheenjohtajan ominaisuudessa en tue pelkästään Välimeren ruokavaliota. Euroopassa on nimittäin myös muita ruokavalioita, jotka ovat yhtä hyviä mutta jotka eroavat toisistaan ominaisuuksiltaan ja koostumukseltaan.
<P>
Tämä on siis vasta alkua. Kuten aiemmin totesin, haluan todellakin kuulla komissiolta, miten se aikoo tukea aktiivisesti tätä pyrkimystä koko kuluvan vuoden ajan, koska odotamme palkintoa Välimeren ruokavaliolle ja odotamme myös saavamme erittäin hyviä Välimeren alueen elintarvikkeita tulevaisuudessakin.
<SPEAKER ID="046" NAME="Vladimír Špidla">
komission jäsen. - (CS) Arvoisa puhemies, arvoisat parlamentin jäsenet, haluan aluksi korostaa terveellisen ruokavalion merkitystä sairauksien ehkäisyssä. Euroopan parlamentin jäseninä varmaankin tiedätte, että valkoisessa kirjassa "Ravitsemukseen, ylipainoon ja lihavuuteen liittyviä terveyskysymyksiä koskeva eurooppalainen strategia", jonka Euroopan komissio hyväksyi 30. toukokuuta 2007, käsitellään kaikkia yhteisön politiikanaloja, joilla voidaan edistää ruokailutottumusten parantamista ja liikalihavuuden ehkäisemistä. Siihen liittyy lähinnä toimia kansanterveyden, ateriapalvelun, liikenteen, aluepolitiikan, urheilun, koulutuksen, tilastojen ja maatalouspolitiikan aloilla.
<P>
Yksi parhaista esimerkeistä on komission aloite, joka käsittää paneurooppalaisen ohjelman hedelmien ja vihannesten toimittamiseksi kouluihin. Ohjelman tarkoituksena on tehdä terveellisten elämäntapojen omaksumisesta helpompaa lapsillemme. Se käynnistetään kouluvuoden 2009/2010 alussa, ja tuoreiden hedelmien ja vihannesten ostamiseksi ja toimittamiseksi kouluihin on vuosittain käytössä 90 miljoonaa euroa.
<P>
Mitä tulee erään parlamentin jäsenen kysymykseen pyynnöstä Välimeren ruokavalion ottamiseksi Unescon maailmanperintöluetteloon, edeltäjäni Markos Kyprianou otti tämän aiheen esille maatalousneuvoston kokouksessa heinäkuussa 2007. Komissio pitää aloitetta myönteisenä, koska se voi auttaa kannustamaan terveellisiä ruokailutottumuksia koko EU:ssa.
<P>
Euroopan komissiolla ei tietenkään ole virallisia valtuuksia tukea tällaista pyyntöä Unescossa, koska se ei ole Unescon jäsen eikä siten voi osallistua sen päätöksentekoon. Toivon kuitenkin, että Unescon jäsenvaltioiden tekemä hakemus hyväksytään ja että ne saavat pyrkimykselleen asianmukaista tukea muilta EU:n jäsenvaltioilta.
<SPEAKER ID="047" NAME="Rosa Miguélez Ramos">
PSE-ryhmän puolesta. - (ES) Arvoisa puhemies, ensinnäkin haluan kiittää komissiota sen toistuvasta ja selkeästä tuesta Välimeren ruokavalion nimeämiselle Unescon maailmanperintökohteeksi.
<P>
Komission jäsenen vastauksen kuultuamme on tärkeää muistaa, että ruokavalio on kulttuurinen arvo ja että ruokavalion käsite on paljon laajempi kuin pelkästään siinä käytettävät ruoka-aineet. Kuten jäsen Parish totesi, Välimeren ruokavaliolla on tietysti ravintotyyppinä hyvin tärkeä asema terveellisessä elämäntavassa, myös vääränlaiseen ruokavalioon tai liikunnan puutteeseen liittyvien sairauksien ehkäisemisessä.
<P>
Käsite Välimeren ruokavalio on kuitenkin laajempi, ja tältä osin huomautukseni täydentävät jäsen Parishin esittämiä toteamuksia. Se käsittää erityisen elämäntavan - tavan jakaa ruokaa ja nauttia siitä seurassa -, joka liittyy tietyntyyppiseen maisemaan ja alueeseen sekä yhteiskuntiin, joissa Välimeren ruokavalion käsitteen ympärille on vuosisatojen saatossa kehittynyt kulttuuria, taidetta, perinteitä ja juhlia.
<P>
Olen näin selventänyt, mitä Välimeren ruokavalio tarkoittaa minulle ja useimmille tämän alan toimijoille, ja syytä nimeämisen taustalla. Arvoisa komission jäsen, saatuamme vahvistuksen komission halukkuudesta tehdä yhteistyötä meidän olisi tarkasteltava sitä, että vaikka komissio ei olekaan Unescon jäsen - kuten jo tiedämme - eikä osallistu sen päätöksentekoon - mistä olemme myös tietoisia -, komissio voi tukea nimeämistä epäsuorasti. Sillä olisi epäilemättä myönteinen vaikutus äänestysmenettelyyn osallistuvien käsityksiin.
<P>
Yhtenä vaihtoehtona ehdotan muodollista lausumaa, jossa Euroopan komissio tukee tätä hanketta, koska muut kansainväliset järjestöt, kuten FAO ja Maailman terveysjärjestö, sekä tiedeyhteisöt ja akateemiset yhteisöt antavat tällaisia lausumia.
<P>
Tulevan hallintasuunnitelman osalta katsomme tietysti, että komission olisi oltava siinä mukana antamalla tukensa mahdollisesti ehdotettaville ylikansallisille erityistoimille tai osallistumalla niihin. Viime vuosi oli kulttuurienvälisen vuoropuhelun teemavuosi, ja yksi nimeämistä tukevista valtioista on naapurimme Välimerellä, Marokon kuningaskunta. Kaikki tämä on hyvin tärkeää ottaen huomioon, että komissio on kiinnostunut edistämään eurooppalaisten terveellisiä ruokavalioita ja elintapoja, kuten mainitsitte.
<P>
Komissio voisi myös auttaa tuen saamisessa nimeämiselle ja yhteistyön rakentamisessa. Se voisi käyttää tässä diplomatiaa, kun otetaan huomioon komission nauttima kunnioitus erityisesti EU:hun kuulumattomissa Välimeren maissa sekä Välimeren alueen ja Euroopan unionin ulkopuolellakin. Arvoisa komission jäsen, komissio voisi tietysti osoittaa olevansa käytettävissä tulevina kuukausina mahdollisesti käynnistettävien toimien organisointiin tai niitä koskevaan yhteistyöhön.
<SPEAKER ID="048" NAME="Jorgo Chatzimarkakis">
ALDE-ryhmän puolesta. - (DE) Arvoisa puhemies, suuret kiitokset jäsen Parishille hänen kysymyksestään ja kiitokset myös komission jäsenelle vastauksesta. Euroopalla on monia asioita, joita kadehditaan kaikkialla maailmassa: muotimme, elämäntyylimme, sosiaaliturvajärjestelmämme - ja yhä enenevässä määrin ruokavaliomme. Meidän Euroopassa kannattaisi kiinnittää huomiota kaikkein terveellisimpään ruokavalioon, nimittäin Välimeren ruokavalioon.
<P>
Selventääkseni tätä määritelmää totean, että Välimeren ruokavalion juuret ovat ravitsemusmallissa, joka on tyypillinen suurelle osalle Kreikkaa, Kreetan saari mukaan luettuna, ja Etelä-Italialle - siitä se on saanut nimensäkin. Sen tärkein osatekijä on, kuten komission jäsen jo mainitsi, oliiviöljy. Tämä on jälleen yksi syy - ja osoitan sanani paitsi komission jäsenelle Špidlalle myös koko komissiolle - suojella tätä alkuperäistä eurooppalaista tuotetta entistäkin paremmin.
<P>
Välimeren ruokavalio koostuu yhä edelleen runsaskuituisesta leivästä, suuresta määrästä hedelmiä ja vihanneksia - minkä vuoksi pidämme myönteisenä komission kouluhedelmäjärjestelmää -, kalasta, kohtuullisina määrinä käytettävistä maitotaloustuotteista ja myös viinistä. On osoitettu tieteellisesti - tämä johtopäätös tehtiin British Medical Journal -julkaisun syyskuun 2008 numerossa -, että Välimeren ruokavalio auttaa vähentämään sydän- ja verisuonitauteja, tyypin 2 diabetesta - nykyajan eurooppalaista epidemiaa - ja syöpää sekä lieventämään Alzheimerin ja Parkinsonin tautien vaikutuksia. Tätä havainnollistaa käynti hautausmailla Kreetalla, saarella, josta isäni on kotoisin: asian ymmärtää täysin nähdessään, miten iäkkäiksi ihmiset siellä elävät.
<P>
Meidän on siten tehtävä kaikkemme lisätäksemme Välimeren ruokavalion kannattajien määrää Euroopassa ja muuallakin, ja sen sisällyttäminen maailmanperintöluetteloon on tärkeä askel tässä suhteessa. Haluan kiittää komissiota sen pyrkimyksistä.
<P>
Meidän on kuitenkin myös tiedostettava, että jos Kiina ja Intia omaksuvat amerikkalaiset ruokailutottumukset, kuten yhä enemmän tapahtuu, tällä on kolmenlaisia kielteisiä vaikutuksia. Ensinnäkin maailman väestön terveys heikkenee. Toiseksi voimaperäinen karjatalous lisääntyy kaikkine ympäristöhaittoineen. Kolmas vaikutus koskee metaanintuotantoa, koska suurin osa käytettävästä lihasta on nauhanlihaa. Karja tuottaa metaania, mikä on huono asia maapallon ilmastolle. Tämän vuoksi on niin tärkeää ottaa tämä nimenomainen askel. Kiitän vielä kerran jäsen Parishia.
<SPEAKER ID="049" NAME="Sebastiano  Musumeci" AFFILIATION="Nello">
UEN-ryhmän puolesta. - (IT) Arvoisa puhemies, arvoisa komission jäsen, hyvät kollegat, Euroopan unionin päätös tukea Välimeren ruokavalion nimeämistä Unescon maailmanperintökohteeksi muistuttaa meitä ennen kaikkea kansojen, joiden suhde maahan on tiivis, oikeudesta identiteettinsä suojeluun. Italian, Espanjan, Kreikan ja Marokon osoittama institutionaalinen sitoutuminen ei voi kuitenkaan rajoittua yksinomaan tämän arvostetun tunnustuksen saamiseen.
<P>
Meidän on mielestäni rakennettava uudelleen nykyisin yhä heikompi ja hauraampi yhteys maataloustuotannon ja päivittäiselintarvikkeiden välillä. Meidän on toisin sanoen kannustettava kuluttajia olemaan perillä terveellisen ruokavalion periaatteista ja tuotannon kausiluonteisuudesta. Tuotteiden on oltava jälleen luonnonmukaisia, eivätkä ne saa sisältää lisäaineita ja kemiallisia säilöntäaineita. Kansainvälinen tiedeyhteisö vakuuttaa meille, että tällaisten tuotteiden käyttäminen alentaa merkittävästi kuolleisuutta. Ajattelen esimerkiksi ekstra-neitsytoliiviöljyä, viiniä ja hedelmiä sekä erityisesti sisilialaisia veriappelsiineja, jotka ovat ainutlaatuisia maailmassa runsaasti antioksidantteja sisältävän värinsä vuoksi.
<P>
Lopuksi toivon, että muut Välimeren maat voivat yhtyä tähän tavoitteeseen, ja koska tarvitaan erityistä strategiaa, vain komissio voi ottaa johtavan roolin ja toimia tässä yhteydessä tulkkina.
<SPEAKER ID="050" NAME="Pedro Guerreiro">
GUE/NGL-ryhmän puolesta. - (PT) Aloitteita, joilla pyritään edistämään ja suojelemaan erilaisia kulttuureita, erityisesti ruoan osalta, on pidettävä myönteisinä. Esimerkki tästä on Välimeren ruokavalion nimeäminen maailmanperintökohteeksi, mitä Unescon asiasta vastaavan komitean on määrä käsitellä vuonna 2009.
<P>
Tällaisen tavoitteen toteuttaminen voi osaltaan auttaa säilyttämään, edistämään ja tekemään tunnetuksi ruokavaliota, joka on vallitsevana Välimeren maissa ja jonka monet ravintofysiologit ja muut asiantuntijat ovat osoittaneet olevan terveellinen. Tämä ruokavalio perustuu, kuten täällä on jo mainittu, Välimeren alueen perinteisiin tuotteisiin, kuten hedelmiin ja vihanneksiin, oliiviöljyyn, kalaan, viljoihin, pähkinöihin, mausteyrtteihin, maitotaloustuotteisiin, lampaan- ja vuohenlihaan sekä viiniin.
<P>
Näitä terveellisiä ravintotottumuksia noudattavien ihmisten määrä on kuitenkin ollut laskussa.
<P>
Muista johdonmukaisista ja tarpeellisista poliittisista aloitteista katsomme, että on ryhdyttävä tehokkaisiin toimiin Välimeren alueen perinteisen tuotannon tukemiseksi erityisesti yhteisessä maatalouspolitiikassa ja yhteisessä kalastuspolitiikassa. Tällaiset toimet olisi kohdennettava pienimuotoiseen maatalouteen ja perheviljelyyn sekä näillä alueilla toimiviin kalastajiin niiden tuotannon takaamiseksi. Toimien olisi tuotettava lisäarvoa perinteisille tuotteille ja käsityöläistuotteille sekä kannustettava paikallismarkkinoiden kehittymistä.
<P>
Pääasiassa tarvitaan toimia, joilla torjutaan maataloustoiminnan yhä nopeampaa supistumista ja väestön vähenemistä, jotta he voivat tietämyksensä turvin jatkaa näiden perinteisten laatutuotteiden tuotantoa ja turvata näin sen.
<P>
Kaikki nämä kysymykset ja toimet kuuluvat Euroopan komission toimivaltaan.
<SPEAKER ID="051" NAME="Luis Manuel Capoulas Santos" AFFILIATION="PSE">
(PT) Arvoisa puhemies, hyvät kollegat, ei ole kovinkaan tavallista, että yhdessä aiheessa yhdistyy samanaikaisesti ja myönteisellä tavalla kolme hyvin tärkeää kysymystä, nimittäin terveys, kulttuuri ja talous. Välimeren ruokavalio onnistuu tässä täydellisesti.
<P>
Terveyden näkökulmasta vaikuttaa siltä, ettei tuoreisiin ja luonnonmukaisiin ruoka-aineisiin perustuvan ruokavalion etuja ihmisen terveydelle enää kyseenalaisteta tieteen piirissä. Kuten täällä on jo mainittu, Välimeren ruokavalioon kuuluu viljoja, riisiä, palkokasveja, pähkinöitä, hedelmiä ja vihanneksia, paljon kalaa, ruokavalion pääasiallisena rasvana oliiviöljyä ja kohtuullisesti käytettynä viiniä.
<P>
Kulttuurin näkökulmasta näiden tuotteiden tuotantojärjestelmiin, jalostukseen ja kulutukseen liittyy esi-isiltä perittyjä tekniikoita ja perinteitä, jotka ovat peräisin kreikkalais-roomalaista kulttuuria edeltäneeltä ajalta ja jotka näkyvät monessa suhteessa yhä Välimeren alueen yhteisöjen käytännöissä, tavoissa ja tekniikoissa.
<P>
Talouden näkökulmasta erityisesti maatalouteen, kalastukseen ja maaseutumatkailuun, jotka ovat hyvin tärkeitä väestökadon ehkäisemisessä ja maaseutu- ja rannikkoalueiden elinvoimaisuuden säilyttämisessä, liittyvillä toiminnoilla on edelleen hyvin huomattava sosiaalis-taloudellinen vaikutus. Samanaikaisesti, ja omituista kyllä juuri maatalouden kohdalla, ne edustavat kaikkein kilpailukykyisimpiä tuotantomuotoja Euroopan unionissa ja ovat aina saaneet vähiten rahoitustukea yhteisessä maatalouspolitiikassa.
<P>
Kaikkien näiden syiden vuoksi Espanjan viranomaisten aloite Välimeren ruokavalion nimeämisestä Unescon maailmanperintökohteeksi ansaitsee lämpimän vastaanoton. Mielestäni on Euroopan unionin tehtävä ja velvollisuus tehdä kaikki voitava tähän päätökseen vaikuttamiseksi, koska se ei ole yhden maan tai maaryhmän vaan koko unionin etujen mukaista.
<SPEAKER ID="052" NAME="Salvatore Tatarella" AFFILIATION="UEN">
(IT) Arvoisa puhemies, arvoisa komission jäsen, hyvät kollegat, liikalihavuudesta on tulossa vakava ja suuri ongelma kaikkialla Euroopassa, erityisesti nuorten keskuudessa. Jos haluamme huolehtia lastemme terveydestä, paras tapa onnistua siinä on asiantuntijoiden mukaan se, että päivittäisessä ruokailussa aletaan jälleen noudattaa Välimeren keittiön perinteitä. Se on ainoa henkivakuutus, johon talouskriisit eivät voi koskaan vaikuttaa.
<P>
Tunnettu italialainen kokki ja Välimeren ruokavalion nimeämistä maailmanperintökohteeksi käsittelevän asiantuntijakomitean jäsen Alfonso Iaccarino kannattaa paluuta luonnonmukaisiin ja yksinkertaisiin ruoka-aineisiin sekä perinteikkääseen, monipuoliseen ja laadukkaaseen ruoanvalmistukseen. Välimeren ruokavalio ei tarkoita vain leivän ja pastan runsasta käyttöä vaan käsittää myös liikunnan ja kokonaisen elämäntavan. Ekstra-neitsytoliiviöljyyn ja hyvään viiniin perustuvalla Välimeren ruokavaliolla on erinomaisia terveysvaikutuksia: oliiviöljy alentaa veren kolesteroliarvoja, ja viinillä on kohtuullisesti käytettynä antioksidatiivinen vaikutus.
<P>
Välimeren ruokavalio on auttanut italialaisia rikkomaan Euroopan pitkäikäisyysennätyksen, ja Italiassa pituuden ja painon suhdetta kuvaava painoindeksi on maanosan paras. Totean lopuksi, että Italian senaatti hyväksyi äskettäin yksimielisesti asiakirjan, jossa puolletaan Välimeren ruokavalion nimeämistä maailmanperintökohteeksi. Toivon, että Euroopan parlamentti on samaa mieltä ja että komissio toimii sen mukaisesti.
<P>
(Puhemies keskeytti puhujan.)
<SPEAKER ID="053" NAME="Vincenzo Lavarra" AFFILIATION="PSE">
(IT) Arvoisa puhemies, arvoisa komission jäsen, hyvät kollegat, ensinnäkin haluan kiittää maatalouden ja maaseudun kehittämisen valiokunnan puheenjohtajaa Neil Parishia tämän kysymyksen esittämisestä valiokunnassa järjestetyn hyödyllisen asiantuntijakuulemisen jälkeen.
<P>
Välimeren ruokavalio on kiistatta osa maanosamme historiallista perintöä ja kulttuuriperintöä. Sen terveellinen perusta on myös kiistaton. Komission lihavuutta käsittelevässä valkoisessa kirjassa Välimeren ruokavalio mainittiin erinomaisena luonnonmukaisena lääkkeenä.
<P>
Välimeren ruokavalion terveyshyödyt on osoitettu tieteellisesti, ja niillä on erinomainen maine ulkomailla, erityisesti Yhdysvalloissa. Välimeren ruokavalion käsitettä on tämän seurauksena laajennettu siinä määrin, että sen alkuperäinen luonne on vääristynyt. Unescon tunnustus kannustaisi laatimaan määritelmän, jolla suojellaan tätä nimenomaista ruokavaliota. Sanoisin jäsen Parishille eurooppalaiseen gastronomiseen kulttuuriin kuuluvista ruokavalioista, että puhumme parhaillaan Välimeren ruokavaliosta, mutta se ei todellakaan ole ainoa ruokavalio hyvin rikkaassa eurooppalaisessa gastronomiassa.
<P>
Arvoisa komission jäsen, olette pitänyt kiinni edeltäjänne sitoumuksesta tunnustaa tämän aloitteen merkitys, ja kiitän teitä siitä. Olette korostanut, ettei teillä ole päätöksentekovaltuuksia Unescon menettelyn osalta. Katson kuitenkin, että voisitte antaa lausuman ja käyttää diplomatiaa...
<P>
(Puhemies keskeytti puhujan.)
<SPEAKER ID="054" NAME="Alessandro Battilocchio" AFFILIATION="PSE">
(IT) Arvoisa puhemies, arvoisa komission jäsen, hyvät kollegat, olemme hyvin perillä siitä, että Välimeren ruokavalio voi, kuten useat tutkimukset ovat vahvistaneet, auttaa torjumaan liikalihavuutta ja sydän- ja verisuonisairauksia ja että se vaikuttaa yleisesti ottaen hyvin myönteisesti ihmisten terveyteen monin eri tavoin.
<P>
Tarkoituksena ei kuitenkaan ole yrittää pakottaa kaikki EU:ssa noudattamaan Välimeren ruokavaliota tai suosia sitä muihin ruokavalioihin nähden, jotka ovat mukautuneet paremmin ei-välimerellisiin ilmastoihin ja alueisiin. Meidän tehtävämme on joka tapauksessa suojella Välimeren ruokavaliota ja määritellä sen sisältö ja ominaispiirteet, jotta voimme suojata sitä jäljittelyltä ja ulkoisilta vaikutteilta, jotka voisivat vahingoittaa sen imagoa ja arvoa.
<P>
Välimeren ruokavaliota pitäisi siten arvostaa samalla tavalla kuin kaikkia muita eurooppalaisen kulttuurin ilmentymiä, jotka ovat suojelun ja maailmanlaajuisen edistämisen arvoisia. Tätä mallia on yritetty matkia ympäri maailmaa, minkä vuoksi on tärkeää määritellä Välimeren ruokavalion erityisluonne ja suojella sitä, jotta vältetään koko eurooppalaisen perinnön häviäminen globalisaatioprosessissa.
<SPEAKER ID="055" NAME="Czesław Adam Siekierski" AFFILIATION="PPE-DE">
(PL) Välimeren ruokavaliota on syytä suojella ja edistää myös muista syistä. Nykymaailmassa, jota hallitsevat supermarketit ja pikaruoka, Välimeren keittiö on kiitettävä poikkeus, koska se on suosittu ja terveellinen. Sitä eivät keksineet ravintotieteilijät, vaan se on vuosisataisen sukupolvelta toiselle siirtyneen perinteen tulos.
<P>
Yli puolet Euroopan unionin väestöstä on ylipainoisia. Liikalihavia on peräti 15 prosenttia. Tämä ongelma koskettaa myös minua. Tilastot ovat hälyttäviä. Meidän pitäisi ryhtyä toimiin torjuaksemme tätä kielteistä suuntausta. Yksi tapa ratkaista ongelma on edistää terveellisiä ruokailutottumuksia, ja Välimeren ruokavalio kuuluu eittämättä tähän kategoriaan. Tieteellinen tutkimus on osoittanut, että se auttaa vähentämään sydän- ja verisuonisairauksien, erityisesti iskeemisen sydäntaudin, ja eri syöpien riskiä, ja sillä on myös myönteinen vaikutus keskimääräiseen elinaikaan.
<SPEAKER ID="056" NAME="Marios Matsakis" AFFILIATION="ALDE">
(EN) Arvoisa puhemies, ruokavalion tiedetään olevan tärkeä hyvää terveyttä edistävä tekijä. On kiistatonta tieteellistä näyttöä siitä, että Välimeren ruokavalio - joka perustuu Etelä-Euroopan, esimerkiksi Kreetan ja Kyproksen, asukkaiden perinteiseen ruokavalioon - pidentää elinikää ja edistää terveyttä, kun taas amerikkalaisvaikutteinen roskaruokaan perustuva ruokavalio - johon sisältyy muun muassa teollisesti jalostettuja hampurilaisia, sipsejä ja makeisia - lyhentää elinikää ja altistaa sairauksille. Hyvä ruokavalio on erityisen tärkeä lapsille. Aikooko komissio siten tehdä enemmän - paljon nykyistä enemmän - varmistaakseen, että jäsenvaltiot edistävät tehokkaasti Välimeren ruokavaliota kouluissa ja jopa kieltävät sellaisten ruokavalioiden, joiden on osoitettu olevan haitallisia lasten terveydelle, käytön kouluissa?
<P>
Arvoisa komission jäsen, en muuten aivan ymmärtänyt, miksi EU ei ole Unescon jäsen. Eikö sen pitäisi olla?
<P>
(Puhemies keskeytti puhujan.)
<SPEAKER ID="057" NAME="Ewa Tomaszewska" AFFILIATION="UEN">
(PL) Arvoisa puhemies, on parempi noudattaa terveellistä ruokavaliota ja välttää sairaudet kuin joutua turvautumaan kaikkein tehokkaimpaankin nykyaikaiseen sairaanhoitoon. Sairaanhoito, johon kuuluvat myös monimutkaiset leikkaukset ja jota erittäin korkeista kolesteroliarvoista kärsivät potilaat tarvitsevat, on myös kalliimpaa kuin yksinkertaiset, perinteiset ruoka-aineet. Tämä lähestymistapa on järkevä, koska se perustuu toimiviin ja hyviksi havaittuihin perinteisiin. Välimeren ruokavalio tuo terveyttä ja elämäniloa ja myös ehkäisee painon liiallista nousua. Pidän myönteisenä sitä, että Unesco on ottanut Välimeren ruokavalion maailmanperintöluetteloonsa.
<SPEAKER ID="058" NAME="Jean-Claude Martinez" AFFILIATION="NI">
(FR) Arvoisa puhemies, olen tyytyväinen, että tämän kysymyksen on esittänyt britti, nimittäin jäsen Parish. Se osoittaa, että roomalaiset sotilaat tekivät 2000 vuotta sitten oikein marssiessaan Isoon-Britanniaan mukanaan amfora oliiviöljyä ja viiniä. Tällä on väistämättä kaksi seurausta, nimittäin ensinnäkin se, että symbolisesta näkökulmasta on melko outoa sijoittaa virasto Helsinkiin, ja toiseksi se, että Euroopan komissio osoittaa arvostelukyvyn puutetta, kun se ei arvioi uudelleen seuraavia kysymyksiä: Ensinnäkin mantelituotannon tuen ottamista uudelleen käyttöön ja oliivituotannon vastaisia toimia erityisesti Andalusiassa ja koko Euroopassa. Toiseksi komission olisi lopetettava Välimerellä tonnikalaa pyytävien kalastajien ja eurooppalaisten viinitarhojen, joissa hävitetään viiniköynnöksiä, vastaiset toimet. Omasta puolestani haluaisin ehdottaa komission jäsenelle ja puheenjohtaja Barrosolle, että he järjestäisivät Portugalissa suuret pidot, joissa tarjottaisiin lampaanmaitojuustoa ja Samoksella tuotettua viiniä.
<P>
(Puhemies keskeytti puhujan.)
<SPEAKER ID="059" NAME="Vladimír Špidla">
komission jäsen. - (CS) Arvoisat parlamentin jäsenet, valkoisessa kirjassa määritetyn strategian mukaisesti komissio tukee kaikkia ehdotuksia ja prosesseja, joilla kannustetaan terveellisiä ruokailutottumuksia. Komissio tukee näitä aloitteita aktiivisesti. Se ei kuitenkaan voi tukea vain suppeasti määriteltyä ruokailutottumusten yhdistelmää, koska yksittäisten jäsenvaltioiden ja yksittäisten alueiden välillä on merkittäviä eroja ja koska eroja on esimerkiksi yksittäisten Välimeren maiden välilläkin. Tämä ei tietenkään millään tavalla mitätöi sitä, mitä sanoin ensimmäisessä puheenvuorossani, eli että komissio tukee ehdotusta Välimeren ruokavalion tunnustamisesta osaksi maailmanperintöä. Etenemme koko ajan tähän suuntaan, ja on tietysti selvää, että vaikka emme olekaan Unescon jäsen, on varmasti muita tapoja tukea tätä ehdotusta.
<P>
Arvoisat parlamentin jäsenet, haluan vastata erityisesti yhteen puheenvuoroon, josta olen täysin eri mieltä. En näe mitään syytä, miksi meidän pitäisi harkita uudelleen viraston sijaintia Suomessa. Olen täysin varma, että viraston työntekijät ovat täysin kykeneviä täyttämään viraston toimeksiannon ja puolustamaan sitä. Sijainnista päätettiin nähdäkseni asianmukaisesti ja järkevästi.
<SPEAKER ID="060" NAME="Puhemies">
(ES) En tiedä, onko jäsenvaltioiden tai ryhmien välillä suuria eroja, mutta varmaa on se, ettei keskustelussa ollut kuultavissa erimielisyyksiä. Aloite on uskoakseni saanut huomattavan yksimielistä tukea niin Saksassa, Puolassa, Yhdistyneessä kuningaskunnassa, Portugalissa, Espanjassa kuin Kyproksellakin.
<P>
Suuret kiitokset kaikille puhujille. Keskeytämme istunnon muutamaksi minuutiksi. Onnistuimme päättämään keskustelun ajoissa ja ennen kaikkea rauhallisessa ilmapiirissä, jossa voimme kaikki kuunnella, mitä toisilla on sanottavanaan. Tämä on hyvä alku monta täysistuntoa käsittävälle vuodelle. Istuntoa jatketaan klo 12 äänestyksillä.
<P>
(Istunto keskeytettiin klo 11.50 ja sitä jatkettiin klo 12.00.)
<SPEAKER ID="062" NAME="Francis Wurtz" AFFILIATION="GUE/NGL">
(FR) Arvoisa puhemies, hyvät kollegat, minun on valitettavasti kerrottava, että olemme juuri saaneet tietää, että Israelin panssarivaunujen ammukset ovat äsken osuneet pakolaisten auttamisesta Gazassa vastaavan Yhdistyneiden Kansakuntien viraston päämajaan. Kolme ihmistä on loukkaantunut, ja YK on päättänyt keskeyttää kaikki toimensa alueella.
<P>
Kun otetaan huomioon piakkoin käynnistyvä äänestys, mielestäni on tärkeää, että jokainen teistä on tietoinen tästä asiasta.
<P>
(Suosionosoituksia)
<SPEAKER ID="063" NAME="Puhemies">
(DE) Jäsen Wurtz, suuret kiitokset tästä tiedosta. Jos tieto pitää paikkansa, se tekee piakkoin alkavasta äänestyksestä entistäkin kiireellisemmän asian.
