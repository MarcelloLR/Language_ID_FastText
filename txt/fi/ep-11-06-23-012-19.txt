<CHAPTER ID="012-19">
19. Kuluttajan oikeudet (lopullinen äänestys) (
<SPEAKER ID="173" NAME="Andreas Schwab">
esittelijä. - (DE) Arvoisa puhemies, pidän lyhyen puheenvuoron. Kyseinen äänestys järjestettiin maaliskuussa ja nyt pidetään lopullinen äänestys. Koska meillä kesti kolme vuotta päästä tähän kompromissiin, haluaisin huomauttaa, että neuvosto ja komissio tekivät erityisen tehokasta yhteistyötä tässä asiassa. Erityisesti puheenjohtajavaltiot Unkari ja Belgia tekivät todella hyvää työtä. Muiden ryhmien kollegani Gebhardt, Rochefort, Turunen, Triantaphyllides ja Wieland sekä erityisesti te, arvoisa puhemies, toisena esittelijänä, olette antaneet tähän valtavan panoksen. Haluaisin kiittää teitä lämpimästi. Uskon, että tämä direktiivi merkitsee tärkeää askelta sisämarkkinoiden kehittämisessä kuluttajien ja yritysten edun kannalta.
<SPEAKER ID="174" NAME="Martin Schulz">
S&D-ryhmän puolesta. - (DE) Arvoisa puhemies, kuten tiedämme, tämä on demokraattinen toimielin, ja meidän on ajoittain sovellettava demokratian pelisääntöjä. Sen vuoksi esitän jälleen puheenvuoron nyt, kun pakettia ollaan saamassa valmiiksi. Minulla on tärkeä kysymys siitä ryhmäni puolesta. Teillä on selkeä enemmistö täällä esittämällenne kannalle. Tästä ei ole epäilystäkään ja olemme hyväksyneet tämän tilanteen, vaikka emme ole samaa mieltä kanssanne. Esittäisin kuitenkin kysymyksen, koska tätä prosessia ei ole vielä saatu päätökseen. Tähän kysymykseen annettu vastaus vaikuttaa merkittävästi siihen, mikä on ryhmämme lähestymistapa seuraaviin toimenpiteisiin.
<P>
Olemme esittäneet kaksi tärkeää näkökohtaa Wortmann-Koolin mietinnössä ja Ferreiran mietinnössä neuvostolle osoitetuissa kysymyksissä. Niissä esitetään parlamentin kanta ja pyydetään neuvostoa muuttamaan omaa kantaansa. Tämä on hyvä asia. Haluaisin tiedustella teiltä seuraavaa seikkaa: mitä aiotte tehdä, jos neuvosto ei muuta kantaansa? Hylkäättekö te paketin? Onko meillä toinen käsittely? Jos on, olemme valmiita toimimaan täysin kanssanne tässä asiassa. Vai hylkäättekö te paketin? Koska aiotte lykätä sitä, tämä on mielestäni erittäin tärkeä kysymys parlamentille.
<SPEAKER ID="175" NAME="Puhemies">
(EN) Hyvä Martin Schulz, annoin teille puheenvuoron, mutta en halua avata selkeästi poliittista keskustelua asiakirjasta, josta juuri äänestimme.
<P>
(Suosionosoituksia)
<P>
Tämä kestäisi kauan. Meillä on valtava määrä äänestyksiä. Poliittinen keskustelu jatkuu.
<P>
(Vastalauseita)
<P>
Annan puheenvuoron Joseph Daulille ja Guy Verhofstadtille ja sen jälkeen asia on käsitelty.
<SPEAKER ID="176" NAME="Joseph Daul">
PPE-DE-ryhmän puolesta. - (FR) Arvoisa puhemies, tiedätte, että esitän asiani aina lyhyesti.
<P>
Martin, me olemme oikeita demokraatteja, te kunnioitatte demokratiaa samoin kuin me. On totta, että on helpompaa voittaa kuin hävitä. Jatkamme neuvotteluita heinäkuun alussa ja lopullinen äänestys järjestetään neuvotteluiden jälkeen.
<SPEAKER ID="177" NAME="Guy Verhofstadt">
ALDE-ryhmän puolesta. - (EN) Arvoisa puhemies, haluaisin sanoa Martinille ryhmäni puolesta, että jatkamme tätä tärkeää pakettia koskevia toimia ja että äänestämme parlamentissa kaikista paketin osista.
<P>
Jatkamme näitä neuvotteluita ja jatkamme näitä toimia, joten voitte luottaa meihin. Tämän äänestyksen jälkeen luotan sosialistien rakentavaan apuun näiden toimien aikaansaamiseksi.
<SPEAKER ID="178" NAME="Rebecca Harms">
Verts/ALE-ryhmän puolesta. - (DE) Arvoisa puhemies, hyvät kollegat, luin tänä aamuna saksalaisesta päivälehdestä kolmen kollegani liikuttavan vetoomuksen Euroopan unionin tulevaisuudesta. Tällainen yhtenäisyyden osoitus on aina hyvin liikuttavaa. Kuitenkin on selvää, että kun kyseessä on rahoitusmarkkinoiden säänteleminen ja sosiaalisen oikeudenmukaisuuden tasapainoon saattaminen, tällainen yhtenäisyys on yksityiskohdiltaan heikkoa. Katson, että meidän ei pitäisi salata poliittisia erimielisyyksiä tässä vaiheessa, vaan meidän pitäisi väitellä ja keskustella avoimesti politiikan suunnasta jopa kriisiaikana. Teemme palveluksen EU:n kansalaisille.
<SPEAKER ID="179" NAME="Puhemies">
(EN) Komissio lähetti meille seuraavan lausuman parlamentin hyväksymistä tarkistuksista.
<P>
"Komissio muistuttaa sitoumuksestaan varmistaa, että jäsenvaltiot laativat vastaavuustaulukoita niiden hyväksymistä EU:n direktiiveihin liittyvistä täytäntöönpanotoimista ja että ne esittävät ne komissiolle saattaessaan EU:n lainsäädäntöä osaksi kansallista lainsäädäntöään. Tämä on EU:n kansalaisten etujen, paremman lainsäädännän ja oikeudellisen avoimuuden mukaista ja tällä helpotetaan arviointia siitä, ovatko kansalliset säännöt EU:n säännöksien mukaisia.
<P>
Komissio pahoittelee, että tukea ei ole annettu säännökselle, joka sisältyi Euroopan parlamentin ja neuvoston kuluttajien oikeuksia koskevaan direktiiviehdotukseen, jolla tarkistettiin neuvoston direktiiviä 93/13/ETY ja Euroopan parlamentin ja neuvoston direktiiviä 1999/44/EY ja jolla kumottiin neuvoston direktiivi 85/577/ETY ja Euroopan parlamentin ja neuvoston direktiivi 97/7/EY, jonka tarkoituksena oli tehdä vastaavuustaulukkojen laadinnasta pakollista.
<P>
Komissio voi hyväksyä kompromissin hengessä ja kyseisen ehdotuksen välittömän hyväksymisen varmistamiseksi, että asiakirjaan sisältyvä pakollinen säännös vastaavuustaulukoista korvataan asiaankuuluvalla johdanto-osan kappaleella, jossa jäsenvaltioita kehotetaan noudattamaan tätä käytäntöä.
<P>
Komission tämän asiakirjan vuoksi esittämää kantaa ei voida kuitenkaan pitää ennakkotapauksena. Komissio jatkaa ponnistelujaan, jotta Euroopan parlamentin ja neuvoston kanssa löydetään asianmukainen ratkaisu tähän horisontaaliseen institutionaaliseen kysymykseen.
