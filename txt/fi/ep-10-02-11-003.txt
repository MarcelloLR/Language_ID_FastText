<CHAPTER ID="003">
Ehdotus neuvoston direktiiviksi HOSPEEMin ja EPSUn laatiman terävien instrumenttien aiheuttamien tapaturmien ehkäisemistä terveydenhuoltoalalla koskevan puitesopimuksen täytäntöönpanosta (keskustelu)
<SPEAKER ID="007" NAME="Puhemies">
(EN) Esityslistalla on seuraavana keskustelu Elizabeth Lynnen ja Pervenche Berèsin EMPL-valiokunnan puolesta laatimasta päätöslauselmaesityksestä ehdotuksesta neuvoston direktiiviksi HOSPEEMin ja EPSU:n laatiman terävien instrumenttien aiheuttamien tapaturmien ehkäisemistä terveydenhuoltoalalla koskevan puitesopimuksen täytäntöönpanosta.
<SPEAKER ID="008" NAME="Elizabeth Lynne">
laatija. - Arvoisa puhemies, Euroopan unionissa sattuu joka vuosi yli miljoona ehkäistävissä olevaa neulanpistotapaturmaa terveydenhuoltoalalla. Monet loukkaantuneista ja heidän perheensä joutuvat odottamaan tuskaisina saadakseen selville, ovatko saaneet HIV:n tai C-hepatiitin kaltaisen veren kautta tarttuvan infektion.
<P>
Tällaisesta tapaturmasta seuraava infektioriski ei ole vähäinen. Asiantuntijoiden mukaan infektiomahdollisuus on B-hepatiitin osalta yksi kolmesta, C-hepatiitin osalta yksi 30:stä ja HIV:n osalta yksi 300:sta. Esitän esimerkkinä Juliet Youngin tapauksen. Juliet oli sairaanhoitaja, joka kuoli vuonna 2008, seitsemän vuoden kuluttua siitä, kun oli saanut HIV-tartunnan ottaessaan tartunnan saaneelta potilaalta verinäytettä lontoolaisessa sairaalassa. Juliet pisti vahingossa peukaloonsa neulalla sen heilahdettua näytettä otettaessa. Sitten on esimerkki vankilassa työskennelleestä hammashoitajasta, joka sai piston neulasta, jota oli käytetty A-hepatiittia, B-hepatiittia ja C-hepatiittia kantaneella vangilla, joka oli myös HIV-positiivinen. Kuvitelkaa hänen tuskaista odotustaan. Nyt hän on saanut kuulla saaneensa C-hepatiittitartunnan. Tämä hoitaja, kuten monet hänen kaltaisensa, jatkavat kampanjointia tässä asiassa.
<P>
Tutustuin asiaan ensi kertaa vuonna 2004 vieraillessani Health First Europen kehotuksesta eräässä vaalipiirini sairaalassa ja sittemmin saman vuoden Maailman AIDS-päivänä 1. joulukuuta emännöidessäni Stephen Hughesin kanssa näyttelyä täällä parlamentissa. Terveydenhuoltoalan työntekijöitä kaikkialta Euroopan unionista tuli vierailulle, vierailulle tänne parlamenttiin, kaivaten kipeästi apuamme. Ne teistä, joilla oli mahdollisuus tavata näitä sairaanhoitajia ja muita terveydenhuoltoalan työntekijöitä, eivät voineet välttyä liikuttumasta heidän ahdingostaan, ja vuonna 2006 annoimme parlamentin päätöslauselman suosituksista eurooppalaisten terveydenhuoltoalan työntekijöiden suojaamiseksi veren kautta tarttuvilta infektioilta, jotka johtuvat neulojen aiheuttamista loukkaantumisista. Päätöslauselmassa kehotettiin komissiota esittämään lainsäädäntöehdotus biologisista tekijöistä annetun direktiivin 2000/54/EY tarkistamisesta kolmen kuukauden kuluessa. Ehdotusta ei koskaan saatu, mutta minä ja Stephen Hughes emme luopuneet taistelusta.
<P>
Olen tehnyt lukuisia tarkistuksia mietintöihin ja päätöslauselmiin ja vaatinut toimia, puhunut yli kymmenen kertaa asiasta täysistunnossa ja esittänyt lukemattomia parlamentin kysymyksiä. Komission jäsen Špidlan kanssa järjestettyjen tapaamisten jälkeen meille kerrottiin vuonna 2008, että komissio valmistelee ehdotusta ja että ratkaisu oli lähellä. Tämä kuitenkin peruuntui viime hetkellä, kun työmarkkinaosapuolet lupasivat vihdoinkin pyrkiä sopimukseen, mikä oli kovin turhauttavaa.
<P>
Kattava sopimus välttämättömistä vaatimuksista saatiin lopulta aikaan työmarkkinaosapuolten kesken kesällä 2009. Päätöslauselmassani tuetaan sopimusta koko sydämestä. Neuvoston on hyväksyttävä ehdotettu direktiivi kiireesti, jotta komissio voi varmistaa, että pikainen täytäntöönpano on tehokasta. Terveydenhuoltoalan työntekijät kaikkialla Euroopassa luottavat meihin. Terveydenhuoltoalan työntekijämme eivät voi odottaa eikä heidän enää pidä joutua vaaraan. Nyt on todellakin aika toimia päättäväisesti.
<SPEAKER ID="009" NAME="Stephen Hughes">
laatija. - (EN) Arvoisa puhemies, on kyse tärkeästä terveyttä ja turvallisuutta koskevasta lainsäädännöstä. Liz esitteli sen taustaa. Sitä on valmisteltu todella kauan - kuusi vuotta ensimmäisestä tapaamisestamme, kuten hän kertoi. On hauska nähdä komission jäsen Andor täällä tänä aamuna, mutta tavallaan on harmi, ettei komission jäsen Špidla ole täällä. Olemme usein kritisoineet häntä täällä parlamentissa, mutta tänään olisimme voineet onnitella häntä siitä, että hän lopulta teki aloitteen neulojen ja muiden terävien instrumenttien aiheuttamilta tapaturmilta suojaamista koskevasta ehdotuksesta.
<P>
Me taivuttelimme häntä pitkään. Itse asiassa hänen yksikkönsä neuvoi häntä olemaan toimimatta todeten, että työntekijöiden suojelemisesta vaaroilta, jotka liittyvät biologisille tekijöille altistumiseen, vuonna 2000 annettu direktiivi yhdessä riskinarvioinnin tekijöistä vuonna 1989 annetun puitedirektiivin kanssa olisivat riittäviä ehkäisemään tällaiset tapaturmat, mutta lopulta saimme vakuutettua hänen henkilöstönsä siitä, että kun tapaturmia on yli miljoona vuodessa, jotain on selvästi pielessä. Tarvittiin erityislainsäädäntöä, sellaista kuin Yhdysvalloissa ja osissa Espanjaa, joissa se toimii hyvin tehokkaasti.
<P>
Lopulta komission jäsen suostui toimiin ja, kuten Liz kertoi, hän laati vuonna 2008 tarkistuksen vuoden 2000 direktiiviin, mutta sitten julkisten palvelujen ammattiliitot HOSPEEM ja EPSU, ilmaisivat halukkuutensa laatia sopimuksen. Ne laativat sopimuksen. Olen siitä iloinen. Sopimus on hyvä, mutta tietyissä osissa on hieman epäselvyyksiä. Tämän vuoksi olen esittänyt työllisyysvaliokunnan hyväksymän tarkistuksen, jotta komissio julkaisisi direktiivin mukana ohjeet sen sujuvan ja yhdenmukaisen kansalliseen lainsäädäntöön sisällyttämisen varmistamiseksi kaikissa jäsenvaltioissa.
<P>
Tuemme täysin komission ehdotusta direktiiviksi, ja ymmärrämme, ettei työmarkkinaosapuolten väliseen sopimukseen voida puuttua. Me emme voi muuttaa sitä. Neuvosto ei voi muuttaa sitä. Se on niiden välinen sopimus. Sopimuksen merkittävimpään osaan, sen kuudenteen lausekkeeseen, joka koskee poistamista, ehkäisyä ja suojelua, liittyy kuitenkin valitettavasti hieman epäselvyyttä riskinarvioinnin osalta ja sen osalta, mitä ehkäiseviä tekijöitä työnantajien täsmällisesti on pantava täytäntöön ja koska.
<P>
Jos tätä epäselvyyttä ei tarkenneta, on vaarana, että direktiiviä sovelletaan hyvin eri tavoin. Tämän vuoksi kehotamme komissiota laatimaan täytäntöönpanoa koskevia suuntaviivoja auttaakseen työnantajia ymmärtämään vaarat ja tarvittavat ehkäisytoimenpiteet direktiivin johdonmukaisen soveltamisen varmistamiseksi.
<P>
Neulanpistotapaturmat ovat yleisimpiä ja vaarallisimpia terävien instrumenttien aiheuttamista tapaturmista. Aina, kun onttoa neulaa käytetään potilaaseen, on olemassa neulanpistotapaturman vaara, joka voi johtaa terveydenhuoltoalan työntekijän vakavaan infektioon, sillä ontto neula säilöö potilaan verta tai muita ruumiin nesteitä.
<P>
Valtava määrä puolueettomasti saatua näyttöä osoittaa, että entistä paremman koulutuksen, turvallisempien työtapojen ja sellaisten lääketieteellisten instrumenttien käyttöönotolla, joissa on sisäänrakennettuja turvallisuusteknisiä mekanismeja, ehkäistään suurin osa neulanpistotapaturmista. Kaikki nämä asiat ovat välttämättömiä, eivät vain osa - nämä ovat kaikki välttämättömiä asioita.
<P>
Tutkimukset ovat myös osoittaneet, että minkä tahansa näistä kolmesta osatekijästä toteuttamatta jättäminen vähentää merkittävästi niiden vaikutusta. Vastaavasti yritykset ottaa käyttöön sisäänrakennettuja turvallisuusteknisiä mekanismeja vain tietyillä aloilla tai tiettyjen potilaiden osalta ovat epäkäytännöllisiä ja tehottomia.
<P>
Yhdysvaltojen, Kanadan ja Espanjan osien kaltaisissa valtioissa, joissa on voimassa tehokas lainsäädäntö, määrätään selvästi, että kaikki kolme osatekijää on toteutettava neulanpistotapaturmien ehkäisemiseksi. Ei ole sattumaa, että lainsäädännöt vastaavat tässä toisiaan. Pyrimme siis poistamaan kuudenteen lausekkeeseen liittyvän epäselvyyden julkaisemalla suuntaviivat.
<P>
Liz mainitsi neulanpistotapaturmiin joutuneiden kokeman trauman. Olen asiaa koskevan kuuden vuoden työskentelymme aikana tavannut ihmisiä, jotka ovat kokeneet neulanpistotapaturman, ja korostan juuri tätä tarumaa. Olen tavannut lääkärin, joka luopui ammattinsa harjoittamisesta neulanpistotapaturman vuoksi. Olen tavannut henkilön, jolla on HIV-tartunta neulanpistotapaturman vuoksi. Olen tavannut ihmisiä, jotka eivät ole saaneet tartuntaa, mutta varmaa tietoa edelsi kuukausien epävarmuus tästä. Olen tavannut myös jätteiden kerääjiä ja vankilatyöntekijöitä, jotka ovat kokeneet neulanpistotapaturman. Heitä tämä sopimus ei koske. Se on toinen asia, jota meidän on tarkasteltava tulevaisuudessa.
<P>
Sopimus on kuitenkin hyvä, ja uskon, että jos saamme aikaan hyvät ohjeet sen soveltamisesta kaikkialla Euroopan unionissa, olemme kaikki tehneet hyvää työtä ja voimme toivottavasti vähentää merkittävällä tavalla neulanpistotapaturmien vuosittaisten miljoonan uhrin määrää.
<SPEAKER ID="010" NAME="László Andor">
komission jäsen. - (EN) Arvoisa puhemies, haluan kiittää parlamenttia sen tässä asiassa tekemästä työstä. Erityisesti haluan kiittää esittelijää, jäsen Lynneä, hänen erinomaisestaan työstään komission ehdotusta koskevan päätöslauselman laadinnassa sekä hänen useiden vuosien ponnisteluistaan sairaaloiden ja terveydenhuoltoalan työntekijöiden terveyden ja turvallisuuden parantamiseksi.
<P>
Tiedän, että parlamentti on jakanut tämän huolen pitkään. Työterveyden ja -turvallisuuden edistämisestä 24. helmikuuta 2005 annetussa parlamentin päätöslauselmassa kehotettiin tarkistamaan biologisille tekijöille altistumista työssä koskevaa direktiiviä 2000/54/EY. Parlamentti antoi myös heinäkuussa 2006 päätöslauselman, jossa se kehotti komissiota esittämään ehdotuksen kyseisen direktiivin tarkistamisesta.
<P>
Vastauksena Euroopan parlamentille komissio käynnisti Euroopan unionin työmarkkinaosapuolten kaksivaiheisen kuulemisen perussopimuksen määräysten mukaisesti. Kuulemisen seurauksena kaksi eurooppalaista sairaala- ja terveydenhuoltoalalla toimivaa työmarkkinaosapuolta, Euroopan terveydenhuoltoalan työnantajayhdistys ja Euroopan julkisten alojen ammattiliittojen federaatio, neuvottelivat menestyksekkäästi puitesopimuksesta heinäkuussa 2009. Kuten tiedätte, komission ehdotuksella pyritään sopimuksen täytäntöönpanoon.
<P>
Me kaikki tiedämme, että neulojen ja muiden terävien instrumenttien aiheuttamat tapaturmat ovat yksi yleisimmistä ja vakavimmista Euroopan terveydenhuoltoalan työntekijöihin kohdistuvista riskeistä erityisesti tietyillä osastoilla ja toiminta-aloilla, kuten poliklinikoilla, tehohoidossa ja kirurgisissa operaatioissa. Olen enemmän kuin iloinen siitä, että päätöslauselmassanne todetaan, että komission ehdotus sisältää parlamentin 6. heinäkuuta 2006 antaman päätöslauselman pääkohdat. Itse asiassa komissio toivoi näiden kohtien sisällyttämistä sopimukseen.
<P>
Olen myös samaa mieltä kanssanne siitä, että tämän sopimuksen voimaantulo on hyvin merkittävä panos sairaaloissa ja terveydenhuoltoalalla työskentelevien suojelemiseksi. Sopimuksella ja neuvoston toivottavasti hyväksymällä direktiiviehdotuksella sairaaloiden ja terveydenhuoltoalan työntekijät hyötyvät yhdennetystä lähestymistavasta, jossa vahvistetaan toimintatavat riskinarvioinnissa, riskien ehkäisemisessä, koulutuksessa, tiedottamisessa, tietoisuuden lisäämisessä ja niin edelleen. Nämä toimenpiteet, jotka ovat myös vähimmäisvaatimuksia, eivät ole pelkästään toivottuja vaan aivan välttämättömiä.
<P>
Lopuksi haluan vielä kiittää teitä komission ehdotuksen tukemisesta, ja toivon neuvoston hyväksyvän sen varsin pian.
<SPEAKER ID="011" NAME="Raffaele Baldassarre">
PPE-ryhmän puolesta. - (IT) Arvoisa puhemies, hyvät kollegat, kuten täällä on jo todettu, neulanpistot ja muut terävät instrumentit ovat yleisimpiä Euroopan terveydenhuoltohenkilöstön kohtaamia riskejä, joten ne ovat vakava ongelma niin terveydenhuoltoalalla kuin yhteiskunnassa yleensä.
<P>
Komission ehdotuksella pyritään siihen, että neuvosto voisi panna täytäntöön Euroopan terveydenhuoltoalan työnantajayhdistyksen ja Euroopan julkisten alojen ammattiliittojen federaation allekirjoittaman puitesopimuksen.
<P>
Sopimuksen päätavoite on varmistaa työntekijöiden entistä parempi suojelu kaikilta lääketieteessä käytettävien terävien esineiden aiheuttamilta tapaturmavaaroilta. Tämän vuoksi sopimus on merkittävä askel eteenpäin sairaala-alan turvallisuuden lisäämiseksi. Kuten me kaikki myönnämme, terävien esineiden aiheuttamien tapaturmien seuraukset voivat olla hyvin vakavia ja aiheuttaa hepatiitti- ja aids-tartuntojen leviämistä.
<P>
Tämän lisäksi on korostettava, että ongelmaan on otettava yhdennetty ja samalla realistinen lähestymistapa. Tämän osalta katson, etteivät sopimuksesta seuraavat hallinnolliset, rahoitusta koskevat ja oikeudelliset velvoitteet saa olla liiallisia eivätkä ne saa haitata terveydenhuoltoalalla toimivien pienten ja keskisuurten yritysten kehitystä, tai näillä yrityksillä voi olla merkittäviä vaikeuksia sopimusehtojen noudattamisessa.
<P>
Aivan yhtä suotavaa on lisäksi odotettu - odotetun lisäksi sanoisin myös toivottu - jäsenvaltioiden mahdollisuus hyväksyä tehokkaampia säännöksiä ja toimenpiteitä kuin sopimuksen sisältämät työntekijöiden suojelemiseksi.
<P>
Lopuksi kehotan komissiota valvomaan sopimuksen soveltamista ja tiedottamaan asiasta säännöllisesti parlamentille, joka on usein kiinnittänyt asiaan huomiota, varmistaakseen sopimuksen asianmukaisen seurannan ja sen, että tarvetta tuleviin tarkistuksiin tutkitaan huolellisesti.
<SPEAKER ID="012" NAME="Alejandro Cercas" LANGUAGE="ES">
Arvoisa puhemies, minäkin haluan aluksi onnitella kollegaani Lynneä hänen erinomaisesta työstään valiokunnassamme, hänen kyvystään sovittaa yhteen kaikki näkemykset sekä hänen näin pitkään tekemästään työstä.
<P>
Onnittelen myös komission jäsen Andoria. Olette toista päivää komission jäsen ja olette aloittanut työnne hyvin vastuualoillanne. Lisäksi on myös toinen, mikrorahoitusta koskeva direktiivi, joka on ollut parlamentin huolenaiheena jo jonkun aikaa. Saatte kunnian myös ratkaista kahden päivän sisällä kaksi ongelmaa, jotka avaavat monille eurooppalaisille suuria mahdollisuuksia. Kiitän myös komission jäsen Špidlaa hänen tarjoamastaan avusta tässä asiassa.
<P>
Teille on jo kerrottu, että puitesopimus on hyvin merkittävä oikeudellinen väline terveydenhuoltoalan työntekijöille, enkä tuhlaa liikaa aikaa siitä muistuttamiseen. Terveydenhuoltoalan henkilöstöön kohdistuu vuosittain yli miljoona onnettomuutta, joihin liittyy vakavia terveysriskejä, kuten virusinfektiot, C-hepatiitti, AIDS ja niin edelleen. Tällä ei kuitenkaan ole merkitystä pelkästään terveydenhuoltoalan työntekijöiden, vaan myös sairaaloiden potilaiden ja heidän perheidensä kannalta. Pohjimmiltaan tällä välineellä suojellaan entistä paremmin miljoonia eurooppalaisia.
<P>
Olemmekin saavuttaneet tämän pitkällä matkalla, jolle parlamentti lähti koputtaen komission ja neuvoston ovia, ja meidän on muistettava jäsen Hughesin koko pitkän prosessin ajan tekemä eriomainen työ.
<P>
Voin kenties lyhyesti selittää, miksi parlamentin sosialistijäsenet ovat tänään niin tyytyväisiä. Minusta tänään on syytä mainita pari seikkaa.
<P>
Ensinnäkin mainitsen terveyden ja turvallisuuden merkityksen työpaikoilla. On ehdottoman tärkeää luoda työympäristö, joka on mahdollisimman turvallinen työntekijöille, perheille ja kansalaisille. Inhimilliseltä kannalta täällä on jo viitattu tällaisten tapaturmien vaikutuksista työntekijöihin ja kaikkiin kansalaisiin, mutta on myös taloudellisia vaikutuksia. Bilbaon viraston edustaja puhui muutama päivä sitten täällä parlamentissa joistakin viraston kampanjoista terveyden ja turvallisuuden edistämiseksi ja paljasti jopa taloudellisten tutkimusten tuloksia, jotka osoittivat, että esimerkiksi Australiassa onnettomuuksien ja sairauksien kustannukset ovat yli kuusi prosenttia kansantalouden BKT:sta. Minkälainen hinta maksetaan sosiaaliturvan puutteesta? Minkälainen hinta maksetaan hygienian ja turvallisuuden puutteesta työpaikoilla? Tämän vuoksi on kyse investoinnista inhimilliseen pääomaan, mutta myös investoinnista sivilisaatioon ja taloudellisesta investoinnista.
<P>
Toinen asia on ehkäisyn merkitys, sillä ehkäisy on parempi kuin hoito. Toimiin on siis ryhdyttävä ennen kuin onnettomuuksia tapahtuu, niiden ehkäisemiseksi. Ehkäisy, joka on monimutkainen asia, edellyttää tietoisuuden lisäämistä, tiedottamista, koulutusta ja valvontaa kaikkien näiden tehtävien osalta.
<P>
Kolmanneksi on tärkeää mainita tässä vaiheessa myös työmarkkinaosapuolten, ammattiliittojen merkitys. Ilman niitä tätä puitesopimusta ei varmasti olisi olemassa, eikä olisi myöskään minkäänlaista suojelua. Toisinaan ihmiset arvostelevat ammattiliittoja siitä, että ne aiheuttavat yhteiskunnalle kustannuksia, mutta silloin unohdetaan niiden tarjoamat valtavat edut, sillä juuri ne ovat sellaisten merkittävien työpaikkojen toimintatapojen takana kuten tämä puitesopimus.
<P>
Lopuksi minun on mainittava tämän parlamentin merkitys, sillä sen on puolustettava kantaansa julkiselle mielipiteelle ja yhteisön muille toimielimille, koska ilman parlamenttia tätä sopimusta ei olisi, ja parlamentin neuvoston ja komission kanssa tekemä yhteistyö on ollut esimerkillistä. Arvostan puheenjohtajavaltio Espanjan tukea ja toivon tämän toimivan hyvänä ennakkotauksena toimielintemme välisen uuden yhteistyövaiheen alussa.
<SPEAKER ID="013" NAME="Elizabeth Lynne">
ALDE-ryhmän puolesta. - (EN) Arvoisa puhemies, en aikonut käyttää puheaikaani ryhmäni puolesta, vaan ajattelin itse asiassa jakaa sen ja puhua myöhemmin, mutta ilmeisesti päätöslauselman osalta tämä ei käy, ja minulle ilmoitettiin tänä aamuna, että vuoroni on nyt. Tämä antaa minulle mahdollisuuden kiittää kaikkia varjoesittelijöitä, joita en aiemmin kiittänyt. Kiitän vielä uudestaan Stephen Hughesia, sillä Stephen ja minä itse asiassa kiersimme vuonna 2004 sairaaloita Euroopan parlamentin konservatiivijäsenen John Bowisin kanssa. Me kolme poliittisista ryhmistä menimme sairaaloihin itse tutustumaan asioihin, ja minusta juuri se oli tärkeää.
<P>
Meidän on täällä parlamentissa seurattava ihmisten tosielämässään todella tarvitsemia asioita, ja kuunneltuamme hoitajia, lääkäreitä ja terveydenhuoltoalan työntekijöitä oli tärkeää ottaa heidän näkemyksensä huomioon. Stephen mainitsi täytäntöönpanon suuntaviivat, ja haluaisin saada selville tiedättekö todella komission aikovan esittää tästä täytäntöönpanon suuntaviivoja, sillä minusta ne olisivat hyvin tärkeitä. Haluaisin myös tietää, tiedättekö te neuvoston suunnittelemasta aikataulusta, sillä on hyvin tärkeää, että aikataulu hyväksytään nopeasti, sillä loppujen lopuksi terveydenhuoltoalan työntekijät ovat odottaneet monta vuotta.
<P>
Emme halua lisää neulanpistotapaturmia odoteltaessa. Niitä on ollut aivan liikaa viime vuosina. Täällä jo mainittuun asiaan, jonka mukaan tämä nyt koskee vain terveydenhuoltoalaa, totean, että haluan sitä laajennettavan muillekin aloille, erityisesti vankiloihin. Minusta on hyvin tärkeää, että myös vankilaviranomaisia suojellaan. On paljon asioita, jotka ovat juuri näille työntekijöille merkittäviä, mutta yksi keskeinen asia on vaihdettavat neulat. Minusta kaikkien päätöslauselmassa esitettyjen seikkojen lisäksi on hyvin tärkeää, ettei terveydenhuoltoalan työntekijöille enää tapahdu tarpeettomia neulanpistotapaturmia.
<SPEAKER ID="014" NAME="Jean Lambert">
Verts/ALE-ryhmän puolesta. - (EN) Arvoisa puhemies, minäkin haluan kiittää Stephen Hughesia ja Liz Lynnea heidän työstään tämän asian osalta ja olen todella tyytyväinen toimiin, joskin olisimme toivoneet niitä jo aiemmin. Kuten täällä on mainittu, Yhdysvalloissa tätä koskeva lainsäädäntö on ollut voimassa vuodesta 2001. Nyt tällaista lainsäädäntöä on joissain Euroopan unionin osissa, ja lopultakin me seuraamme muita, tosin emme kuitenkaan ennen kuin ongelma on jo koskettanut monia ihmisiä.
<P>
Riskien osalta Maailman terveysjärjestö arvioi, että vaikka 90 prosenttia riskille altistumisesta tapahtuu kehitysmaissa, 90 prosenttia raportoiduista työperäisistä tartunnoista saadaan Yhdysvalloissa ja Euroopan unionissa. Tiedämme, että terävien instrumenttien aiheuttamista tapaturmista suuri osaa jää raportoimatta: arviot vaihtelevat 40 prosentista 75 prosenttiin, ja nämä ovat valtavia määriä. Tämän vuoksi meidän on mielestäni oltava tyytyväisiä siihen, että työmarkkinaosapuolten sopimuksen yhdessätoista lausekkeessa puhutaan raportointivelvoitteesta syyllistämättömässä ilmapiirissä.
<P>
Minusta meidän on myös pohdittava sitä, miksi ihmiset eivät ilmoita niistä. Oletettavasti osin siksi, etteivät he ymmärrä riskejä tai että he pelkäävät raportoinnin seurauksia - kenties eniten tulevissa työpaikoissaan. Meillä on todellakin myös raportteja tapauksista, joissa toimenpiteet eivät ole olleet tehokkaita, toisin sanoen, juuri mitään tapahdu, vaikka ihmiset raportoisivat.
<P>
Ainakaan he eivät saa tarvitsemaansa lääketieteellistä tukea, puhumattakaan henkisestä tuesta - tai joissakin tapauksissa jopa vaihtoehtoisista töistä, jos katsotaan että he ovat saaneet esimerkiksi hiv-tartunnan, he voivat olla riski potilaille. Meillä on tutkimustuloksia, jotka osoittavat, että muualla kuin sairaaloissa työskentelevät ovat todennäköisemmin tyytymättömiä työnantajan toimiin.
<P>
Ihmiset ovat puhuneet toimien ulottuvuudesta. Se kattaa tietysti terveydenhuoltoalan, ja olemme tyytyväisiä siihen, että se kattaa myös harjoittelijat ja aliurakoitsijat. En ole aivan varma siitä, kattaako se myös siivoushenkilöstön, ja haluaisin saada tästä selvennyksen. Se ei kuitenkaan vielä kata muita ammatteja, joihin riski kohdistuu, joten toivomme jäsenvaltioiden tarkastelevan tätä.
<P>
Koulutusvelvoitteet ovat hyvin tärkeitä, ja toivon jäsenvaltioiden suhtautuvan niihin vakavasti. Niin koulutuksen antamisen kuin sen saamisen olisi oltava pakollista, kuten myös uuden ja väliaikaisen henkilöstön mukaanoton - sillä uskon, että usein ajatellaan, että kun henkilöstö on kerran koulutettu, ei lisäkoulutusta enää tarvita. Tällä hetkellä on olemassa koulutuksen puute myös siellä, missä työnantajilla on koulutuspolitiikka.
<P>
Täällä puhuttiin kustannuksista. On arvioitu koulutuksen ja ehkäisevien toimenpiteiden, myös turvallisempien laitteiden kustannusten olevan noin kolmannes terävien instrumenttien aiheuttamien tapaturmien kustannuksista. On kyse merkittävistä säästöistä rahapulan aikaan sekä merkittävästä asiasta niin työntekijöiden kuin työnantajien kannalta, jotka voivat joutua kohtaamaan oikeustoimia, jos eivät toimi ehkäistäkseen tällaisia tapaturmia.
<SPEAKER ID="015" NAME="Oldřich Vlasák">
ECR-ryhmän puolesta. - (CS) Hyvät kollegat, sopimus terävien instrumenttien aiheuttamien tapaturmien ehkäisemisestä on historiallisesti työmarkkinaosapuolten ensimmäinen alakohtainen sopimus. Kun otetaan huomioon, että terävien instrumenttien aiheuttamia tapaturmia arvioidaan tapahtuvan eurooppalaisissa sairaaloissa yli miljoona vuosittain, ei tarvita vakuutteluja siitä, että tämä on askel oikeaan suuntaan, sillä nämä tapaturmat pitää olla mahdollista ehkäistä noudattamalla sopimusta asianmukaisesti. Käytännössä tämä auttaa turvallisen työympäristön luomisessa ja terveydenhuoltoalan työntekijöiden suojaamisessa terävien instrumenttien aiheuttamista tapaturmista seuraavien veren avulla tarttuvilta infektioilta.
<P>
Vaikka esimerkeissä tai määritelmissä onkin jonkin verran epäselvyyttä, uskon, että työmarkkinaosapuolilta pyritään kaikin tavoin saamaan mahdollisimman paljon tietoa, kaikki määräykset selvennetään ja neuvosto voi näin hyväksyä sopimuksen kokonaisuudessaan.
<P>
Tässä vaiheessa haluan korostaa, että työnantajien ja työntekijöiden välinen sopimus on tavallaan aivan uusi eurooppalainen oikeusväline, jolla ei ole vastinetta kansallisella tasolla suurimmassa osassa jäsenvaltioita. Tällainen itsesääntelyn muoto, jossa ne, joita tietty ongelma koskee, sopivat laillisen säännöksen sen ratkaisemisesta, on mielestäni malliesimerkki eurooppalaisesta sääntelystä. Tilanne ei ole sama hiilidioksidipäästöjen, verotuksen yhdenmukaistamisen tai julkisten palvelujen standardoinnin aloilla, joilla yritysten ja niiden työntekijöiden on passiivisesti noudatettava sitä, mitä me ja jäsenvaltiot vain keksimme niille määrätä, jopa suurin kustannuksin.
<SPEAKER ID="016" NAME="Jiří Maštálka">
GUE/NGL-ryhmän puolesta. - (CS) Hyvät kollegat, haluan aluksi kiittää molempia esittelijöitä siitä erinomaisesta työstä, jota he ovat tehneet valmistellessaan tätä asiakirjaa. Lääkärinä olen myös iloinen siitä, että olemme täällä Euroopan parlamentissa tietoisia kiireellisestä tarpeesta saada terveydenhoidon työntekijät paremmin suojeltua terävien esineiden aiheuttamilta tapaturmilta ja tätä vastaavasta sääntelystä.
<P>
Olen tietenkin kovin vaivaantunut kovin hitaasta edistymisestä komissiossa. On kulunut viisi vuotta siitä, kun Euroopan komissiolle ensimmäistä kertaa tiedotettiin asiasta ja lähes neljä vuotta siitä, kun Euroopan parlamentti antoi päätöslauselman, jossa vaadittiin lainsäädännöllistä ratkaisua Euroopan unionin terveydenhuoltoalan työntekijöiden asianmukaiseksi suojelemiseksi veren kautta tarttuvilta infektioilta
<P>
Edellisellä vaalikaudella tein työllisyyden ja sosiaaliasioiden valiokunnan jäsenenä yhteistyötä kollegojeni Stephen Hughes ja Elizabeth Lynn kanssa tämän päätöslauselman parissa, ja olen pahoillani siitä, että viivästys on ollut näin pitkä. Suosittelen, että kaikki direktiivissä ehdotetut toimenpiteet toteutetaan mahdollisimman nopeasti. Tahdon, että terveydenhuoltoalan työntekijöiden mahdollisimman korkeatasoinen suojelu ja ehkäisy taataan mahdollisimman pian.
<SPEAKER ID="017" NAME="Elisabeth Morin-Chartier" AFFILIATION="PPE">
(FR) Arvoisa puhemies, arvoisa komission jäsen, hyvä jäsen Lynne, hyvät kollegat, haluan kertoa, että olen tänään kovin iloinen siitä, että olemme hyväksyneet tämän direktiiviehdotuksen terävien instrumenttien aiheuttamien tapaturmien ehkäisemiseksi. Tämä on todellinen terveysongelma, jota meidän on säänneltävä mahdollisimman pian. Me kaikki tiedämme, kuinka vakavia ja dramaattisia seurauksia näillä tapaturmilla voi olla. Haluan kertoa teille, arvoisa komission jäsen, että luotan teidän tarjoavan nopean ratkaisun tähän sopimukseen, joka vie meidät monta askelta eteenpäin.
<P>
Haluan kiittää jäsen Lynneä kaikesta hänen tekemästään työstä. Yhtä lailla haluan kiittää jäsen Hughesia, sillä Euroopan parlamentin jäseninä vastuullamme on huolehtia siitä, että kansalaisia suojellaan. On tietenkin kyse terveydenhuoltoalan ammattilaisista, olemme puhuneet heistä paljon. On myös siivoojia - mainitsitte myös vankilaviranomaiset - mutta haluan mainita myös kouluissa työskentelevät, kaikilla lääketieteen aloilla kouluissa työskentelevät. Kaiken tämän yläpuolella on mielestäni kyse kaikkien kansalaisten kouluttamisesta, sillä nämä eivät saa asettaa terveydenhuoltoalan työntekijöitä tai muita tylppiä esineitä käsitteleviä työntekijöitä tarpeettomaan vaaraan.
<P>
Asian esittelijöiden tavoin minunkin on todettava, että me olemme täällä Euroopan parlamentissa valmiita ja halukkaita varmistamaan, että kaikki jäsenvaltiot panevat nämä tekstit täytäntöön, ja niiden täytäntöönpanoa on seurattava säännöllisesti. Tämä on aito sitoumuksemme, vastuualamme, ja sen on todella oltava yleinen kanta, jonka jakavat kaikki.
<SPEAKER ID="018" NAME="Sylvana Rapti" AFFILIATION="S&amp;D">
(EL) Arvoisa puhemies, haluan kiittää parlamentin vanhempia jäseniä - sillä tämä on ensimmäinen vaalikauteni - kollegojani Hughesia ja Lynneä sekä esittelijöitä ja varjoesittelijöitä, sillä pääsen mukaan loppuvaiheessa työhön, joka tavallaan koskettaa minua henkilökohtaisesti.
<P>
Aviomieheni on lääkäri, ja hän sai muutama vuosi sitten infektion neulasta. Minä siis todellakin tunnen hyvin sen pelon, jota terävän instrumentin aiheuttaman tapaturman kokeneen sairaalan työntekijän perhe tuntee. Päivät tuloksia odottaessa olivat hyvin vaikeita.
<P>
Haluan siis jälleen kerran kiittää tehdystä työstä ja ilmaista tyytyväisyyteni siihen, että ensi kertaa näimme työnantajien ja työntekijöiden liittojen yhdistävän voimansa ja pääsevän sopimukseen, mikä antoi meille mahdollisuuden tähän päätöslauselmaehdotukseen.
<P>
Minusta Euroopan unioni todella saavuttaa tavoitteitaan ja tekee päätöksiä kansalaisten kanssa kansalaisia varten. Muistan jotain, mitä kollegat ovat toistaneet, mutta minusta on tärkeää sanoa se ja muistaa se aina: terävien instrumenttien aiheuttamia tapaturmia sattuu miljoona joka vuosi.
<P>
En voi korostaa liikaa Euroopan parlamentin asemaa, sillä se on tehnyt vilpitöntä työtä asian eteen vuodesta 2005 alkaen. Toisaalta, kun otetaan huomioon henkilökunnan puute, joka on erityisen akuutti Kreikassa, korostan, että meidän on todella varmistettava, että tätä päätöslauselmaa ja tätä direktiiviä toteutetaan hyvin nopeasti.
<P>
Tällä päätöksellä on myös käytännön vaikutusta Euroopan unionin sosiaalisiin tavoitteisiin, joihin kuuluu työllisyyden lisääminen. Muistutan parlamentille, että komissio kertoi parlamentille hiljattain uudelleen valitun puheenjohtajansa kautta, että yksi aloista, joihin se aikoo panostaa, ovat valkokaulustyöt.
<P>
Pelastakaamme siis henkiä kirjaimellisesti ja kuvaannollisesti luomalla arvokkaita työpaikkoja näinä taloudellisesti ja sosiaalisesti vaikeina aikoina.
<P>
Lopuksi haluan toivottaa uudelle komission jäsenelle menestystä työssään ja todeta seuraavaa: kunnioitettu ja kokenut kollegamme Cercas sanoi aikaisemmin, että hän toivoo teidän aloittavan ja jatkavan työtänne "oikealla jalalla". Minä toivon teidän aloittavan ja jatkavan "vasemmalla jalalla", sillä Euroopan sosiaalisia kasvoja kuvaava lähestymistapa on hyvin tärkeä.
<P>
Meidän on keskityttävä työntekijöihin, Euroopan kansalaiset tarvitsevat sitä.
<SPEAKER ID="019" NAME="Licia Ronzulli" AFFILIATION="PPE">
(IT) Arvoisa puhemies, hyvät kollegat, minäkin kerron omasta kokemuksestani. Olen työskennellyt sairaaloissa 15 vuotta, ja jonkin aikaa olin itse asiassa terveydenhuoltoalan työntekijä kriittisellä alueella, leikkaussalissa.
<P>
Minuakin ovat pistäneet mahdollisesti infektoituneet neulat ja instrumentit. Tämän vuoksi, kuten jäsen Raptikin kertoi, voin hyvin muistaa tuntemani pelon odottaessani tuloksia, mutta erityisesti sen, kuinka kävin läpi niin kutsutun ikkuna-ajan mahdollisen tartunnan ja taudin mahdollisen puhkeamisen välillä.
<P>
Juuri tämän kokemuksen vuoksi katson, että meidän on äänestettävä tämän päätöslauselman puolesta, jolla lopultakin annetaan lainsäädännön voima sopimukselle turvallisuuden ja suojelun kannalta laatimalla kaikkia terveydenhuoltoalan työntekijöitä koskevat vähimmäisstandardit.
<P>
Terveydenhuoltoalan työntekijät vastaavat kymmentä prosenttia Euroopan unionin työvoimasta, ja tarkemmin sanoen terävien instrumenttien aiheuttamia tapaturmia arvioidaan tapahtuvan 1,2 miljoona joka vuosi, ja tämän seurauksena terveydenhuoltoalan työntekijät menettävät motivaationsa ja hyvin usein luopuvat terveydenhuoltoalan ammateistaan. Lisäksi Maailman terveysjärjestö arvioi, että 2,5 prosentissa tapauksista voi tarttua HIV ja 40 prosentissa B- ja C-hepatiitin eri muotoja.
<P>
Juuri monien vakavien riskien vuoksi, joita aivan liian usein on päivittäin, terveydenhuoltoalaa ei pidetä houkuttelevana, ja niinpä se onkin viime vuosina kokenut henkilöstöpulaa. Lisäksi, kuten täällä on jo mainittu, terveydenhuoltoalan palveluille koituvat kustannukset siitä, että ne joutuvat selviytymään stressaavista tilanteista, joihin terveydenhuoltoalan työntekijät joutuvat erilaisten seuranta-aikojen aikana, sekä diagnostisista testeistä, jotka protokollan mukaan jatkuvat vähintään kuusi kuukautta tapaturman jälkeen, ovat merkittäviä, ja lisäksi tulevat kustannukset niistä ammattilaisista, jotka valitettavasti ovat saaneet tartunnan.
<P>
Lopuksi, jotta ongelmaa ei aliarvioitaisi, totean että kun tapaturmavaara on vältettävissä tai lievennettävissä, on tarpeen ja oikein toteuttaa kaikki käytettävissä olevat ehkäisevät toimenpiteet. On erityisesti työnantajan vastuulla ottaa käyttöön nämä toimenpiteet ja työntekijän vastuulla noudattaa niitä.
<SPEAKER ID="020" NAME="Ryszard Czarnecki" AFFILIATION="ECR">
(PL) Arvoisa puhemies, keskustelemme ongelmasta, joka on todellakin kasvanut yhdeksi merkittävimmistä terveydenhuoltoalalla. Mainitsen joitain tilastotietoja. Näitä valitettavia tapaturmia sattuu Euroopan unionissa noin miljoona vuosittain. Yhdysvalloissa niiden määräksi arvioidaan noin 380 000, mutta amerikkalaiset itsekin sanovat, että luku on aliarviointi. Meidän on tietenkin korostettava, että tämä koskee pääasiassa terveydenhuoltoalan työntekijöitä, mutta on toinenkin näkökohta. On kyse myös potilaista, joille tämä on riski. Näissä tapauksessa on kyse, ja meidän on oltava tässä rehellisiä, valtavista summista, joita sairaaloiden on maksettava korvauksena. Kuten muut puhujat jo ovat todenneet, on selvää, että ehkäisevillä toimilla on aivan ratkaiseva merkitys. On aina merkittävästi halvempaa ehkäistä kuin hoitaa.
<P>
Mielestäni päätöslauselma ansaitsee täyden tuen. Kyse on vastauksesta terveydenhuoltoalan ilmaisemiin odotuksiin, ja sen merkitys lisääntyy, sillä ongelma kasvaa. Myös korvausongelma kasvaa, ja korvausvaatimuksia esittävät niin terveydenhuoltoalan työntekijät kuin potilaatkin. Taloudellinen näkökohta ei myöskään ole vähäinen. Poliittinen ryhmäni, jonka puolesta puhun, tukee päätöslauselmaesitystä. Katsomme, että voimme näin vastata ongelmaan, joka on itse asiassa eräänlainen haaste ajassamme, sekä vastata kuluttajien ja terveydenhuoltoalan työntekijöiden tarpeisiin Euroopan unionin jäsenvaltioissa.
<SPEAKER ID="021" NAME="Georgios Papanikolaou" AFFILIATION="PPE">
(EL) Arvoisa puhemies, käytän tänään puheenvuoron kiittääkseni kaikkia esittelijöitä ja kaikkia, jotka ovat saaneet aikaan tämän keskustelun
<P>
Sanomme toisinaan, että Euroopan on lähennyttävä kansalaisiaan. Tällä keskustelulla olemme todella onnistuneet siinä. Keskustelin erään ikätoverini kanssa, vastavalmistuneen lääkärin, ja kun kerroin hänelle tästä keskustelusta, hän sanoi minulle hyvin tyytyväisenä, että tämä on aivan ratkaisevaa ja että meidän on pyrittävä selittämään hyvin tarkkaan mitä olemme tekemässä kaikille Euroopassa. Ehkäisevät toimenpiteet ovat tärkeitä, ja on tärkeää tiedottaa sairaaloissa työskenteleville heihin kohdistuvista riskeistä. On todellakin ratkaisevan tärkeää selittää kaikille, että kun tehdään pitkiä työpäiviä, kun tilat ovat toisinaan ahtaita, kun potilasmäärät ovat suuria, näiden ihmisten on voitava toteuttaa vähintäänkin merkittävimmät toimenpiteet.
<P>
Me tarvitsemme sairaaloihin tervettä henkilöstöä, jotta me itse potilaina - jossakin vaiheessa - voimme saada heiltä hoivaa ja parasta mahdollista hoitoa.
<SPEAKER ID="022" NAME="Karin Kadenbach" AFFILIATION="S&amp;D">
(DE) Arvoisa puhemies, politiikkamme tavoitteena olisi oltava sellaisen ympäristön luominen, jossa taataan mahdollisimman korkea elintaso Euroopan unionin kansalaisille. Yksi keskeisistä haasteista, joita tällaisina aikoina kohdataan, onkin siis työpaikkojen säilyttäminen ja luominen. Meidän ei kuitenkaan pidä laiminlyödä velvollisuuttamme varmistaa sitä, etteivät nämä työpaikat tee ihmisistä sairaita tai vaaranna heidän terveyttään. Tämän vuoksi ehkäisevät toimenpiteet, terveydenhuolto ja työturvallisuus ovat olennaisia.
<P>
Uskon vahvasti, että tämän direktiivin täytäntöönpanolla, joka on itse asiassa viivästynyt paljon, luodaan oikeat edellytykset entistä turvallisemmille työpaikoille kaikilla terveydenhoidon aloilla, joilla henkilöstöön kohdistuu päivittäin riskejä. Katson, että on kaikkien Euroopan kansalaisten eduksi, että toteutamme tämän mahdollisimman nopeasti.
<SPEAKER ID="023" NAME="László Andor">
komission jäsen. - (EN) Arvoisa puhemies, ensin haluan sanoa olevani iloinen siitä, että ehdotus saa näin laajaa kannatusta parlamentissa. Pahoittelen sitä, että prosessi on kestänyt kauemmin, kuin monet teistä odottivat, mutta haluan sanoa olevani täysin vakuuttunut siitä, että työmarkkinaosapuolten vuoropuhelulla on merkitystä. Meidän on kunnioitettava työmarkkinaosapuolten mielipidettä. Tämä ei pelkästään vahvista päätöksen legitimiteettiä, vaan auttaa myös sen täytäntöönpanossa, sillä uusien sääntöjen laatimiseen osallistuvat toivovat enemmän niiden menestystä. Tämä on hyvin tärkeä asia.
<P>
Me tiedämme jo, että työmarkkinaosapuolet valmistelevat asiakirjaa puitesopimuksen selventämisestä ja myös sen täytäntöönpanosta, joten toivomme - ja katson, että voimme luottaa siihen - että tällä on ratkaiseva merkitys finalisoinnille neuvostossa: tämä on vastaus joihinkin täytäntöönpanoa koskeviin huoliin. Tämän lisäksi on kiinnostusta myös pidempiaikaiseen seurantaan. Sekin on hyvin tärkeää sen seuraamiseksi, kuinka menestyksekäs tästä direktiivistä tulee.
<P>
Haluan kiinnittää huomionne tekstiin, jossa todetaan, että allekirjoittajaosapuolet tarkistavat sopimuksen soveltamista viiden vuoden kuluttua neuvoston päätöksestä jonkun sopimusosapuolen pyynnöstä. Toisin sanoen on hyvin tärkeää, että täytäntöönpanon ja tällaisten tapaturmien esiintymisessä tapahtuvien muutosten seuranta on lähtökohta, jos joku osapuolista haluaa turvautua tähän mahdollisuuteen.
<P>
Lopuksi haluan todeta todellakin uuden komission vasta toisena työpäivänä - sillä eräät puhujat korostivat tätä viesteissään - että komission on todellakin tärkeää kiinnittää enemmän huomiota Euroopan unohdettuihin kansalaisiin, niihin ryhmiin tai ammattiryhmiin, joiden ei ole helppoa puhua omata puolestaan: heidät on joskus aiemmin saatettu sivuuttaa.
<P>
Terveydenhuoltoala on selvästi tärkeä ala, ja meidän on kiinnitettävä siihen paljon huomiota. Sairaaloiden ja terveydenhuoltoalan työntekijät ovat alttiita terävien instrumenttien aiheuttamille tapaturmille ja infektioille, ja lisäksi tiedämme heidän tekevän hyvin pitkiä työpäiviä. Meidän on tällaisia hyvin tärkeitä ryhmiä tarkasteltaessa sovellettava laaja-alaista lähestymistapaa, varsinkin kriisiaikoina, joina talouden vahvistamisen odotetaan vaikuttavan näiden henkilöiden työoloihin. Tämän vuoksi asian on oltava esityslistamme kärjessä, kuten se on henkilökohtaisella asialistallani.
<SPEAKER ID="024" NAME="Puhemies">
(EN) Kiitos, arvoisa komission jäsen. Olen varma, että olemme kaikki kiitollisia tämän keskustelun käynnistäjille. Toivotaan asioiden parantuvan.
<P>
Keskustelu on päättynyt.
<P>
Äänestys toimitetaan tänään kello 12.00.
