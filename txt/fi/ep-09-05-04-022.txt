<CHAPTER ID="022">
Tieteellisiin tarkoituksiin käytettävien eläinten suojelu (keskustelu) 
<SPEAKER ID="185" NAME="Puhemies">
(IT) Esityslistalla on seuraavana Neil Parishin maatalouden ja maaseudun kehittämisen valiokunnan puolesta laatima mietintö ehdotuksesta Euroopan parlamentin ja neuvoston direktiiviksi tieteellisiin tarkoituksiin käytettävien eläinten suojelusta - C6-0391/2008 -.
<SPEAKER ID="186" NAME="Neil Parish">
esittelijä. - (EN) Arvoisa puhemies, ensiksi haluan kiittää kaikkia varjoesittelijöitä, jotka ovat innokkaasti työskennelleet kanssani tämän erittäin teknisen ja hankalan asiakirjan parissa. Tekemällä yhteistyötä olemme mielestäni saaneet aikaan hyvän kompromissin. Haluan myös kiittää komissiota sen tekemästä yhteistyöstä ja työskentelemme mielellämme tämän asiakirjan parissa heidän kanssaan myös tulevaisuudessa. Haluan myös kiittää maatalouden ja maaseudun kehittämisen pääosaston sihteeristön Patrick Baragiolaa ja neuvonantajaani Dan Daltonia.
<P>
Eläinkokeet ovat erittäin kiistanalainen ala, johon liittyy moraalinen ongelma. Onko eläinkokeilla testaaminen koskaan oikeutettua mahdollisten ihmishenkisen pelastamiseksi? Katson, että jos eläinkokeet ovat asianmukaisesti perusteltuja sekä tieteellisestä että eettisestä näkökulmasta katsottuna, niin silloin eläinkokeet ovat oikeutettuja.
<P>
Meidän on kuitenkin tehtävä kaikkemme sekä eläinkokeiden määrän että eläimille aiheutettavan kärsimyksen minimoimiseksi. Komission kertomus oli hyvä alku. Se oli merkki siitä, että komissio on sitoutunut siihen, että eläinkokeista luopuminen asetetaan lopulliseksi päämääräksi mahdollisuuksien mukaan. Komission ehdotus oli kuitenkin monelta osin epämääräinen ja sillä saattaa olla päinvastainen vaikutus komission pyrkimyksille.
<P>
Se, ettei vakavuusluokkia ollut määritelty, oli huutava puute koko komission ehdotuksessa. Komissio itse asiassa pyysi parlamenttia ottamaan kantaa luokitteluihin liittyvistä säännöistä tietämättä, mitä nämä säännöt oikeastaan olivat. Lisäksi jotkut säännökset, erityisesti suositukset eläinten uudelleenkäytöstä ja siitä, että vain toisen sukupolven kädellisiä (F2) käytettäisiin, tarkoittavat todennäköisesti sitä, että useampia eläimiä joudutaan käyttämään.
<P>
Mitä tulee toisen sukupolven kädellisiin, niin on tehtävä toteutettavuustutkimus, jotta nähtäisiin onko mahdollista toimia komission ehdottamalla tavalla. Heidän vaikutusten arviointi tarkastelee vain numeroita, siinä ei ole tutkittu vaikutuksia eläinten hyvinvointiin. Tästä syystä parlamentin oli kiireellisesti muutettava ehdotusta: ei sen heikentämiseksi, vaan sen selventämiseksi ja jotta tiedettäisiin tarkkaan, milloin eläinkokeet ovat sallittuja ja missä olosuhteissa.
<P>
Mielestäni maatalouden ja maaseudun kehittämisen valiokunnan mietintö on kompromissiratkaisu, jolla voidaan varmistaa tutkimuksen jatkuminen EU:ssa ja samalla kuitenkin parantaa eläinten hyvinvointia. Eläinten hyvinvoinnin näkökulmasta katsottuna se on askel eteenpäin. Siinä on kyse eläinkokeille vaihtoehtoisten menetelmien edistämisestä rahoitussitoumuksen avulla, "3R"periaatteen painottamisesta ja Euroopan vaihtoehtoisten tutkimusmenetelmien keskuksen aseman vahvistamisesta.
<P>
Lisäksi olen ehdottanut säännöllisiä kädellisillä suoritettavien eläinkokeiden aihekohtaisia tarkistuksia tarpeettomien eläinkokeiden tunnistamiseksi ja lopettamiseksi.
<P>
Se on myös askel eteenpäin lääketieteelliselle tutkimukselle. Se päivittää nykyisen vanhentuneen lainsäädännön ajan tasalle ja mahdollistaa sen, että lääketieteellinen tutkimus voi jatkua, jos ja kun tutkimus on tieteellisesti ja eettisesti oikeutettua. Tämä on mielestäni äärimmäisen tärkeää. Haluamme myös, että eläinkokeiden määrä pienenee. EU:n kansalaiset kuitenkin vaativat, ja ihan oikeutetusti, että parempia ja tehokkaampia lääkkeitä on saatavilla.
<P>
Luotettava EU:n tutkimus- ja kehittämistoiminta on ehdottoman tärkeää. Rokotteet poliota, vihurirokkoa, hepatiitti B -virusta, kurkkumätää, tuhkarokkoa, sikotautia ja aivokalvontulehdusta vastaan sekä yhdistelmälääkkeet HIV:n hoitoon, astmalääkkeet, keskosten elämää ylläpitävät laitteistot ja Parkinsonin taudin sähköstimulaatiohoito ovat kaikki kehitetty eläinkokeiden avulla ja erityisesti kädellisten avulla. Sen seurauksena on useiden miljoonien ihmishenkien elämä pelastunut tai heidän elämänlaatunsa on parantunut.
<P>
Ennen kuin meillä on vaihtoehtoja käytössämme, ei ole mielestäni järkevää kieltää tämänkaltaiset eläinkokeet joko suoraan tai epäsuorasti sen takia, että lainsäädännön sanamuoto on huonosti valittu. Tässä direktiivissä luodaan puitteet sille, että voimme lopettaa eläinkokeet heti kun vaihtoehtoiset menetelmät ovat saatavilla. Se parantaa huomattavasti vaihtoehtojen etsimistä ja vie meitä eteenpäin siihen suuntaan, että joku päivä eläinkokeet voidaan lopettaa kokonaan. Me olemme maatalouden ja maaseudun kehittämisen valiokunnassa saaneet aikaan hyvän kompromissin. Liberaaliryhmä näyttää kuitenkin yrittävän romuttaa tämän sopimuksen. Kehotan heitä, etteivät he äänestäisi tätä mietintöä vastaan, koska se hidastaisi eläinten hyvinvoinnin paranemista usealla vuodella ja se olisi täysin väärin, jos he tekisivät niin.
<SPEAKER ID="187" NAME="Stavros Dimas">
komission jäsen. - (EL) Arvoisa puhemies, olen iloinen, että meillä on tänä iltana mahdollisuus keskustella ehdotuksesta tieteellisiin tarkoituksiin käytettävien eläinten suojelua koskevan direktiivin tarkistamisesta. Haluan kiittää esittelijä Neil Parishia ja kolmea mietinnön tarkastanutta parlamentin valiokuntaa heidän työstään ja kommenteistaan. Olen varma siitä, että siitä aiheutunut vuoropuhelu tulee olemaan rakentavaa.
<P>
Useat jäsenvaltiot ovat jo kauan sitten toteuttaneet omaa kansallista lainsäädäntöään tieteellisiin tarkoituksiin käytettävien eläinten suojelusta. Tästä johtuen EU:ssa on useita eri suojelun tasoja. Tällä arvioinnilla saavutetaan suojelun yhdenmukainen taso yhteisössä ja varmistetaan sisämarkkinoiden moitteeton toiminta. Komission tavoitteena on parantaa EU:n eläinkokeita koskevaa lainsäädäntöä. Toisaalta se rajoittaa koe-eläinten määrää ja toisaalta se tarjoaa asianmukaista huolenpitoa ja kohtelua kokeisiin käytettäville eläimille, kuten Euroopan yhteisön perustamissopimukseen lisätyssä eläinten suojelua ja hyvinvointia koskevassa pöytäkirjassa edellytetään.
<P>
Arvioinnin tavoitteena on parantaa huomattavasti koe-eläinten hyvinvointia Euroopan unionissa. Eläinten hyvinvointia koskevat vaatimukset on nyt virallisesti lisätty Euroopan unionista tehtyyn sopimukseen ja ne on otettava huomioon, kun laaditaan politiikkoja sellaisilla aloilla kuin sisämarkkinat. Asiantuntijat ja eläinkokeiden ammattilaiset, tiedeyhteisö, alan teollisuus ja kansalaiset olivat mukana laatimassa ehdotusta, joka sisältää avoimet menettelytavat ilman poikkeuksia. Ehdotus perustuu myös huolellisesti todennettuun vaikutusten arviointiin. Myös useat tutkimuslaitokset antoivat merkittävän panoksensa tälle menettelylle. Vertaileva analyysi mahdollisten hyötyjen ja toimenpiteiden toteuttamisen ja toteuttamatta jättämisen välillä suoritettiin ehdotuksen laatimiseksi. Tämä ehdotus luo tarvittavan tasapainon, sillä toisaalta se edistää kilpailukykyä ja tutkimusta EU:ssa ja toisaalta se ottaa täysin huomioon eläinten hyvinvointia koskevat vaatimukset. Komissio on huolellisesti tutkinut useiden osapuolten ilmaisemat huolenaiheet siitä, että ehdotus karkottaisi eurooppalaisen tutkimuksen EU:sta johtuen joko niin kutsutusta hallinnollisesta taakasta tai eläinten hyvinvointia koskevien erityisten vaatimusten aiheuttamista kustannuksista. Ei ole kuitenkaan näyttöä siitä, että tämänkaltaista tutkimusvientiä EU:n ulkopuolisiin maihin tapahtuisi. Ehdotuksemme sisältämiä useita hyvinvointia koskevia standardeja ja monia tiukempia toimilupia noudatetaan jo niissä jäsenvaltioissa, jotka ovat tutkimuksen edelläkävijöitä maailmanlaajuisesti. Sitä paitsi ehdotuksessamme säädetään määräyksistä, jotka vähentävät hallinnollista taakkaa. Itse asiassa tiukkojen eläinten hyvinvointia koskevien vaatimusten hyväksymisen ja korkeatasoisen tieteellisen tutkimuksen edistämisen välillä ei ole ristiriitaa. Päinvastoin: nämä kaksi käsitettä liittyvät toisiinsa.
<P>
Komission ehdotuksen mukaan tutkimuslisenssien myöntämiseen liittyy aina niiden yhteydessä tehtävä systemaattinen ja riippumaton eettinen arviointi, jos tutkimuksissa käytetään tajuissaan olevia koe-eläimiä. Näin pannaan täytäntöön eläinten käyttöä koskevat palauttamisen, rajoittamisen ja edistämisen periaatteet. Nämä säännökset ovat arvioinnin keskeiset tavoitteet. Emme pysty saavuttamaan näitä tavoitteita, jos korvaamme kaiken tutkimuslisensoinnin hiljaisilla sopimuksilla tai jos annamme eettisen arvioinnin niiden suoritettavaksi, joiden etuihin tutkimushanke vaikuttaa suoraan.
<P>
Lopuksi komissio toivoo, ettei käynnissä oleville tieteellisille hankkeille aiheudu keskeytyksiä ja että hallinnollinen taakka vähentyisi. Tämän vuoksi komissio sallii sääntöjen joustavampaa soveltamista ja rohkaisee nykyisten infrastruktuurien käyttämistä jäsenvaltioissa aina kun se on mahdollista.
<P>
Hyvät kuulijat, uudelleenlaadittu ehdotus palauttaa sisämarkkinoiden moitteettoman toiminnan, parantaa eläinten hyvinvointia koskevia vaatimuksia ja edistää tutkimusta. Nykyistä lainsäädäntöä on nopeasti vahvistettava ja parannettava tasapainoisella tavalla ja se on juuri sitä, mihin komission ehdotuksella tähdätään.
<SPEAKER ID="188" NAME="Marios Matsakis">
ympäristön, kansanterveyden ja elintarvikkeiden turvallisuuden valiokunnan lausunnon esittelijä. - (EN) Arvoisa puhemies, aikamme välttämätön paha on se, että valitettavasti ihmisten ja eläinten terveyden tutkimus pakosta vaatii eläinkokeita. Uskon vakaasti, ettei yksikään tiedemies nauti eläinkokeiden tekemisestä tai tee niitä, jos vaihtoehtoisia tutkimusmenetelmiä on saatavilla. Eläinkokeissa käytettäviä eläimiä on tietenkin aina kohdeltava niin inhimillisesti kuin mahdollista.
<P>
Nyt keskusteltavana oleva direktiivi pyrkii, ja mielestäni aivan oikeutetusti, parantamaan asioita merkittävästi ja ratkaisevasti. Tärkeät huomioon otettavat kohdat ovat eettistä arviointia ja lupia koskevien periaatteiden turvaaminen sekä parannettuja kansallisia tarkastuksia koskevat käsitteet ja lisääntynyt avoimuus kautta linjan. On kuitenkin korostettava, että eläinkokeiden lopettaminen tulisi aina olla päämääränä tieteellisessä ja poliittisessa maailmassa, jos ja kun vaihtoehtoisia ja tehokkaita menetelmiä, joissa ei käytetä koe-eläimiä, on käytettävissä.
<SPEAKER ID="189" NAME="Esko Seppänen">
teollisuus-, tutkimus- ja energiavaliokunnan lausunnon valmistelija. - (FI) Arvoisa puhemies, arvoisa komissaari, maatalousvaliokunnan mietintö on kompromissi, jossa on otettu huomioon eri osapuolten näkökantoja tasapuolisesti. Komission esitystä on muutettu suuntaan, jota myös ITRE-valiokunta esittää.
<P>
Kun ei ole vaihtoehtoisia menetelmiä kaikkien lääkkeiden ja rokotteiden kehittämistä varten, on käytettävä eläinkokeita. Me olemme vastuussa EU:n kansalaisille siitä, että sairailla kanssaihmisillämme säilyy toivo juuri heidän tautiinsa tarvittavien lääkkeiden kehittämisestä myös Euroopassa.
<P>
Samaan aikaan eläinkokeiden tekijät velvoitetaan kohtelemaan hyvin koe-eläimiä ja tuottamaan niin vähän kipua kuin mahdollista. Direktiivi on selvä parannus eläinten hyvinvointiin, ja ITRE-valiokunnan näkökulmasta monet maatalousvaliokunnan esittämät tarkistukset ovat samoja tai samantapaisia kuin meidän esittämämme. Siitä syystä maatalousvaliokunnan mietintö tulisi hyväksyä niin vähäisin muutoksin kun mahdollista.
<SPEAKER ID="190" NAME="Elisabeth Jeggle">
PPE-DE-ryhmän puolesta. - (DE) Arvoisa puhemies, arvoisa komission jäsen, hyvät parlamentin jäsenet, eläinkokeita koskeva direktiivi perustuu kolmen R:n periaatteeseen. Tavoitteenamme on, että eläinkokeita korvataan, vähennetään ja kehitetään. Tämän tavoitteen saavuttamiseksi meidän on kehitettävä ja edistettävä vaihtoehtoisia menetelmiä. Kolmanneksi meidän on löydettävä kompromissi eläinten hyvinvoinnin ja tutkimuksen välillä, mutta samalla on korostettava ihmisten terveyttä. Arvoisa komission jäsen, olette myös korostanut sitä, että kaikissa jäsenvaltioissa on oltava samat standardit.
<P>
Nykyinen lainsäädäntöehdotus perustuu eläinten suojelua ja hyvinvointia koskevaan yhteisön toimintaohjelmaan ja eläinten terveyttä koskevaan strategiaan. Haluamme taata suojelun korkean tason ja korkeatasoiset standardit Euroopan unionissa ja kaikkialla maailmassa. Eläinkokeiden täydellinen lakkauttaminen ilman, että on käytettävissä muita korvaavia menetelmiä, aiheuttaisi sen, että suurin osa eläinkokeisiin perustuvasta tutkimuksesta olisi lähes mahdotonta Euroopan unionissa. Tutkimushankkeet menisivät ulkomaille, me menettäisimme valtavan osan siitä tiedosta, jota meillä tällä hetkellä on, ja me olisimme täysin riippuvaisia muista maista. Tästä syystä on tärkeää löytää kompromissi ja maatalouden ja maaseudun kehittämisen valiokunta on esitellyt meille hyvän kompromissin. Kieltämättä siinä on kyse vaikeasta tasapainotuksesta, mutta sairaana oleville ihmisille siinä voi olla kyse henkiinjäämisestä.
<P>
Maatalouden ja maaseudun kehittämisen valiokunnan äänestyksen tulos 31. maaliskuuta täyttää nämä vaatimukset. Meidän on tuettavat tätä kompromissia, jonka 72 prosenttia valiokunnasta hyväksyi. Siksi kehotan kaikkia parlamentin jäseniä hylkäämään kaikkein kauaskantoisimmat tarkistukset ja äänestämään Euroopan kansanpuolueen (kristillisdemokraatit) ja Euroopan demokraattien ja Euroopan parlamentin sosiaalidemokraattisen ryhmän esittämien tarkistusten puolesta.
<P>
Haluan kiittää lämpimästi esittelijää ja myös monia kollegoitani Euroopan parlamentissa.
<SPEAKER ID="192" NAME="Roselyne Lefrançois">
PSE-ryhmän puolesta. - (FR) Arvoisa puhemies, arvoisa komission jäsen, hyvät kollegat, haluan heti alkuun onnitella esittelijä Neil Parishia hänen erinomaisesta työstään ja siitä, miten tärkeänä hän piti yhteistyötä varjoesittelijöiden kanssa.
<P>
Ennen kuin huomenna äänestämme ensimmäisessä käsittelyssä, haluan käydä tämän mietinnön päälinjat läpi. Nykyään voi suurella yleisöllä olla eläinkokeista kielteinen kuva ja se vahvistaa tämän asian kiistämätöntä merkitystä. Kuten minä, niin varmasti tekin olette saaneet viimeisten viikkojen aikana lukuisia kirjeitä huolestuneilta kansalaisilta.
<P>
Vaikka meidän velvollisuutenamme on ehdottaa tekstiä, joka ottaa huomioon kansalaisten pelot, emme saa kuitenkaan laiminlyödä tutkijoiden vaatimuksia. Haluan korostaa, ettemme saa unohtaa sitä seikkaa, että tutkijat eivät ole pelkästään julkisen mielipiteen laillisia edustajia, vaan myös ensisijaisesti sellaisia ihmisiä, joiden asema on äärimmäisen tärkeä yhteiskunnassamme.
<P>
Tokihan olette selvillä siitä, että viimeisten kahdenkymmenen vuoden aikana tieteellisiin tarkoituksiin käytettyjen eläinten määrä ei ole kasvanut huolimatta siitä, että tieteellisten julkaisujen määrä on biolääketieteellisen tutkimuksen alalla kaksinkertaistunut joka toinen vuosi. Ymmärtääkseni tämän direktiivin tarkistamiseen liittyviä haasteita olen tavannut useita sidosryhmiä, joilla oli hyvin eriäviä näkemyksiä tästä asiasta.
<P>
Mielestäni Euroopan komission ehdottama alkuperäinen teksti loittoni sen ensisijaisesta tavoitteestaan, joka oli se, että koe-eläimiä käytettäisiin uusien tutkimustulosten saamiseksi. Siksi oli välttämätöntä saattaa ihmisten terveyttä koskeva kysymys takaisin keskustelujen ytimeen
<P>
On selvää, että eläinkokeita koskevia säännöksiä on muutettava, mutta EU:n tutkimus ei saa kuitenkaan kärsiä tämän uuden lainsäädännön kielteisistä vaikutuksista. Hyväksymääni strategiaan, ja esittelijän omaksumaan strategiaan, sisältyy tämän ehdotuksen tasapainottaminen, jotta voidaan varmistua siitä, ettei tutkimus vaarannu.
<P>
Maatalouden ja maaseudun kehittämisen valiokunnan hyväksymään mietintöön perustuen uskon, että voimme saavuttaa yhtenäisen ja järkevän tekstin, jota toivon koko Euroopan parlamentin laajasti kannattavan.
<SPEAKER ID="193" NAME="Jorgo Chatzimarkakis">
ALDE-ryhmän puolesta. - (DE) Arvoisa puhemies, Mahatma Gandhi on todennut, että kansakunnan suuruutta ja sen moraalista kehitystä voidaan arvioida siitä, miten se kohtelee eläimiään. Koe-eläinten hyvinvointi on tärkeä ja arkaluontoinen aihe, jota monet ihmiset mielellään välttävät. Kuitenkin se on erittäin herkkä asia, erityisesti kun on kyse tutkimuksesta, jossa käytetään apinoita, ja erityisesti ihmisapinoita. Tiedämme sen kansalaisten reaktiosta.
<P>
Komissio työskenteli kovan paineen alla. Haluan erityisesti kiittää komission jäsen Stavros Dimasia. Olette tehnyt erittäin hyvää valmistelutyötä ja olette esitellyt tärkeitä parannuksia koskien koe-eläinten hyvinvointia, kuten ennakkoluvan ja kaikkien testien seurantatarkastukset. Olette laajentanut direktiivin koskemaan kaikki eläimiä, ei pelkästään nisäkkäitä. Komissio on myös tehokkaasti ratkaissut hyvin kiistanalaisen asian eli kädellisillä eläimillä suoritettavat eläinkokeet. Nämä eläinkokeet on rajattu koskemaan hengenvaarallisia sairauksia ja aivosairauksia.
<P>
Valitettavasti useita komission ehdotuksen yksityiskohtia on tarkistettu valiokunnan äänestyksissä. Esimerkiksi, standardit, joihin juuri viittasin, on käännetty päälaelleen maatalouden ja maaseudun kehittämisen valiokunnan äänestyksessä. Esimerkkinä voin mainita sen, että maatalouden ja maaseudun kehittämisen valiokunnan äänestyksen jälkeen eläinkokeet ovat automaattisesti sallittuja, jos virallista päätöstä ei ole annettu 60 päivän kuluessa. Tämä on meille kaikille kestämätön tilanne Euroopassa.
<P>
Tämä vuoksi pyydän kollegoitani, että luette läpi sen, mistä äänestätte huomenna, ettekä vain seuraa äänestyssuositusta. Olen kiitollinen esittelijälle siitä, että hän oli valmis tekemään joitakin kompromisseja viime hetkellä. Olen tyytyväinen siihen, että Neil Parish aikoo esitellä suullisen tarkistuksen huomenna varmistuakseen siitä, että hankelupien voimassaoloaikoja koskevat säännöt tulevat selkeimmiksi.
<P>
On kuitenkin sääli, ettei 15 artiklaa saatu läpi. 15 artikla antoi joillekin jäsenvaltioille vaihtoehdon säilyttää tiukemmat standardit, kuten esimerkiksi Alankomaissa. Miksi haluamme madaltaa Alankomaissa tällä hetkellä olevia erittäin korkeita standardeja? Meidän yhteinen tavoitteemme on löytää tasapaino eläinten hyvinvointia koskevan korkean tason ja tehokkaan tutkimuksen välillä. Olen saanut tarpeekseni tyrmäävästä perustelusta, joka aina esitetään ja jonka mukaan tutkimus siirtyy ulkomaille. Se ei aina välttämättä pidä paikkaansa.
<P>
Schopenhauer sanoi, että kuka tahansa hölmö poika voi murskata kovakuoriaisen, mutta kaikki maailman professorit eivät pysty luomaan uutta kovakuoriaista. Meidän on säädettävä arvot, koska se on meidän tehtävämme.
<SPEAKER ID="194" NAME="Kartika Tamara Liotard">
GUE/NGL-ryhmän puolesta. - (NL) Olen tyytyväinen siihen, että komissio on tehnyt aloitteen tieteellisiin tarkoituksiin käytettävien eläinten suojelua koskevan direktiivin tarkistamisesta. Sekä koe-eläinten käyttöä että niiden kokemaa kärsimystä on huomattavasti vähennettävä. Tähän päästään edistämällä vastaavien tai tehokkaampien tieteellisten menetelmien kehittämistä ilman, että samalla tarpeettomasti vaikeutetaan lääkkeiden kehitystyötä.
<P>
Minun on kuitenkin vaikea hyväksyä sitä, että on ehdotettu useita tarkistuksia, jotka saattavat huomattavasti heikentää ehdotusta. Emme saa unohtaa ehdotuksen tavoitetta. Kyse on koe-eläinten suojelusta eikä yhtiöiden voitoista. Tärkeintä on kieltää sellaiset toimenpiteet, jotka on luokiteltu 'vakaviksi' ja joissa koe-eläimet saattavat kärsiä pitkään kestävästä kivusta. Nämä toimenpiteet ovat epäeettisiä ja raakalaismaisia.
<P>
Lopuksi kädellisillä eläimillä suoritettavat kokeet on lopetettava kokonaan ja pikaisesti. Parlamentti hyväksyi tätä koskevan kirjallisen kannanoton vuonna 2007 ja mielestäni on nyt korkea aika ryhtyä sanoista tekoihin.
<SPEAKER ID="195" NAME="Bastiaan Belder">
IND/DEM-ryhmän puolesta. - (NL) Arvoisa puhemies, korkeatasoiset eläinten hyvinvointia koskevat vaatimukset ovat sivilisaation ja toista kanssaolentoa kohtaan olevan kunnioituksen ilmaisumuoto. Mikäli eläinkokeille on saatavilla hyviä vaihtoehtoja, niitä on käytettävä, koska haluamme vähentää eläinkokeiden määrää. Tämä pätee myös hyviin menettelyihin, jotka vähentävät eläinten kärsimystä tai joiden ansiosta tarvitaan vähemmän koe-eläimiä, koska haluamme vähentää eläinten kokemaa kärsimystä.
<P>
Pidän ehdotettua ja pakollista eettistä arviointia edistysaskeleena. Tämän direktiivin tarkoitus ei voi tietenkään olla se, että jäsenvaltiot pakotetaan hyväksymään ihmisalkioilla tehtävät kokeet vaihtoehtona. Jäsenvaltioiden on tehtävä omat eettiset päätöksensä siitä.
<P>
Komission lopullinen tavoite on lakkauttaa eläinkokeet lopullisesti. Vaikka olemme samaa mieltä tästä tavoitteesta, on valitettavaa, ettemme vielä pysty lakkauttamaan eläinkokeita, emmekä edes pysty vielä sanomaan, koska ne voidaan lakkauttaa. Jos jo nyt annetaan lopullinen määräaika, jolloin eläinkokeet kielletään, se olisi harkitsematonta ja jopa vaarallista ihmisten terveydelle. Siitä olen yhtä mieltä esittelijän kanssa.
<SPEAKER ID="196" NAME="Françoise Grossetête" AFFILIATION="PPE-DE">
(FR) Arvoisa puhemies, kansalaiset vaativat enemmän tutkimusta, erityisesti biolääketieteellisen tutkimuksen alalla uusien hoitojen löytämiseksi sairauksiin, joihin ei vielä ole parannuskeinoa. Tämä koskee kaikkia neurodegeneratiivisia sairauksia, kuten Parkinsonin ja Alzheimerin tautia. Tiedämme tarvitsevamme eläinkokeita, mutta onneksi eläinkokeiden määrä on viime vuosina vähentynyt, koska olemme asettaneet itsellemme tavoitteen löytää vaihtoehtoisia ratkaisuja.
<P>
Valitettavasti tiedämme myös sen, että joissakin tapauksissa ei vaihtoehtoisia ratkaisuja ole olemassa, ja että meidän on edelleen tehtävä eläinkokeita, erityisesti kädellisillä eläimillä. Tässä tapauksessa meidän on ehdottomasti tehtävä kaikkemme sen varmistamiseksi, että eurooppalainen tutkimus pysyy Euroopassa, jotta me voimme tarjota mahdollisimman hyvän suojelun tason. Kun otetaan huomioon koe-eläimen kokema kipu eläinkokeen aikana, on varmistettava kaikin tavoin, että kyseinen eläinkoe tuottaa hyviä tuloksia.
<P>
Siksi meidän on pidettävä kiinni meidän tutkimuksestamme ja erityisesti meidän eläinkokeistamme. Meidän on erityisesti varmistuttava siitä, ettei tämänkaltainen tutkimus siirry pois Euroopasta.
<SPEAKER ID="197" NAME="Luis Manuel Capoulas Santos" AFFILIATION="PSE">
(PT) Arvoisa puhemies, arvoisa komission jäsen, hyvät parlamentin jäsenet, eläinten käyttäminen tieteellisiin tarkoituksiin on erittäin arkaluontoinen aihe, joka herättää ristiriitaisia tunteita, jos asiaa katsotaan vain yhdeltä näkökannalta. On mahdotonta keskustella tästä aiheesta, jos tarkastelemme sitä pelkästään eläinten tarpeiden ja oikeuksien suojelemisen kannalta. Siitä on myös mahdotonta keskustella, jos tarkastelemme sitä pelkästään tieteen tarpeiden valossa tai jos käytämme logiikkaa, jossa tähdätään tulosten saavuttamiseen mahdollisimman edullisilla kustannuksilla.
<P>
Kukaan ei voi olla välinpitämätön toisen elävän olennon kärsimyksille, erityisesti kun on kyse eläimistä, jotka ovat meitä niinkin lähellä kuin mitä kädelliset eläimet ovat. Kuitenkin ymmärtämyksemme kasvaa entisestään, kun kohtaamme ihmisten kärsimyksiä, jotka johtuvat onnettomuuksista, sodasta tai sairauksista. Voidaksemme taistella kipua vastaan emme voi kieltää tieteeltä sen tarvitsemia välineitä kuten koekaniineja.
<P>
Tässä mietinnössä esitetään mahdollinen tasapaino kohtaamiemme arvojen ja tunteiden ristiriitojen välillä, ja se osoittaa halua saada aikaan kompromissi, joka voi vain antaa arvoa tälle parlamentille ja sen omistautuneimmille jäsenille. Siksi kiitän niitä, joita olen käsitellyt tässä keskustelussa: esittelijä Neil Parishia ja Euroopan parlamentin sosialistiryhmän varjoesittelijä Roselyne Lefrançois'ta heidän erinomaisesta työstään ja yksimielisyydestä, jonka he ovat saavuttaneet näin vaikeassa ja kiistanalaisessa asiassa.
<P>
Poliittinen ryhmäni, PSE-ryhmä, äänestää tämän mietinnön ja siihen tekemiemme tarkistusten puolesta, joilla yritimme parantaa sitä entisestään. Teemme näin siinä uskossa, että tällä tavoin pystymme vähentämään koe-eläinten kokemaa kärsimystä vaarantamatta kuitenkaan ihmisten terveyden hyödyksi koituvaa tieteellistä kehitystä ja eurooppalaisen tutkimuksen elinkelpoisuutta.
<SPEAKER ID="198" NAME="Zuzana Roithová" AFFILIATION="PPE-DE">
- (CS) Arvoisa puhemies, arvoisa komission jäsen, hyvät kollegat, minäkin olen huolissani koe-eläinten kokemasta kärsimyksestä, mutta samalla tiedän lääkärinä, että meidän on tehtävä kaikki voitavamme saattaaksemme rokotteita ja lääkkeitä potilaidemme käyttöön niin pian kuin mahdollista, olipa sitten kyse uuden tai vanhan sairauden hoidosta. Haluan kiittää kollegoitani, jotka ovat onnistuneet löytämään todellisen kompromissiratkaisun, joka kunnioittaa eläinten kohteluun sovellettavia moraalisia periaatteita ja samalla mahdollistaa tutkimushankkeiden jatkumisen. Ennen kaikkea tällä direktiivillä annetaan selkeä poliittinen viesti siitä, että haluamme meidän tutkijoidemme etsivän vaihtoehtoisia keinoja, joilla tutkimustulokset voidaan muuttaa uusiksi lääkkeiksi, jotta koe-eläinten ja eläinkokeiden määrä voidaan minimoida. Samalla on kuitenkin noudatettava kaikkia mahdollisia eettisiä periaatteita koe-eläinten kokeman kärsimyksen välttämiseksi. Haluaisin kiittää teitä kaikkia tästä lopputuloksesta.
<SPEAKER ID="199" NAME="Caroline Lucas" AFFILIATION="Verts/ALE">
(EN) Arvoisa puhemies, en voi peitellä sitä, että tämä mietintö oli suuri pettymys meille, jotka uskoimme, että esittelijä, joka on myös Animal welfare intergroup -järjestön puheenjohtaja, olisi mietinnössään ilmaissut huolensa eläimistä vieläkin uutterammin.
<P>
Tästä syystä on välttämätöntä, että joitakin ratkaisevan tärkeitä tarkistuksia hyväksytään, kun äänestämme tästä. Erityisesti lupien soveltamisalan tulee koskea kaikkia hankkeita, ei pelkästään vakaviksi tai kohtalaisiksi luokiteltuja. Jos epäonnistumme sen varmistamisessa, se merkitsee sitä, että monet kipua, kärsimystä tai tuskaa aiheuttavat toimenpiteet eivät enää edellyttäisi keskitetysti valvottua eettistä arviointia. Se vuorostaan vaarantaisi tehokkaasti useiden ehdotuksessa esitettyjen toimenpiteiden noudattamisen kokonaisuudessaan.
<P>
Mutta, jos tarkistuksemme menevät läpi, se merkitsee lisäponnisteluja tutkimukselle ja vaihtoehtoja eläinkokeille, mikä on erityisen ratkaisevaa perustutkimuksessa ja lääketieteellisessä tutkimuksessa. Nykyiset toimet keskittyvät sääntelyn edellyttämiin testauksiin, joiden osuus on vain 10 prosenttia kaikista eläinkokeista. Sekä eläinten että ihmisten terveyden vuoksi on äärimmäisen tärkeää, että uudenaikaisempia ja tehokkaampia muihin kun eläinkokeisiin perustuvia testausmenetelmiä otetaan käyttöön niin pian kuin mahdollista.
<SPEAKER ID="200" NAME="Stavros Dimas">
komission jäsen. - (EL) Arvoisa puhemies, haluan kiittää kaikkia puhujia erittäin rakentavista puheenvuoroista tämäniltaisessa keskustelussa. Sallinette minun kommentoida lyhyesti muutamia tarkistuksia. Komissio voi hyväksyä useita tarkistuksia joko kokonaisuudessaan, osittain tai periaatteessa. Näihin tarkistusehdotuksiin kuuluu niin laitoksia koskevien kuin myös eläinten parissa työskentelevää henkilökuntaa koskevien tietojen luottamuksellisuus. Niihin kuuluu myös ehdotukset kädellisillä eläimillä suoritettavien eläinkokeiden säännöllisistä arvioinneista Euroopan unionin tasolla.
<P>
Huolta on myös kannettu vakavuusasteiden perusteista. Voin kertoa teille, että ennen kesätaukoa komissio kutsuu koolle asiantuntijoista koostuvan työryhmän, jonka tarkoituksena on löytää asianmukaisille vaatimuksille määritelmät, jotka otetaan käyttöön Euroopan unionissa. Meidän on epäilemättä säilytettävä tasapaino, joka on saavutettu suoraan osallisena olevien perusteellisen kuulemisen seurauksena. Samalla on otettava huomioon teollisuuden tarpeet ja tutkimuksen edistäminen, mutta myös eläinten hyvinvointi. Näin ollen on kädellisten eläinten käyttöä koskevat rajoitukset säilytettävä, kuten myös lupaa koskeva periaate, ja kaikkea tutkimusta koskevat itsenäiset eettiset arvioinnit, jotka ovat tämän ehdotuksen olennainen osa. Yhteenvetona todettakoon, että komissio voi hyväksyä 83 kaikista 202 ehdotetusta tarkistuksesta kokonaan, osittain tai periaatteessa. Annan parlamentin sihteeristölle luettelon, jossa esitetään komission kanta tarkistuksista.
<P>
Lopuksi haluan sanoa, että tämä kyseinen ehdotus on erittäin tärkeä ja meidän on säilytettävä tasapaino näiden kahden asian välillä. Yhtäällä on tieteellisen tutkimuksen tarpeet ja ihmisten terveyden parantaminen, ja toisaalla tutkimusmenetelmät, jotka eivät olisi julmia eläimille. Minun täytyy sanoa, että komissio on, sinä aikana kun minä olen ollut komission jäsen, tehnyt useita toimenpiteitä eläinten suojelemiseksi. Haluan muistuttaa teitä edellisistä keskusteluistamme, jotka koskivat hylkeitä, valaiden pyyntiä liittyviä erittäin voimakkaita toimenpiteitä ja reaktioita, kestämättömään metsästykseen liittyviä kysymyksiä, erityisesti keväällä, ja niistä turvallisuustoimenpiteistä, jotka teimme ensimmäistä kertaa komissiona, joilla on pyritty juuri tämänkaltaisten tapausten ehkäisemiseen.
<P>
En todellakaan voi ymmärtää sitä, miten ketunmetsästyksen, härkätaisteluiden tai kukkotappeluiden voidaan katsoa kuuluvan nykypäivän sivistykseen.
<SPEAKER ID="201" NAME="Neil Parish">
esittelijä. - (EN) Arvoisa puhemies, haluan kiittää parlamentin jäseniä ja komission jäsentä heidän näkemyksistään.
<P>
Me olemme oikealla asialla tämän lainsäädännön tarkistamisessa. On oikein korvata, vähentää ja parantaa eläinkokeita aina kun se on mahdollista. Olemme oikealla tiellä, kun jatkamme asian edistämistä. Niin teollisuus kuin eläinsuojelujärjestötkin pitävät sitä tarpeellisena.
<P>
Tämä on kysymys, joka mielestäni ulottuu politiikkaa pidemmälle ja joka on pitkälti moraalinen kysymys, jossa meidän on toimittava oikein. Itse olen erittäin pettynyt, ja jos hän olisi täällä sanoisin sen hänelle selkeästi, että Graham Watson on hyökännyt henkilökohtaisesti minua vastaan omalla alueellani ja tehnyt tästä erittäin poliittisen kysymyksen. Tämä on valitettavaa, koska loppujen lopuksi meidän on saatava aikaan järkevä ehdotus.
<P>
Tämän mietinnön eteen on tehty paljon työtä ja siinä on hyödynnetty teknistä asiantuntemusta. Me emme luovuta tätä mietintöä kevyesti. Olemme työskennelleet ahkerasti sen parissa ja meillä on hyviä kompromisseja. Olen pyrkinyt kokoamaan kaikki näkökannat yhteen ja toimittamaan mietinnön, joka on oikein parlamentille, tutkimukselle ja teollisuudelle ja eläinten hyvinvoinnille. Kehotan teitä kaikkia antamaan sille tukenne, sillä jos me emme nyt saa sitä läpi, mietintö viivästyy muutamalla vuodella ja se olisi haitallista sekä teollisuudelle että eläinten hyvinvoinnille. Joten kehotan kaikki jäseniä tukemaan tätä mietintöä.
<P>
Jos paikalla on ryhmiä, jotka aikovat äänestää sitä vastaan, niin pitkällä aikavälillä se ainoastaan viivästyttää hyvän ehdotuksen hyväksymistä. Ehdotus varmistaisi sen, että Euroopan unionissa on tutkimusta saatavilla sairauksien ehkäisemiseksi ja uusien lääkkeiden kehittämiseksi. Samalla kuitenkin vähennämme tarvittavien koe-eläinten määrää ja käyttöä ja itse asiassa vahvistamme Euroopan vaihtoehtoisten tutkimusmenetelmien keskuksen asemaa vaihtoehtoisten kokeiden löytämisessä. Joten kehotan kaikkia jäseniä äänestämään mietinnön puolesta, koska me todella toivomme saavamme selkeän tuloksen aamulla.
<SPEAKER ID="202" NAME="Puhemies">
(EN) Keskustelu on päättynyt.
<P>
Äänestys toimitetaan huomenna (tiistaina 5. toukokuuta 2009).
<P>
Kirjalliset lausumat (työjärjestyksen 142 artikla)
<SPEAKER ID="203" NAME="Šarūnas Birutis  " AFFILIATION="ALDE">
kirjallinen. - (LT) Komission mietintöluonnos tukee voimakkaasti sitä kehitystä, että tieteellisiin kokeisiin käytettäviin eläimiin tulisi suhtautua enemmän eläinystävällisemmällä tavalla. Tämä osoittaa, että komissio on sitoutunut siihen, että perimmäinen tarkoitus on eläinkokeiden lopettaminen kokonaan.
<P>
Euroopan unionin tulisi pyrkiä tätä tavoitetta kohti. Euroopan parlamentti on tehnyt kantansa selväksi, että olisi tehtävä enemmän lopullisen tavoitteen saavuttamiseksi, jotta eläimiä ei enää käytettäisi tieteellisiin kokeisiin.
<P>
Vaikka se on lopullinen tavoite, niin emme kuitenkaan vielä ole sellaisessa tilanteessa, että eläinkokeet voitaisiin lopettaa kokonaan. Sellaisten vaihtoehtoisten testausmenetelmien kehittämisessä, joissa ei käytetä eläimiä, on edelleen valtava aukko. Niin kauan kuin näin on, olisi epäviisasta ja ihmisten terveyden kannalta potentiaalisesti erittäin vahingollista vahvistaa päivämäärä, jonka jälkeen eläinkokeita tai tietyille eläinluokille, kuten kädellisille, tehtäviä kokeita ei enää voisi tehdä. Yleinen mielipide tuntuu tukevan tätä lähestymistapaa ja se on otettava huomioon.
<SPEAKER ID="997" NAME="Daciana Octavia Sârbu  " LANGUAGE="RO">
Haluan ensiksi onnitella Euroopan komissiota sen ehdotuksesta tarkistaa direktiiviä 86/609/ETY, mutta olen pahoillani siitä, ettei esittelijä esittänyt kunnianhimoisempia tavoitteita.
<P>
Mielestäni meidän on investoitava enemmän tutkimukseen, jossa pyritään löytämään vaihtoehtoja tieteellisiin tarkoituksiin käytettäville eläinkokeille. Meidän on velvoitettava laboratoriot käyttämään eläimiä, erityisesti luonnonvaraisia eläimiä, tieteellisiin tarkoituksiin niin vähän kuin mahdollista.
<P>
Vastustan voimakkaasti kädellisten eläinten käyttöä biolääketieteellisessä tutkimuksessa ja ainoan poikkeuksen muodostavat eläinkokeet, jossa yksinomaan näitä eläimiä on käytettävä hengenvaarallisten sairauksien tai toimintakykyä alentavien sairauksien tutkimisessa.
<P>
Eettisestä näkökulmasta katsottuna on eläinten kivulle, tuskalle ja kärsimykselle asetettava yläraja, jota ei tieteellisissä toimenpiteissä saisi ikinä ylittää. Nämä seikat huomioon ottaen on kiellettävä sellaisten toimenpiteiden suorittaminen, jotka aiheuttavat vakavaa kipua, tuskaa tai pitkään kestävää kärsimystä.
<P>
Tiedän, että kansanterveydellä on suuri merkitys, mutta emme voi sallia sitä, että koe-eläimille aiheutetaan suurta kärsimystä hoitomenetelmien testaamiseksi.
<P>
Tuen myös tarkistusta, jossa säädetään siitä, ettei direktiivi rajoita jäsenvaltioita soveltamasta tai hyväksymästä tiukempia kansallisia toimenpiteitä, joiden tarkoituksena on parantaa tieteellisiin tarkoituksiin käytettävien eläinten hyvinvointia ja suojelua.
