<CHAPTER ID=1>
Istuntokauden uudelleenavaaminen
<SPEAKER ID=1 NAME="Puhemies">
Julistan Euroopan parlamentin 30. huhtikuuta 1998 keskeytetyn istuntokauden uudelleen avatuksi.

<CHAPTER ID=2>
Pöytäkirjan hyväksyminen
<SPEAKER ID=2 NAME="Puhemies">
Torstaina 30. huhtikuuta 1998 pidetyn istunnon pöytäkirja on jaettu.
<P>
Onko huomautettavaa?

<SPEAKER ID=3 LANGUAGE="EN" NAME="Hardstaff">
 Arvoisa puhemies, jotten veisi parlamentin aikaa, annoin kirjallisesti äänestystä koskevan muutoksen. Sitä ei ole merkitty muistiin asianmukaisesti. Pyydän, että asia korjataan ja että Desaman mietinnön tarkistuksesta 2 antamani ääni muutettaisiin niin, ettei se ole "vastaan" vaan "puolesta" .

<SPEAKER ID=4 NAME="Puhemies">
Kiitos. Teemme niin.
<P>
(Pöytäkirja hyväksyttiin.)

<CHAPTER ID=3>
Parlamentin kokoonpano
<SPEAKER ID=5 NAME="Puhemies">
Ilmoitan teille, että rouva Dury on nimitetty Brysselin kuvernööriksi 1. toukokuuta 1998 lähtien. Onnittelen häntä nimityksen johdosta.
<P>

<CHAPTER ID=4>
Yhtenäisvaluutta
<SPEAKER ID=6 NAME="Puhemies">
Arvoisa neuvoston puheenjohtaja, arvoisa Euroopan komission puheenjohtaja, arvoisat parlamentin jäsenet, olemme tänään mukana tapahtumassa, jollaista ei tähän mennessä ole vielä kirjattu historiaan. Ponnisteltuaan suuresti talouksiensa lähentämiseksi 11 maata on muuttamassa yhteiseksi asian, joka on niinkin tärkeä kuin valuutta. Ne tekevät sen vapaaehtoisesti ja omien parlamenttiensa tukemina, mutta Maastrichtin sopimuksen mukaisesti myös Euroopan parlamentin, joka ei ole ainoastaan näiden 11 maan vaan kaikkien unionin kansalaisten laillinen edustaja, on tehtävä asiasta päätös. Tänään tämän parlamentin tehtävä on keskustella talous- ja valtiovarainministerien neuvoston ehdotuksesta ja vahvistaa tai korjata puoltavaa lausuntoamme päätöksestä, joka muuttaa kansojemme historian.
<P>
Rahaliitto on jälleen yksi askel sillä tiellä, jota pitkin me kaikki olemme lähteneet kulkemaan kohti yhä läheisempää liittoa Euroopan kansojen välillä, kuten perustamissopimuksessa muistutetaan. Yhtenäisvaluutta on yksi keino saavuttaa tämä päämäärä. Toivotan kaikille onnea ja menestystä tällä historiallisella hetkellä.
<P>
Minulla on suuri ilo tervehtiä ja toivottaa tervetulleeksi Euroopan parlamenttiin ne kunnianarvoisat henkilöt, jotka ovat saapuneet viralliselle lehterille ja jotka ovat päättäneet olla mukana tänä Euroopan tulevaisuuden kannalta erittäin tärkeänä päivänä, samoin kuin tiedotusvälineet, jotka näkevät suunnattomasti vaivaa välittääkseen kansalaisille meidän keskustelumme.

<SPEAKER ID=7 NAME="Puhemies">
Esityslistalla on seuraavana keskustelu neuvoston suosituksesta, joka koskee yhtenäisvaluutan vahvistamiseksi vaadittavat edellytykset täyttäviä jäsenvaltioita (EY: n perustamissopimuksen 109 j artiklan 2 ja 4 kohta) (7884/98 REV1 - C4-0250/98-98/0812(CNS)) ja talous- ja raha-asioita sekä teollisuuspolitiikkaa käsittelevän valiokunnan laatimasta tätä suositusta koskevasta lausuntoehdotuksesta (työjärjestyksen 79 a artikla) (Esittelijä: von Wogau).
<P>
Herra Fabre-Aubrespyllä on puheenvuoro menettelyä koskevaa esitystä varten.

<SPEAKER ID=8 LANGUAGE="FR" NAME="Fabre-Aubrespy">
Arvoisa puhemies, haluaisin tämän keskustelun alkajaisiksi tehdä menettelyä koskevan esityksen, jonka tarkoituksena on kieltäytyä keskustelusta siitä syystä, että sitä ei hyväksytä käsiteltäväksi työjärjestyksen 128 artiklan nojalla. Teen tämän menettelyyn ja sisältöön liittyvistä syistä.
<P>
Menettelyn tasolla muistutan siitä, että Euroopan unionista tehdyn sopimuksen 109 j artiklaa ei ole noudatettu ja että työjärjestyksessä hätäisesti hyväksyttyä 79 artiklan b kohtaa ei voi pitää 109 j artiklan mukaisena. Meille on tänään esitetty käsiteltäväksi talousasioita käsittelevän valiokunnan ehdotus, joka on tehty meille suullisesti. Meitä pyydetään joko hyväksymään tai hylkäämään kaikki neuvoston suositukset. Yhtään tarkistusta ei voi tehdä. Tässä on kyseessä puoltava lausuntomenettely eikä sopimuksen määräämä lausuntomenettely. Itse neuvosto erehtyi asiassa mainitessaan suosituksessaan Euroopan parlamentin viime torstaina tekemän lausunnon, joka ei ollut oikeudellisesti eikä poliittisesti sopimuksen mukainen. Tämä on todellinen toimielimiin liittyvä vääristymä, jonka vuoksi neuvosto ei kanna vastuutaan, jonka vuoksi se ei täytä sopimuksen sille määräämiä tehtäviä ja jonka vuoksi parlamentti ei myöskään kunnioita sille annettua keskustelua. Tiedän, että keskustelua ei haluta. Lisään, arvoisa puhemies, että sisällöstä...

<SPEAKER ID=9 NAME="Puhemies">
Herra Fabre-Aubrespy, 128 artiklassa määrätään, että esityksestä äänestetään välittömästi. Siirryn siis välittömästi äänestykseen.
<P>
(Puhemies asetti esityksen äänestykseen.) Tuloksessa ei ole epäilemisen varaa. Jatkamme.
<P>

<SPEAKER ID=10 NAME="Puhemies">
Neuvoston puheenjohtajalla, herra Brownilla on puheenvuoro.

<SPEAKER ID=11 NAME="Brown">
Arvoisa puhemies, arvoisat Euroopan parlamentin jäsenet, tämän Euroopan kannalta historiallisesti merkittävän päivän alkajaisiksi haluaisin ensin lausua ministerineuvoston puolesta lämpimät kiitoksemme parlamentille sen panoksesta tämänpäiväisiin päätöksiin johtaneiden menettelyjen aikana. Me onnistumme tekemällä yhteistyötä. On täysin maanosamme demokraattisten olojen ja perinteiden mukaista, että parlamentilla on merkittävä osuus niissä historiallisissa päätöksissä, joita teemme. Tiedän puhuvani myös tänä iltapäivänä kokoontuvan neuvoston puolesta, kun sanon, että me kaikki arvostamme hyvin paljon lausuntoanne, jonka annatte tämänaamuisten keskustelujen jälkeen.
<P>
Viisikymmentä vuotta sitten, kun Euroopan yhteisön perustajat aloittivat työnsä, järjestelyt pysyvän rauhan aikaansaamiseksi Länsi-Euroopassa olivat heidän ensisijaisin tehtävänsä; jotta unohdettaisiin lopullisesti ikivanhat kaunat ja vihollisuudet ja laadittaisiin Euroopan kansoille yhteistyön ja kehityksen puitteet. He tunnustivat viisaasti sen, että kestävä rauha maissamme voisi perustua vain kansojen hyvinvointiin. Niinpä he alkoivat Rooman sopimuksesta lähtien hahmotella tätä Euroopan unionia, ihmiskunnan historian ainutlaatuista kokeilua, joka on yli puolen vuosisadan ajan taannut rauhan Länsi-Euroopassa ja kansojemme toistaiseksi ennennäkemättömän hyvinvoinnin.
<P>
Aivan alusta saakka nämä perustajat ryhtyivät pohjustamaan sitä tietä, joka on johtanut meidät rahaliitosta tänään tekemiimme historiallisiin päätöksiin. Messinan neuvotteluissa lähes 43 vuotta sitten hyväksymässään päätöslauselmassa he nimittäin vaativat rahapolitiikkojen yhteensovittamista yhteisten markkinoiden luomiseksi ja kehittämiseksi. Niinpä nyt, kun on kulunut puoli vuosisataa ja sodan raunioista kohonnut Eurooppa on lähentynyt, Eurooppa aloittaa tänään uuden aikakauden. Kun luomme yhtenäisvaluutan nykypäivän Euroopan maille, päämääränämme on luoda enemmän työpaikkoja ja hyvinvointia huomispäivän Euroopan kansoille.
<P>
Kun euro otetaan käyttöön, Euroopassa on yli 290 miljoonaa sitä käyttävää ihmistä, 5 % maailman väestöstä. 11 maan yhtenäisvaluutta vastaa yhtä viidesosaa maailman tuotannosta, samaa kuin Yhdysvaltojen tuotanto. Euroalueesta tulee yksi maailman suurimpia tuojia ja viejiä, ja yhteiset tavoitteemme - korkeat kasvu- ja työllisyystasot kaikille - riippuvat ratkaisevasti sen käyttöönoton onnistumisesta.
<P>
Haluan siis ensin ilmoittaa Euroopan parlamentille 15: n jäsenvaltiomme valtiovarainministerien eilisiltaisessa kokouksessaan antamat suositukset. Jotta talous- ja rahaliitto olisi kestävä ja luja, meidän suosittelemiemme päätösten perusteena on käytetty sitä, ovatko jäsenvaltiot täyttäneet Maastrichtin sopimuksessa määrätyt sekä laillisen että taloudellisen lähentymisehdon. Olemme yksimielisesti yhtyneet komission suositukseen, jonka mukaan 11 jäsenvaltiota - Belgia, Saksa, Espanja, Ranska, Irlanti, Italia, Luxemburg, Alankomaat, Itävalta, Portugali ja Suomi - täyttävät yhtenäisvaluutan käyttöönoton kannalta tarvittavat ehdot.
<P>
Olemme sitä mieltä, että nämä jäsenvaltiot ovat toteuttaneet kaikki tarvittavat toimenpiteet sen takaamiseksi, että niiden kansallinen lainsäädäntö on sopusoinnussa perustamissopimuksen ja Euroopan keskuspankkijärjestelmän perussäännön kanssa. Ne ovat siis täyttäneet laillisen lähentymisehdon. Olemme myös sitä mieltä, että nämä valtiot ovat saavuttaneet korkean kestävän talouksien lähentymisen tason; edistystä hintojen vakauden saavuttamisessa; korkean valuuttakurssien vakauden tason; pitkäaikaisten korkojen lähentymisen, ja ne ovat edistyneet budjettialijäämien hallinnassa ja velan vähentämisessä, vaikka kuten Euroopan rahapoliittisen instituutin kertomuksessa sanottiin, julkistalouden tervehdyttämisen on yhä jatkuttava, jotta julkistaloutta koskevat kriteerit täytettäisiin pysyvästi. On kuitenkin tärkeää sanoa myös, kun suosittelemme tätä ratkaisevaa päätöstä, että maiden saavuttama kehitys ei saa olla vain kertasitoumus, jotta tavoitteeseen päästään tiettynä vuonna, vaan sen on oltava osa jatkuvaa sitoutumista vakauteen ja budjettikuriin.
<P>
Ministerineuvoston puolesta haluan myös ilmoittaa teille eilisiltana laatimastamme tärkeästä julkilausumasta. Jotta sitoutuisimme kurinalaiseen julkistalouteen ja talouden uudistamiseen, uudessa julkilausumassa tuodaan esille se, että meidän olisi välittömästi lähiaikoina pantava täytäntöön vakaus- ja kasvusopimuksessa jo mainitut sitoumukset ja tehtävä niin mahdollisimman tehokkaasti ja pikaisesti. Jos sitoudumme kurinalaiseen rahapolitiikkaan ja julkistalouteen, rahaliitosta voi tulla pitkäaikaisen vakauden perusta, jonka varaan kasvu ja työllisyys voidaan rakentaa.
<P>
Julkilausumassa korostetaan myös talouden uudistamisen tarpeellisuutta. Talouden uudistamista pidetäänkin nyt Euroopan seuraavana suurena haasteena, jotta luotaisiin työmahdollisuuksia kaikille, tehostettaisiin hyödyke-, työvoima- ja pääomamarkkinoita, parannettaisiin työvoimamarkkinoiden sopeutumiskykyä, varmistettaisiin kansallisten koulutus- ja ammattikoulutusjärjestelmien suurempi tehokkuus, pyrittäisiin rohkaisemaan yrittäjyyttä, taattaisiin pienten ja keskisuurten yritysten helpompi pääsy pääomamarkkinoille, lisättäisiin verotuksen tehokkuutta, vältettäisiin haitallista verokilpailua, niin että saataisiin aikaan enemmän kasvua ja työpaikkoja.
<P>
Julkilausuma kuvastaa sitä, miten tärkeää mielestämme on ottaa huomioon 18 miljoonan työttömän tarpeet, jos haluamme saada rahaliiton menestymään paremmin. Julkilausumassa korostetaankin sitä, miten tärkeää on puuttua työttömyyteen sosiaaliturva- ja verotusjärjestelmiä uudistamalla samoin kuin ammattikoulutusta ja koulutusta koskevin sekä yhteiskunnasta syrjäytymistä estävin toimenpitein, jos haluamme saada sekä yhtenäisvaluutan että talouden menestymään.
<P>
(Suosionosoituksia) Rahaliitto ei ole pelkästään saavutus, se on myös haaste, jotta saisimme aikaan meidän kaikkien toivomien korkeiden kasvuja työllisyystasojen kannalta välttämättömät taloudelliset uudistukset. Hyvät kollegani, talous- ja rahaliitto syntyy yhteisistä kasvu- ja työllisyystavoitteistamme. Sen perustana on yhteinen sitoutumisemme pitkän aikavälin vakauteen. Sitä siivittää nyt eteenpäin yhteinen pyrkimyksemme kurinalaiseen julkistalouteen ja talouden uudistamiseen, jotta saisimme sekä yrittäjyyttä kannustavan että oikeudenmukaisen yhteiskunnan.
<P>
Haluaisin lopuksi sanoa tänään täällä parlamentissa, että suurinta saavutustamme, onnistumistamme, ei mitata julkilausumina tai asiakirjoina tai edes uusina toimieliminä tai menettelyinä. Se mitataan työpaikkoina kansalaisia varten, kasvuna kansalaisia varten, hyvinvointina kansalaisia varten - sellaisena kansalaisten Eurooppana, jossa jokaisella on mahdollisuus ja johon jokainen voi antaa oman panoksensa.
<P>
(Suosionosoituksia) Se on meidän kaikkien - parlamentin ja hallitusten - yhteinen tehtävä. Se on aikanaan meidän saavutuksemme.
<P>
(Voimakkaita ja jatkuvia suosionosoituksia)
<SPEAKER ID=12 NAME="Santer">
Arvoisa puhemies, arvoisat parlamentin jäsenet, olette kokoontuneet tänne poikkeusistuntoon antaaksenne Euroopan parlamentin lausunnon valtiovarainministerien kokouksen ja valtioiden ja hallitusten päämiesten konferenssin välissä. Täten sidotte parlamentin vastuuseen tästä vertaansa vailla olevasta päätöksestä. Euro on tätä päivää, sillä tänään jäsenmaistamme 11 valmistautuu yhdessä muuttamaan unionimme kohtaloa. Tänään eurooppalaiset tekevät haavekuvasta todellisuutta, kiitos myös teidän, hyvät parlamentin jäsenet, jotka olette olleet leikissä mukana alusta alkaen. Komissio on myös kuukausien, vuosien ajan tehnyt kaikkensa, jotta tämänpäiväinen määräaika saavutettaisiin. Se oli sen päätavoite. Tästä syystä Madridin toimintasuunnitelmasta on tullut todellisuutta. Entä tarvitseeko edes muistuttaa, että mikään ei siltikään ollut itsestään selvää? Taloudellista lähentymistä tässä laajuudessa ei olisi vielä vuosi sitten voinut uskoa mahdolliseksi. Jäsenmailta eli kansakunnilta ja kansoilta vaadittiin ennenkuulumattomia ponnistuksia ja annan tunnustusta heidän onnistumiselleen.
<P>
Arvoisa puhemies, panostaminen lähentymiseen on ollut panostamista hyvinvointiin. Taloudelliset olot eivät ole koskaan olleet näin hyvät. Lähentymisponnistukset ovat luoneet perustan kasvulle, sijoituksille ja työllisyydelle. Huomisesta lähtien euro antaa sisämarkkinoille täyden merkityksen poistamalla valuutanvaihtomaksut, lopettamalla keinottelun, parantamalla hintojen avoimuutta, syventämällä rahataloudellista yhdentymistä. Euro helpottaa kaupankäyntiä ja sijoittamista samoin kuin eurooppalaisten liikkumista maasta toiseen. Euro takaa ponnistelujen peruuttamattomuuden, mutta se vaikuttaa samanaikaisesti kiihdyttävästi suurenmoiseen muutokseen.
<P>
Ensinnäkin peruuttamattomuuden, koska euron myötä ei voida enää perääntyä. Korkea lähentymisaste on rahaliitolle tyypillinen piirre. Toiseksi, euro vaikuttaa kiihdyttävästi suurenmoiseen muutokseen, koska se antaa vauhtia voimakkaan Euroopan luovalle hengelle, yrittäjä- ja uudistushengelle, ja tässä mielessä euro on todellakin väline, niin kuin olen koko ajan sanonut siitä lähtien, kun minut nimitettiin komission puheenjohtajaksi. Euro ei itsessään ole tavoite. Siksi meidän on jatkettava työttömyyden ja syrjäytymisen vastaista taisteluamme Luxemburgin työllisyyshuippukokouksessa tehtyjen päätösten perusteella ja talous- ja rahaliiton lähentymisprosessin luomien terveiden makrotaloudellisten ehtojen puitteissa.
<P>
Eurosta tulee lopuksi myös yhdentymisen kaikkein kouriintuntuvin sanansaattaja kansalaisille. Siitä syystä euroa ei saa ottaa käyttöön kansalaisten kustannuksella. Sen hyväksymisen välttämättömiä edellytyksiä on, että siitä ei aiheudu lisäkustannuksia ja että hinnat ovat täysin avoimia ja valmistelu ihanteellista. Niinpä Euroopasta tulee euron ansiosta yhdellä kertaa, kertaheitolla, vahva tekijä taloudellisella ja rahataloudellisella maailmankartalla. Eurooppa on tästä lähtien valmis muodostamaan osaltaan kansainvälisen tasapainoisen ja vakaan rahajärjestelmän, varman suojan kriisitilanteissa ja kumppaniemme kiinnostuksen kohteen. Se on tällä tavoin voimakas unioni, joka vastaanottaa Keski- ja Itä-Euroopan ystävämme ja kumppanimme.
<P>
Arvoisa puhemies, hyvät parlamentin jäsenet, tehtävänne on nyt äänestää. Äänestyksenne on historiallinen.
<P>

<SPEAKER ID=13 NAME="Von Wogau">
Arvoisa puhemies, hyvät naiset ja herrat, päätöksillä, jotka tänä viikonloppuna tehdään, on historiallinen merkitys Euroopan unionin tulevaisuudelle. On päätettävä, mitkä maat ovat lähtöviivalla 1. tammikuuta 1999, kun yhteinen valuutta otetaan käyttöön. Odotamme myös sitä, että ehdokkaat Euroopan keskuspankin johtoon nimetään tänä viikonloppuna. Aivan erityisesti tehdään myös ennakkopäätökset, jotka koskevat tulevia vaihtokursseja. Tällä päätöksellä voisi olla suuria vaikutuksia rahoitus- ja valuuttamarkkinoille. Siksi oli välttämätöntä valita ajankohta, jolloin pörssit ovat kiinni. Tästä syystä me kolme mukana olevaa toimielintä, nimittäin talous- ja valtiovarainministerien neuvosto, Euroopan parlamentti ja Eurooppa-neuvosto, olemme kokoontuneet tänä viikonloppuna tänne Brysseliin valmistellaksemme ja tehdäksemme nämä päätökset.
<P>
Tänään meidän on annettava lausuntomme siitä kysymyksestä, mitkä jäsenvaltiot täyttävät Maastrichtin sopimuksen ehdot. Tältä osin Maastrichtin sopimuksessa osoitetaan Euroopan parlamentille institutionaalinen rooli. Parlamenttia on kuultava talous- ja valtiovarainministerien ehdotuksesta, ennen kuin valtioiden ja hallitusten päämiehet tekevät päätöksensä. Koska talous- ja valtiovarainministerien suositus voitiin antaa vasta eilen illalla, oli välttämätöntä kutsua koolle parlamentin erityisistunto tänä lauantai-iltapäivänä. Samasta syystä oli myös välttämätöntä, että teemme päätökset suullisessa menettelyssä.
<P>
Neuvoston puheenjohtaja, valtiovarainministeri Gordon Brown kertoi talous- ja raha-asioita sekä teollisuuspolitiikkaa käsittelevälle valiokunnalle tänä aamuna siitä, että neuvosto hyväksyy Euroopan komission suosituksen. Tämä merkitsee sitä, että Euroopan parlamentti voi tämänpäiväisessä päätöksessään vedota suoraan päätökseen, jonka teimme viime torstaina erittäin laajalla enemmistöllä.
<P>
Euroopan parlamentti on tässä päätöslauselmassa todennut minun mietintöni perusteella seuraavaa: Maastrichtin sopimuksen solmimisesta lähtien kaikki Euroopan unionin jäsenvaltiot ovat saavuttaneet huomattavia edistysaskelia lähentymisessä. Tämän osoittavat alhaiset inflaatioprosentit, matalat pitkäaikaiset korot, vähäiset rahanarvon vaihtelut ja julkisten talouksien tuntuva vakaantuminen.
<P>
Maastrichtin sopimuksessa määrätään, että talous- ja rahaliittoon voidaan hyväksyä vain ne maat, joiden valuutta on jo vakaa. Sillä on erityistä merkitystä, koska vakaa valuutta on sosiaalisen markkinatalouden menestymisen perusedellytys. Rahan arvon vakauden todellinen mittari on inflaatioprosentti. Keskuspankit pitävät lähtökohtana sitä, että käytännössä alle 2 %: n inflaatioprosentti on merkki rahanarvon vakaudesta. Tältä osin käsiteltävänä olevat mietinnöt sisältävät ilahduttavia uutisia. Kaikkien 11 ehdokasvaltion inflaatioprosentti on alle 2 %. Se merkitsee, että vain ne jäsenvaltiot, joilla tällä hetkellä on vakaa valuutta, ovat lähtöviivalla. Neljän ehdokasvaltion - Italian, Alankomaiden, Portugalin ja Espanjan - inflaatioprosentti oli 1, 9 % viitevuonna 1997. Kahdessa valtiossa luku oli 1, 5 % - Belgiassa ja Saksassa. Yhdessä valtiossa - Luxemburgissa - inflaatioprosentti oli 1, 4 %, yhdessä 1, 3 %, tämä valtio oli Ranska. Kolme valtiota pääsi peräti 1, 2 %: iin, nimittäin Suomi, Irlanti ja Itävalta.
<P>
Keskimäärin inflaatioprosentti oli jäsenvaltioissa viitevuonna 1, 5 %. Se osoittaa, että talous- ja rahaliiton kannalta koko Euroopan unionissa on jo nyt kehittymässä rahan arvon vakaudelle ominainen kulttuuri. Pitkäaikaisten lainojen korot osoittavat sen, että markkinat otaksuvat tämän kehityksen jatkuvan. Kaikki 11 jäsenvaltiota ovat selvästi viitearvon 7, 8 % alapuolella.
<P>
Euron vakaus on varmistettu sen käyttöönottohetkellä tammikuussa 1999! Toteamme tämän yksimielisyyden vallitessa kaikkien käsiteltävänämme olevien mietintöjen sisällöstä. Viime kuukausien ja vuosien suuret ponnistelut ovat siten kantaneet hedelmää. Nyt on kuitenkin varmistettava kaiken saavutetun säilyminen tulevaisuudessa. Euroopan rahapoliittisen instituutin ensimmäinen puheenjohtaja Alexandre Lamfalussy on toistuvasti vakuuttanut meille: rahapolitiikan välineiltä ei saa vaatia liikaa. Valuutan vakauden varmistamiseksi pitkällä aikavälillä myös jäsenvaltioiden finanssipolitiikan täytyy suorittaa oma osuutensa. Siksi olemme tutkineet sopimuksessa määriteltyjen velkaantumista koskevien ehtojen täyttymistä erityisen tarkasti. Budjettialijäämä on kaikissa ehdokasvaltioissa alle 3 % bruttokansantuotteesta, ja budjettiluonnosten ja ennusteiden perusteella on odotettavissa, että alijäämät pienenevät entisestään.
<P>
Mitä tulee jäsenvaltioiden velkaantumiseen, totesimme torstaina antamassamme päätöslauselmassa, että muutamissa valtioissa kokonaisvelan määrä on edelleen huolestuttava. Tältä osin on tutkittava, jääkö näiden maiden velkataakka Maastrichtin sopimuksessa määrätyn arvioinneissa käytettävän liikkumavaran rajoihin. Siinä on merkityksellistä se, onko velat rahoitettu etupäässä kotimaisella pääomalla ja onko kysymys pitkä- vai lyhytaikaisista lainoista. Tältä osin on pidettävä kiinni siitä, että molemmissa eniten velkaantuneissa maissa on samanaikaisesti keskiarvoa korkeampi säästöaste ja että lainat rahoitetaan suurelta osin kotimaisilla säästöillä. Lisäksi voidaan todeta velkarakenteen paranemista siltä osin, että laina-aikoja pidennetään vähitellen, joskin hitaasti.
<P>
Sen lisäksi meillä on talous- ja raha-asioita sekä teollisuuspolitiikkaa käsittelevässä valiokunnassa käyty perusteellisia keskusteluja asianomaisten maiden valtiovarainministerien kanssa. Tältä osin haluan korostaa sitä, että valtionvarainministeri Ciampin esitykset suurista ja onnistuneista ponnisteluista Italian taloudellisen tilanteen vakauttamiseksi ovat edistäneet huomattavasti valiokunnan jäsenten myönteisiä arvioita. Talous- ja raha-asioita sekä teollisuuspolitiikkaa käsittelevä valiokunta arvostaa näitä tosiasioita. Olemme tulleet siihen tulokseen, että komission ja neuvoston myönteistä arviota, joka koskee velkaantumista koskevien ehtojen täyttymistä kaikissa 11 ehdokasvaltiossa, tulisi kannattaa. Varmistaaksemme nämä tulokset kuitenkin tulevaisuudessa olemme päätöslauselmassamme 30. huhtikuuta 1998 vaatineet, että vakaus- ja kasvusopimusta täytyy noudattaa tiukasti kaikissa 11 valtiossa. Odotamme myös, että niissä valtioissa, joita asia erityisesti koskee, hallitukset sitoutuvat konkreettisesti jatkamaan vakauttamisprosessia.
<P>
Työttömyystilanteen kehittyminen ei toki ole Maastrichtin sopimuksessa annettu muodollinen ehto, mutta se on suurin haaste, jonka edessä Euroopan unionin valtiot nykyään ovat. Siksi olemme sisällyttäneet myös kysymyksen työllisyydestä kokonaisarvioomme ja vaadimme Luxemburgin huippukokouksessa tehtyjen päätösten johdonmukaista toteuttamista.
<P>
Nyt tulen suulliseen päätösehdotukseeni. Istunnossa, joka pidettiin 2. toukokuuta 1998, talous- ja raha-asioita sekä teollisuuspolitiikkaa käsittelevälle valiokunnalle välitettiin talous- ja valtiovarainministerien neuvoston 1. toukokuuta 1998 antama suositus sopimuksen 109 j artiklan 2 kohdan mukaisesti. Tässä suosituksessa neuvosto esittää johtopäätöksensä, että seuraavat valtiot täyttävät yhtenäisvaluutan toteuttamiseen vaadittavat ehdot: Belgia, Saksa, Espanja, Ranska, Irlanti, Italia, Luxemburg, Alankomaat, Itävalta, Portugali ja Suomi. Tässä istunnossa, joka ei ollut julkinen, nykyinen neuvoston puheenjohtaja, valtiovarainministeri Gordon Brown, esitteli valiokunnalle suositusten tekstit. Samassa yhteydessä niistä keskusteltiin. Valiokunnan jäsenet saattoivat todeta, että neuvoston hyväksymä ehdotus on yhtenevä komission 25. maaliskuuta 1998 antaman suosituksen kanssa, joiden perusteella parlamentti antoi 30. huhtikuuta 1998 myönteisen lausunnon.
<P>
Tämän perusteella olen pyytänyt valiokuntaa ehdottamaan teille neuvoston 1. toukokuuta 1998 antaman suosituksen hyväksymistä. Ehdotukseni hyväksyttiin 54 puoltavalla äänellä, 3 äänesti vastaan, 2 pidättäytyi äänestämästä. Tämän perusteella esitän parlamentille tässä suullisessa menettelyssä ehdotuksen hyväksyä ministerineuvoston suositus.
<P>
Pierre Werner, Valéry Giscard d'Estaing ja Helmut Schmidt, Jacques Delors, François Mitterrand ja Helmut Kohl ovat ne merkittävät valtionpäämiehet, jotka ovat määrätietoisesti rakentaneet Euroopan talous- ja rahaliiton suuren luomuksen ja jotka jatkavat sen rakentamista. Ilman heidän vaikutustaan emme voisi tänään tehdä näitä historiallisia päätöksiä. Meidän ei pitäisi myöskään unohtaa niitä monia muita, jotka ovat olleet mukana tekemässä tätä luomusta ja joista monet ovat tänään läsnä tässä salissa.
<P>
Jos te nyt kannatatte ehdotustani, ilmaisemme mielipiteemme sen puolesta, että yhtenäisvaluutta otetaan käyttöön 11 jäsenvaltiossa 1. tammikuuta 1999. Silloin sanomme kyllä, koska euro on merkittävä askel yhtenäisistä sisämarkkinoista todellisiin eurooppalaisiin kotimarkkinoihin. Silloin sanomme kyllä, koska euro viitoittaa Euroopan tien 2000-luvulle ja parantaa ratkaisevasti Euroopan talouden kilpailukykyä. Silloin sanomme kyllä, koska Euroopan rahan historia on ollut jo Maastrichtin sopimuksen solmimisesta lähtien vakauttamispoliittinen menestystarina. Silloin sanomme kyllä, koska euron avulla luodaan valuutta, jolla on maailmanlaajuista merkitystä ja vahvistetaan Euroopan asemaa maailmassa. Silloin sanomme kyllä tietäen, että tämä on Euroopan historian tärkein päätös sen jälkeen, kun Rooman sopimuksen isät allekirjoittivat sopimuksensa 1957 Capitoliumin kukkulalla. Siksi kehotan teitä äänestämään puolesta!
<P>
(Voimakkaita suosionosoituksia)

<SPEAKER ID=14 LANGUAGE="EN" NAME="Green">
 Arvoisa puhemies, haluaisin ensiksi kiittää Ecofin-neuvoston istuvaa puheenjohtajaa hänen meille tänään antamastaan ilmoituksesta. En voi jättää käyttämättä tätä hetkeä ja olla ilmaisematta iloani siitä, että saamme toivottaa tervetulleeksi tähän täysistuntoon Britannian työväenpuolueen valtiovarainministerin...
<P>
...ja pyytäisin häntä välittämään työväenhallitukselle sosiaalidemokraattisen ryhmän onnittelut työväenpuolueen tärkeästä ensimmäisestä vuodesta hallituksessa.
<P>
(Vaihtelevia reaktioita) Kun parlamentti tänään osaltaan hyväksyy 11 unionin jäsenvaltiota euroalueeseen, haluaisin myös kiittää Gordon Brownia hänen myönteisestä ja järkevästä suhtautumisestaan euron käyttöönottoon Britanniassa. Parhaillaan käynnissä olevien huolellisten valmistelujen ansiosta ne meistä, jotka kannattavat Britannian jäsenyyttä - joihin minä kuulun - pystyvät toteuttamaan euroa puoltavan kampanjan luottaen siihen, että edut ja haitat ovat paremmin tasapainossa kuin oli mahdollista ajatellakaan edellisen hallituksen aikana.
<P>
Siitä huolimatta, ettei Britannia aio liittyä yhtenäisvaluuttaan ensimmäisessä aallossa, puheenjohtajamaa Britannian tehtävänä oli saattaa euro sen viimeiseen vaiheeseen. Niitä ajatellen, jotka epäilivät, saisiko tai voisiko valuutan ulkopuolelle jäävä maa hoitaa asian eheästi, kurinalaisesti tai vieläpä elinvoimaisesti, toivon, että he ovat kuulleet teidän ja pääministeri Blairin yksiselitteiset, moneen kertaan toistetut lausunnot siitä, että kun euro otetaan käyttöön, sen on oltava menestys, ei ainoastaan siihen osallistuville jäsenvaltioille - vaikka se onkin tärkeää - vaan kaikille niillekin, jotka eivät osallistu siihen. 15 jäsenvaltion taloudet ovat niin läheisesti ja peruuttamattomasti sidoksissa toisiinsa, että euroon liittyvät ongelmat eivät ole ainoastaan 11 valtion ongelmia vaan myös Britannian, Ruotsin, Tanskan ja Kreikan ongelmia. Euron on siis menestyttävä, ja puheenjohtajamaa Britannia sitoutui tekemään kaiken mahdollisen, jotta näin tapahtuisi.
<P>
Tässä vaiheessa ryhmäni kiittää komissiota tämän toteuttamiseksi tehdystä työstä mutta myös entistä komission puheenjohtajaa Jacques Delorsia hänen innoittavasta työstään ja erittäin huomattavasta panoksestaan Euroopan ja euron hyväksi.
<P>
(Suosionosoituksia) Sosiaalidemokraattinen ryhmä pitää myönteisenä sitä tosiseikkaa, että 11 maalle näytetään tänään vihreää valoa EMUun siirtymiseksi. Ryhmäni on aina ollut sitä mieltä, että haluamme mahdollisimman monen jäsenvaltion osallistuvan talous- ja rahaliittoon alusta alkaen. Emme ole sitä mieltä, että 11 valtion euro on yhtä kuin heikko euro. Katsokaa vain tarkkaan sitä ilmiömäistä lähentymistä, jota on tapahtunut kaikissa 15 jäsenvaltiossa, myös niissä, jotka eivät nyt osallistu euroon. Koskaan aiemmin niin monet maat eivät ole vapaasta tahdostaan ponnistelleet samojen tavoitteiden saavuttamiseksi samaan aikaan ja niin menestyksekkäästi. Hanke on suuruudeltaan ennennäkemätön ja se osoittaa, mihin Euroopan unioni pystyy, kun vain on poliittista tahtoa ja kun päätämme tehdä yhteistyötä. EMU-hanke on tähän mennessä ollut valtava menestys. On syytä tunnustaa se ja kiittää rohkeudesta niitä hallitusten päämiehiä, jotka ovat toteuttaneet sen.
<P>
Meidän on kuitenkin tehtävä tänään selväksi, miksi yhtenäisvaluutan varmistaminen on nyt tärkeämpää kuin koskaan. Osa kansalaisistamme pelkää euron tuloa ja sen taloudellisia vaikutuksia. Monet uskovat, että viime vuosien vaikea taloudellinen tilanne ja sitä seurannut työttömyyden kasvu ovat vain seurausta pyrkimyksestä euroon. Meidän olisi myönnettävä, että me emme ole tietyssä määrin antaneet selkeää kuvaa siitä maailmanlaajuisesta yhteydestä, jossa yhtenäisvaluutasta ei tule ainoastaan Euroopan yhdentymisen välinettä vaan paljon enemmänkin. Kun maailmanmarkkinat ovat laajentuneet kahdeksan viime vuoden aikana, on käynyt selväksi se, että jos me haluamme luoda tulevaisuuden nuorillemme huomispäivänä, meidän on kehitettävä uusia, innovatiivisia toimintatapoja maailmanmarkkinoiden ja tietoyhteiskunnan kielteisten seurausten torjumiseksi ja samalla hyödynnettävä niiden myönteisiä seurauksia.
<P>
Koska yhtenäisvaluutta voi tarjota vakautta, suurempaa varmuutta sijoittajille, valuutanvaihtokuluihin sisältyviä säästöjä, hintamerkintöjen selkeyttä ja niin edelleen, se on hyvin tärkeä ja innovatiivinen mahdollisuus Euroopalle. Me emme kenties sano tarpeeksi usein, että otetaan yhtenäisvaluutta käyttöön tai ei, maailman talous muuttuu dramaattisesti ja työelämä on nykyisellään jo erilainen ja se on vielä erilaisempi viiden tai kymmenen vuoden kuluttua.
<P>
Aloitamme siis tänään uuden vaiheen. Kyllä, se on haastava vaihe. Kyllä, siihen liittyy omat vaaransa. Meillä on sentään rohkeutta ja näkemystä pohtia, suunnitella, valmistella ja luoda Euroopalle uutta valuuttaa, uutta mahdollisuutta. Me kaikki tiedämme, että pystyäkseen puuttumaan työttömyyteen ja laskevaan elintasoon euro edellyttää myös kasvua, työpaikkojen syntymistä ja sijoituksia edistäviä politiikkoja. Ryhmäni on vaatinut ja vaatii edelleenkin entistä suurempaa yhteistyötä ja jäsenvaltioiden talous- ja työllisyyspolitiikkojen suurempaa yhteensovittamista.
<P>
Lopuksi haluan mainita kaksi ryhmälleni tärkeää seikkaa. Ensiksikin parlamentti on ottanut kuolemanvakavasti roolimme euron käyttöönoton yhteydessä. Kukaan ei voi syyttää meitä siitä, että olisimme vahingoittaneet asiaa tai vaikeuttaneet prosessia millään tavalla. Miksi? Siksi, että kansalaistemme taskuissa oleva raha on aivan liian vakava asia, jotta sillä voitaisiin leikkiä. Me odotammekin nyt, että neuvosto on aivan yhtä vakavissaan lähivuorokauden aikana, kun se hoitaa oman osuutensa asiassa ja toteuttaa perustamissopimuksen mukaisen velvoitteensa. Me odotamme, että neuvosto nimittää keskuspankin pääjohtajan ja johtokunnan huomenna perustamissopimuksen mukaisesti - yhden pääjohtajan kahdeksan vuoden ajaksi. Se on euron ensimmäinen koetus, eikä neuvosto saa epäonnistua siinä!
<P>
(Suosionosoituksia) Toiseksi lehdistön vahingolliset pohdinnat viime viikkoina pääjohtajasta ja meneillään olevasta poliittisesta kädenväännöstä ovat osoittaneet, millaisen poliittisen paineen alaiseksi keskuspankki joutuu. Me kaikki tiedämme nyt hyvin selvästi, millaisia puhelinsoittoja pääjohtaja saa keskellä yötä, ja me tiedämme, mistä ne tulevat. On siis sitäkin tärkeämpää, että vastuun linjat vedetään hyvin selvästi keskuspankista tänne Euroopan parlamenttiin. Me puolustamme täällä keskuspankin riippumattomuutta perustamissopimusten nojalla.
<P>
Vastuu ei kuitenkaan vähennä riippumattomuutta. Nämä käsitteet ovat selvästi erillisiä. Euron on hyödytettävä kaikkia euroalueeseen kuuluvia jäsenvaltioita ja kaikkia sinne kuuluvia ihmisiä. Ainoa tuon yleiseurooppalaisen dynamiikan elin, jolle pankki on vastuussa, on Euroopan parlamentti. Kuka tahansa asiansa osaava pääjohtaja ymmärtää, että parlamentti tarjoaa poliittisen vastapainon kansalliselle poliittiselle painostukselle, ja pyrkii pikaisesti solmimaan hyvän työsuhteen parlamentin kanssa. Ryhmäni pitää silmällä juuri tätä pääjohtajan ja johtokunnan julkisten kuulemisten aikana lähiviikkoina.
<P>
Tänään on juhlapäivä. Euron käyttöönotto merkitsee unionille tärkeää edistysaskelta. Se ei tarkoita sitä, että työmme olisi tehty, mutta se totisesti tarkoittaa sitä, että valtava tehtävä on saatu onnistuneesti päätökseen.
<P>
(Suosionosoituksia)
<SPEAKER ID=15 LANGUAGE="NL" NAME="Martens">
Arvoisa puhemies, arvoisa neuvoston puheenjohtaja, arvoisa komission puheenjohtaja, arvoisat kollegat, me kaikki tiedämme, että nyt on tapahtumassa jotain ennennäkemätöntä. Euroopan parlamentti osallistuu sellaisen päätöksenteon ytimeen, joka muuttaa ratkaisevasti Euroopan yhdentymisen kulkua. Neuvoston ehdotus, jonka me hyväksymme, on erittäin ankaran menettelyn ja Maastrichtin sopimuksessa määritellyn erittäin tiukan aikataulun tulos. 11 unionin jäsenvaltiota on täyttänyt kriteerit, jotka takaavat sen, että yhtenäisvaluutasta tulee vahva ja vakaa ja että se koituu Euroopan kansalaisten eduksi. Tämä esikuvallinen ja mantereemme historiassa ainutlaatuinen uudistus voidaan toteuttaa hallitusten lujan tahdon ansiosta. Uudistus on myös todiste voitosta, jonka kansamme ovat saavuttaneet itse. Ne ovat hyväksyneet sen, että julkista taloutta tervehdytetään merkittävästi menestyksen takaamiseksi. Me, PPE-ryhmä, olemme aina kannattaneet rahaliittoa yhtenä Euroopan yhdentymisen tärkeimpänä tavoitteena. Se on johdonmukainen lopputulos yhtenäismarkkinoille, jotka toteutuvat nyt lopullisesti ja joilla kurssivaihtelut eivät enää haittaa kilpailua. Rahaliitto voi myös merkitä uutta vaihetta ja saada aikaan Schumanin suunnitelman mukaisesti todellista solidaarisuutta siihen osallistuvien maiden välille.
<P>
Me haluamme, että parlamentillamme on rahaliiton toteuttamisessa ja toiminnassa se rooli, joka sille kuuluu perustamissopimuksen mukaan. Olemme ilmaisseet jo 2. huhtikuuta mietinnössämme, että haluamme osoittaa demokraattista vastuutamme Euroopan keskuspankin suhteen.
<P>
Myös pääjohtajan ja johtokunnan nimittämisessä voimme ottaa vastuumme tosissamme. Voimme vahvistaa kansalaisten luottamusta keskuspankkiin puuttumatta sen riippumattomuuteen.
<P>
Arvoisa neuvoston puheenjohtaja, vetoan nyt teihin ja luotan - kuten uskon myös koko parlamentin luottavan - siihen, että myös neuvosto noudattaa täällä kaksi päivää sitten hyväksymäämme päätöslauselmaa, niin että yksi ehdokkaista nimitetään tänään tai huomenna Euroopan keskuspankin pääjohtajaksi.
<P>
Arvoisat kollegat, ne 11 maata, jotka muodostavat euroalueen, ovat rohkeasti toimivan Euroopan uudisraivaajia. Eurooppa voi nyt näyttää maailmalle olevansa osapuoli, jolla on käytössään vahvat keinot toimia riippumattomana kansainvälisellä kentällä. Suhteemme Yhdysvaltoihin, Aasiaan ja muihin suurvaltoihin muuttuvat perusteellisesti. Me voimme johdattaa taloutemme aikakauteen, jossa ei ole inflaatiota eikä julkisen sektorin vajetta. Me voimme luoda pysyviä työpaikkoja. Me voimme turvata ostovoiman säilymisen. Me voimme jatkaa globalisoituvassa maailmassa sellaisen inhimillisen Euroopan rakentamista, jonka perustana on sosiaalinen markkinatalous ja jossa tärkeintä ei ole vain talous vaan myös ihminen ja väestömme sosiaaliturva.
<P>
(Suosionosoituksia) Me olemme rikastuttaneet yhteisön säännöstöä yhtenäisvaluutalla. Se toimii mittapuuna maille, jotka haluavat liittyä Euroopan unioniin. Sen täytyy motivoida jäsenehdokasmaita pyrkimään vakaaseen valuuttaan, joka on tervehdytetyn ja kilpailussa menestyvän talouden symboli.
<P>
Euroalue voi innoittaa koko mannertamme. Se voi toimia ikään kuin ankkurina ja edistää Euroopan unionin kunnianhimoa, minkä ansioista laajentumisen ei tarvitse johtaa sisäiseen heikkenemiseen. Toimielinten uudistaminen on kuitenkin välttämätöntä. Jokainen voi havaita tämän tarpeen, sitä mukaa kuin euroalueen maat alkavat olla yhä tiukemmin sidoksissa toisiinsa.
<P>
Haluaisin myös lausua toiveeni siitä, arvoisa neuvoston puheenjohtaja, että kaikki jäsenvaltiot - ja myös teidän maanne teidän kannustamananne - liittyisivät kohtuullisen ajan kuluessa dynaamiseen ja yhdentymistä edistävään euroalueeseen, jonka perustamme tänään. Haluan ilmaista puolueryhmäni nimissä arvostukseni kaikkia niitä kohtaan, jotka ovat vaikuttaneet rahaliiton syntyyn.
<P>
Ajattelen menneisyyttä ja Pierre Wernerin toimintaa. Haluan kiittää myös komission puheenjohtaja Jacques Santeria, jonka kanssa maani pääministerinä neuvottelin Maastrichtin sopimuksen, sekä komissaari de Silguytä, Karl von Wogauta sekä kaikkia talous- ja raha-asioita sekä teollisuuspolitiikkaa käsittelevän valiokuntamme jäseniä. Ajattelen tässä kuitenkin ennen kaikkea kaikkia niitä, jotka ovat inspiroineet unionin syntymistä, josta Time-lehti kirjoittaa: Euroopan unioni on 1900-luvun todellinen politiikan mestariteos. Näissä artikkeleissa on käsitelty henkilöitä, jotka ovat hallinneet tätä 1900-lukua. He ovat Jean Monnet, Jacques Delors rahaliiton perustamisessa sekä myös presidentti Mitterrand ja Saksan liittokansleri Helmut Kohl Jean Monnet´n innoittamina.
<P>
(Suosionosoituksia) Nämä henkilöt ovat saaneet aikaan poliittisen mestariteoksen. Helmut Kohl on yhdistänyt Saksat ja ankkuroinut Saksan Eurooppaan. Se on suuri osoitus siitä kuinka tätä todellista poliittista mestariteosta on rakennettu viimeksi kuluneiden kymmenen vuoden aikana.
<P>
(Suosionosoituksia) Myös päätös, jonka teemme pian, on hyvin merkittävä.
<P>
(Suosionosoituksia)
<SPEAKER ID=16 LANGUAGE="IT" NAME="Azzolini">
Arvoisa puhemies, arvoisa komission puheenjohtaja ja arvoisa neuvoston puheenjohtaja, arvoisat kollegat, tänään, 2. toukokuuta 1998, juhlistamme tapahtumaa, jolla on historiallinen merkitys Euroopalle ja koko maailmalle: syntyy euro - joka on, niin sanoakseni, Euroopalle ja kansoillemme uusi yhdentymisen ja vahvistumisen symboli - vakauden, solidaarisuuden ja rauhan hengessä. Itse Klaus Emmerle, joka oli Aquisgranan piispa, sanoi Euroopan viidennessä piispainkokouksessa: " Yhtenäisyys on aina ollut läsnä Euroopan historiassa, yhtenäisyys, joka ei siloita eroja vaan joka lieventää jännitteitä, suojelee erilaisia piirteitä ja yhdistää ne lopulta sisältään kumpuavaksi synteesiksi."
<P>
Euro ilmentääkin itse asiassa yhtenäisyyden kaipuutamme; euro on tärkeä käyntikortti, koska se kertoo koko maailmalle paitsi Euroopan historiasta menestyksineen ja ongelmineen myös taloutemme tilasta. Euroopan keskuspankki tulee olemaan täysin riippumaton taatakseen vakaan valuutan, mutta on hallitusten ja niiden talous- ja budjettipolitiikkojen asia taata ajoissa ihanteelliset edellytykset vakaalle ja vahvalle eurolle. Onkin siis selvää, että tämän historiallisen hetken juhlistaminen on vain alku vielä merkittävämmälle ja hankalammalle taipaleelle, joka edellyttää sitä, että kansalliset hallitukset vahvistavat laantumattoman halunsa työskennellä yhdessä ja täydessä yhteisymmärryksessä vahvan ja vakaan valuutan puolesta.
<P>
Nämä ovat välttämättömät edellytykset sille, ettei vakaussopimus, joka käytännössä on vakuus, joka euroalueeseen hyväksyttyjen jäsenvaltioiden täytyy antaa työnsä tehokkuuden takeeksi, johtaisi ainoastaan ilmoituksiin ikävistä rangaistuksista.
<P>
Iloitsemme siitä, että lähes kaikki ehdokasmaat on otettu mukaan rahaliittoon. Tiedämme kaikki, millaisia ihmeitä joidenkin rahaliittoon hyväksyttyjen maiden on täytynyt tehdä täyttääkseen vaatimukset. Uskon, että yhdentoista valtion rahaliiton luomista koskevan päätöksen takana on ollut myös vakuuttuneisuus siitä, että rakenteiltaan heikoimmin kehittyneet maat kykenevät muuntamaan ihmeet todellisiksi, jatkuviksi ja erittäin vastuuntuntoisiksi tervehdyttämis- ja kehitysohjelmiksi, joissa inflaatioon, tukiin ja voimavarojen köyhdyttämiseen perustuvat politiikat - jotka nyt ovat - tästä on syystä muistuttaa - yhteisiä, niin hyvässä kuin pahassakin - väistyisivät lopullisesti sellaisten politiikkojen tieltä, jotka perustuisivat julkisen talouden terveeseen hoitoon ja vahvaan sitoutumiseen talouden uuteen nousuun. Tähän ei pyrittäisi tuki- tai hyväntekeväisyyskeinoin vaan harkituin politiikoin, jotka koskevat verotusta, tuotantoinvestointeja, työvoiman joustavuutta ja uudelleenkouluttamista, jotka nykypäivänä ovat ainoat takeet kehitykselle, jolla luodaan uusia työpaikkoja ja todellista, entistä vankempaa yhteiskunnallista solidaarisuutta.
<P>
Arvoisa puhemies, haluaisin lopuksi kiinnittää huomionne siihen, että finanssi- ja markkina-Eurooppa tarvitsee ehdottomasti poliittista Eurooppaa eli selkeästi demokraattisempaa ja lähempänä kansalaisten toiveita olevaa eurooppalaista hallintoa hallinnoimaan laajasti yhdentynyttä Eurooppaa, jonka päätöksentekoprosesseilla on riittävä demokraattinen legitimiteetti.
<P>
Lopuksi ajatuksemme rientää niiden luo, jotka unionin perustamisesta tähän päivään asti ovat ponnistelleet väsymättä, jotta Eurooppa saavuttaisi tämän historiallisen etapin: perustajahahmojen ja muiden ideoijien, jotka ovat tähän asti johtaneet eteenpäin " Eurooppa-hanketta" vakaumuksella ja sitkeästi. Kiitos ja kunnia heille siitä, että tänään voin sanoa, että kuuluisa sananparsi " c'est l'argent qui fait la guerre " saakin meillä tänään muodon " c'est l'argent, l'euro, qui fait la paix " .
<P>

<SPEAKER ID=17 LANGUAGE="NL" NAME="De Vries">
Arvoisa puhemies, kyynikot eivät pitäneet sitä toivottavana, skeptikot eivät pitäneet sitä mahdollisena, mutta idealistit olivat oikeassa. Huomenna Euroopan unionin jäsenvaltiot päättävät siitä, että 11 maan valuutat sulautuvat Euroopan yhteiseksi rahaksi. Se, mikä oli vielä eilen utopiaa, on huomenna todellisuutta.
<P>
Jean Monnet'n malli vaikuttaa vielä uuden vuosisadan kynnyksellä täysin toimivalta. Mallin perustana on yhteistyön kautta saavutettava rauha, ja yhteistyön perustana on yhteiskunnan etu, joka alkaa todellisen solidaarisuuden luomisesta. Malliin kuuluu riippumattomuuden paradoksi, jonka mukaan taloudellisesti toisistaan riippuvaiset maat saavat valtaa jakaessaan riippumattomuuttaan.
<P>
Se, että euro saadaan otetuksi käyttöön ennen vuosituhannen vaihdetta, on monien työn tulos. Haluaisin tänään kiittää erityisesti Helmut Kohlia, joka jää historiaan maansa merkittävimpänä sodanjälkeisen ajan valtiomiehenä. Helmut Kohlin lisäksi kunnioitan myös muita tärkeitä saksalaisia poliitikkoja, jotka ovat työskennelleet eurooppalaisen Saksan hyväksi. Euron myötä Saksan tulevaisuus kytkeytyy peruuttamattomasti sen naapurimaiden tulevaisuuteen, mikä vaikuttaa oleellisesti mantereemme vakauteen. Tässä parlamentissa osoitetaan kunnioitusta ja annetaan arvoa tälle historialliselle valinnalle.
<P>
Luotan siihen, että myös Iso-Britannia haluaa ottaa euron käyttöön lähitulevaisuudessa. Toivon, että niin tekee myös Ruotsi, joka ei vielä ole halunnut täyttää lähentymiskriteereitä.
<P>
Kaikesta osoitetusta ylpeydestä huolimatta on kuitenkin lausuttava pari varoituksen sanaa. Tervettä rahaa varten tarvitaan riippumaton keskuspankki. Perustamissopimuksen mukaan pääjohtajan virkakausi on kahdeksan vuotta. Päätös siitä, että asetetaan kaksi ehdokasta neljän vuoden virkakausiksi, on perustamissopimuksen vastainen. Pariisi ei ole tällaisen virheen arvoinen. Haluan ilmoittaa selvästi, että ehdokas, joka on tarjolla tällaista kompromissia varten, ei voi laskea Euroopan parlamentin tuen varaan.
<P>
Terve raha vaatii myös tervettä julkistaloutta. Epäilen talousarviouudistusten kestävyyttä suurimmassa osassa jäsenvaltioita. Heti kun talouskasvu pysähtyy, vajeita alkaa syntyä maissa, joissa valtiolla on paljon velkaa kuten Belgiassa. Lisäksi väestön ikääntymisestä aiheutuu kustannuksia. Suurin osa Euroopan maista rahoittaa eläkkeet palkansaajien ja työantajien suorittamilla maksuilla. Eläkevelvoitteet ovat oikeastaan piilotettua valtion velkaa. Jos viranomaiset eivät nyt säästä, eläkkeitä ei voida pian enää maksaa.
<P>
Juuri mikään asia ei herätä eurooppalaisten keskuudessa enempää tunnereaktioita kuin se, että on olemassa vaara, että eläkettä saataisiin vähemmän kuin siihen on oikeus. Jotta eläkkeet kyettäisiin maksamaan, on tärkeää muun muassa vahvistaa yksityisten eläkevakuutusten roolia. Eläkevakuutusyhtiöiden on saatava suurin mahdollinen hyöty eurosta ja voitava tehdä sijoituksia koko unionin alueella.
<P>
Haluan tänään vedota vakavasti puheenjohtaja Santeriin ja komissioon, jotta laadittaisiin ehdotuksia, joiden avulla voisimme yhdessä ratkaista eläkeongelmat. Jäsenvaltioidemme talousarviot ovat euron akilleenkantapää. Jos talousarvioita ei edelleen uudisteta, on olemassa se vaara, että eurosta tulee jättiläinen, joka seisoo talouden osalta savijaloilla.
<P>
Kolmas varoitukseni liittyy jälleen euron poliittisiin seurauksiin. Jotta kansalaiset kannattaisivat uutta rahaansa, olisi erityisen tärkeää, että Euroopassa onnistuttaisiin vähentämään työttömyyttä. Euroopalla eli unionin jäsenvaltioilla on käytössään kolme tärkeintä välinettä. Työpaikkojen luomiseksi täytyy alentaa työnantajien maksamia työvoimakustannuksia, työttömien täytyy saada lisää koulutusta ja työttömiä on syytä kannustaa enemmän menemään töihin. Nämä rakenteelliset uudistukset olisivat välttämättömiä myös ilman euroa. Nyt ne ovat kuitenkin kaksin verroin tärkeämpiä.
<P>
Rahassa on kysymys luottamuksesta. Euron käyttöönoton myötä Euroopasta tulee miljoonille eurooppalaisille ensimmäistä kertaa käsin kosketeltavaa todellisuutta. Jos he alkavat luottaa uuteen rahaan, Euroopan yhdentymisen perusta voi vahvistua merkittävästi. Jos luottamus ei lisäänny, Euroopan yhdentyminen joutuu tulevaisuudessa vakavaan vaaraan. Luottamus syntyy vain riittävän tiedottamisen avulla. Tämän vuoksi Euroopan keskuspankin johtokunnan lisäksi myös valtiovarainministerien on toimittava avoimesti. Avoimuus on tärkeää erityisesti kolmella osa-alueella: yleismaailmallisten taloudellisten periaatteiden vahvistamisessa, monenkeskisessä lähestymistavassa ja tilanteissa, joissa syntyy poikkeuksellisia vajeita.
<P>
Nämä poliittiset päätökset ovat aivan liian tärkeitä, jotta ne voitaisiin tehdä ilman riittävää demokraattista valvontaa. Kansalaisten etujen vuoksi pyydän neuvostoa vielä sitoutumaan neuvotteluihin Euroopan parlamentin kanssa, kun on kysymys näistä kolmesta poliittisesti tärkeästä asiasta. Ovatko ehdotukseni utopistisia, niin kuin joskus sanottiin ehdotuksesta Euroopan yhteisestä rahasta? En usko. Euroopan maat ovat usein pienissä asioissa toistensa kilpailijoita, mutta suurissa asioissa ne ovat mitä parhaimpia liittolaisia. Kun on kysymys tärkeimmistä asioista, kuten rauhasta, hyvinvoinnista ja oikeudesta, jäsenvaltioidemme kansallinen etu lankeaa yhteen eurooppalaisen edun kanssa. Euroa käyttöön otettaessa vaikuttaa tämän suuren eurooppalaisen aatteen voima olevan jälleen suurempi kuin väärin käsitetyn nationalismin voima. Arvoisa puhemies, se on toivon perusta ja varmasti myös varovaisen optimismin perusta.
<P>
(Suosionosoituksia)
<SPEAKER ID=18 LANGUAGE="ES" NAME="Puerta">
Arvoisa puhemies, euron syntymisen ja yhtenäisvaluuttaan liittyviä maita koskevan päätöksen myötä elämme ainutkertaista hetkeä vaikeassa ja toiveita herättävässä Euroopan rakentamisprosessissa. Adjektiivi "historiallinen" ei ole tänään liioiteltu ja se vastaa hyvin tämän päätöksen merkitystä sekä sen vaikutuksia tulevaisuuteen. Euroopan yhtyneen vasemmiston konfederaatioryhmä - Pohjoismaiden vihreä vasemmisto -ryhmä, jonka sisäinen kokemus ja tieto vaihtelee puolueen ja maan mukaan - tämä vaihtelevuus tulee näkymään äänestyksessä - osallistuu tähän parlamentin istuntoon ristiriitaisin toivon ja levottomuuden tuntein, toivon ja levottomuuden, joita se tuntee tämän valuutan mukanaan tuomien etujen ja riskien välistä tasapainoa kohtaan.
<P>
Minun henkilökohtaiseen näkemykseeni perustuen, joka vastaa varsin monen kollegan näkemystä, voin ilmaista asian lyhyesti näin: " Kyllä eurolle, mutta ei näin" .
<P>
" Kyllä eurolle" , mikäli yhtenäisvaluutan käsite ja todellisuus merkitsevät yhtenäismarkkinoiden järkevää huipentumista ja avoimuutta parantavaa tekijää kansalaisille kuluttajina. Myös siksi, että euro merkitsee omien varojen säästämistä ja puolustautumista Pohjois-Amerikan dollaria ja Japanin jeniä vastaan; puolustautumista kansainvälisten rahoitusmarkkinoiden nykyisten kansallisten valuuttojen vastaista keinottelua vastaan. Lisäksi psykologisessa mielessä kansalaiset näkevät euron epäilemättä Euroopan yhtenäisyyden avaintekijänä, jolla on paljon suurempi vaikutus kuin nykyisillä symboleilla ja yhteisillä toimielimillä, ja tämä voi keskipitkällä aikavälillä merkitä poliittisen unionin hyväksymistä ja jopa sen vaatimista.
<P>
" Mutta ei näin" , koska meille on annettu yhtenäisvaluutan malli, joka perustuu velvoitteeseen täyttää lähentymiskriteerit, jotka eivät ole pelkästään mielivaltaisia, vaan niillä on myös kielteisiä vaikutuksia työttömyyden vastaiseen taisteluun ja jäsenvaltioiden sosiaalipolitiikkoihin. Yksi yhtenäisvaluutan isistä, Saksan entinen liittokansleri Helmut Schmidt, on kirjoittanut, ettei koskaan olla perusteltu sitä, miksi kansallinen budjettivaje ei saa ylittää 3 %: a BKT: stä, ja sama koskee julkisen velan 60 %: n ylärajaa. Hänen mielestään nämä ajatukset kuuluvat deflatoriseen ideologiaan, jonka määräämät talousja raha-asioita koskevat opinkappaleet jäävät järkevän inflaation torjunnan ulkopuolelle. Voimme lisätä tähän, että Euroopan unionissa kehitellyt ääriliberalistiset talousreseptit perustuvat näihin opinkappaleisin ja että tilanne muuttuu vakavammaksi, jos nämä kriteerit halutaan vakiinnuttaa vakaussopimuksen avulla.
<P>
Lisäksi meissä herättää suurta levottomuutta samanaikaisesti tapahtuva Euroopan keskuspankin perustaminen, pankin, joka on riippumaton poliittisista suuntaviivoista, joka ei toimi todellisen demokraattisen valvonnan alaisena ja jonka luonteeseen kuuluu uhrata talouskasvu ja työllisyys pienemmän inflaation puolesta.
<P>
On sanottava selvästi, että suunnitellulla euroneuvostolla ei ole valtaa määrittää sitovia suuntaviivoja ja että tällä parlamentilla ei ole riittävästi toimivaltaa tehokkaan valvonnan toteuttamiseksi.
<P>
Toisaalta Euroopan valuutta-alueella, maailmanlaajuistuminen huomioon ottaen, epäsymmetrisillä talouskriiseillä voi olla erittäin kielteisiä vaikutuksia kaikkein haavoittuvimmissa maissa, koska ei ole olemassa Euroopan omaa taloushallintoa eikä työvoiman liikkuvuutta eri valtioiden välillä.
<P>
On mahdollista, että dollarin ja euron välinen kilpailu näkyy Euroopassa työpaikkojen menettämisenä ja palkkojen alenemisena valheellisen kilpailukyvyn nimissä. Tällaisen näkymän edessä on edelleenkin niitä, jotka sanovat, että on tarpeen supistaa solidaarisuusrahastoja ja että euromaille ei pitäisi myöntää määrärahoja rakenne- ja koheesiorahastoista.
<P>
Arvoisat kollegat, Euroopan kansalaisten edustajat: emme odota katastrofia emmekä ole myöskään euroskeptikkoja. Olemme varmoja Euroopan kannattajia, mutta kriittisiä vasemmistolaisia Euroopan kannattajia. Pidämme Euroopan rakentamista toivottavana, demokraattisena ja edistyksellisenä projektina, jonka täytyy pyrkiä yhteiseen solidaarisuuteen ja vaurauteen. Me julistamme kuitenkin myös sitä, että nykyinen valuuttamalli voi muuttua ääriliberalististen politiikkojen välineeksi ja lisätä jo olemassa olevaa hyvinvointivaltioon ja Euroopan sosiaaliseen ulottuvuuteen kohdistuvaa uhkaa. Kuten presidentti Mitterrand sanoi täällä parlamentissa, Eurooppaa ei voida rakentaa vastoin työntekijöiden etuja.
<P>
Palautamme tänään mieliin Luxemburgin työllisyyskokouksen, työttömyyden vastaisen taistelun ensisijaisuuden sekä taloudellisen ja sosiaalisen yhteenkuuluvuuden tärkeän tavoitteen. Muistutamme, että on tarpeen laajentaa yhteisön talousarviota, jotta meillä olisi voimavaroja vastustaa sitä alueellista epätasapainoa, jota yhtenäismarkkinat ja -valuutta voivat synnyttää. Pyydämme työllisyyden, yhteiskunnan ja verotuksen yhdenmukaistamista Euroopan valuutta-alueella. Pankoon neuvoston puheenjohtaja tämän tarkasti muistiin.
<P>
Me Euroopan vasemmiston konfederaatioryhmäksi yhdistyneet vasemmistopuolueet pyydämme määrittelemään uudelleen Euroopan rakentamisen suuntaviivat solidaarisuuteen, yhteisvastuuseen ja täysin demokraattisiin toimielimiin perustuen. Kun euroa käyttävä Eurooppa syntyy, tulee kansalaisten osallistumisen mahdollistavasta Euroopan poliittisesta unionista välttämättömyys.
<P>
Lopuksi haluan omasta ja ryhmän puolesta toivottaa sydämellisesti menestyksellistä matkaa näille 11 maalle - niiden joukossa myös omalle maalleni - jotka tulevat jakamaan yhteisen valuutan, sen myönteiset mahdollisuudet ja sen riskit. Emme kuitenkaan pidä brittejä, tanskalaisia, kreikkalaisia ja ruotsalaisia vähemmän eurooppalaisina. On melko järjenvastaista, että tällä hetkellä Yhdistynyt kuningaskunta on unionin puheenjohtajamaa. Tulevaisuus kuuluu kaikille ja Euroopan unionin on kuuluttava kokonaisuudessaan meille kaikille.
<P>

<SPEAKER ID=19 LANGUAGE="DE" NAME="Roth">
Arvoisa puhemies, arvoisat kollegat, minä, kirjoittaa Bert Brecht, minä, joka en rakasta mitään enempää kuin tyytymättömyyttä muutettavissa olevaan, en myöskään vihaa mitään niin paljon kuin syvää tyytymättömyyttä sellaiseen, mitä ei voi muuttaa. Me vihreät kannatamme euroa koskevaa ehdotusta tänään enemmistöäänin. Puolueryhmässä on erilaisia näkemyksiä. Kannatamme ehdotusta enemmistöäänin, täysin varmoina, emme missään tapauksessa kevein sydämin, ja Brechtin ajatusten johtamina. Olemme aina puhuneet Euroopan yhtenäisvaluutan puolesta. Olemme kuitenkin myös alusta alkaen varoittaneet monetaristisen rahapolitiikan taloudellisista ja sosiaalisista riskeistä. Euro toteutuu, sitä ei voi muuttaa. Se toteutuu parempana kuin pelättiin, ja se johtuu siitä, että sosiaalisten voimien tyytymättömyys Euroopassa on johtanut todellisiin muutoksiin. Tätä halua muutoksiin toivoisin myös Euroopan parlamentilla olevan, sillä meidän roolimme pitäisi olla jokin muu kuin kulisseissa olevan avustajan!
<P>
11 osallistujan ansiosta eurosta ei tule hajottavaa tekijää Euroopan yhdentymiseen. Se ei erota ydintä reuna-alueista. Hyvä niin. Me pidämme myönteisenä sitä, että osallistujista päätettäessä käytettiin sopimuksen kaikkia tulkintamahdollisuuksia. Myös se on hyvä asia. Nyt ei vain sitten jälkikäteen pidä ruveta puimaan asiaa niin kuin vaalikamppailija Waigel eurooppalaisena kurinpitäjänä eilen jälleen kerran yritti. Siis ei mitään ylimääräisiä ehtoja, jotka rajoittaisivat yksittäisten osallistujien poliittista ja rahoituksellista toimintavapautta.
<P>
Tänään kaikki puhuvat historiallisesta päivästä. Kaikkialla aistii suurten miesten kaipuun tehdä historiaa. Toivoisin, että nämä miehet kuitenkin myös oppivat historiasta. Euroopan unionin rakennelma ei nimittäin saa sortua niin kuin Baabelin torni. Työ ei edistynyt, koska rakentajat olivat eri mieltä. He eivät enää ymmärtäneet toisiaan. Yhteinen suunnitelma oli joutunut hukkaan. Syntyi riitoja. Rakennustyössä hutiloitiin. Rakentajat katosivat ja rakennelma rappeutui.
<P>
Meidän täytyy tietää, mitä rakennamme ja miksi. Euroopan unionin historia ei ole tänään päättynyt. Sen täytyy jatkua, ja se vaatii nyt talouspolitiikan yhteensovittamista ja arvioimista uudelleen, Euroopan parlamentin roolin vahvistamista ja Euroopan keskuspankin sitomista demokratiaan.
<P>
Vahingollisen verokilpailun torjuminen yhteisen veropolitiikan avulla ja ennen kaikkea vaikuttava, todellinen työllisyyspolitiikka. Vakaus on paljon enemmän kuin kirjanpidollisia suureita. Demokratia ja sosiaalinen oikeudenmukaisuus ovat vakauden perusedellytys.
<P>
(Suosionosoituksia) Ei siis saa rakentaa pelkän rahaliiton varaan. Jos ei samanaikaisesti rakenneta sosiaaliunionia, demokraattista unionia, silloin ihmiset pitävät rahaliittoa rakennelmana, jota heidän pitää pelätä. Ihmiset haluavat tuntea ja kokea, että tämä Eurooppa on heidän Eurooppansa, Eurooppa, jossa heillä on työtä, sisäinen rauha, leipää, puhdasta vettä, hyvää viiniä, siis tulevaisuus. Talous- ja rahaliitto on hyvä asia, mutta se ei aivan varmasti ole kaikki. Olisi kohtalokasta, jos eurooppalainen energia kulutettaisiin siihen. Tänään ei ole päivä, jona paljastamme muistomerkit. Tänään on eurooppalaisen talon harjannostajaiset. Ensin ovat pystyssä perusrakenteet, tehkäämme niistä asuttavat. Herra Brown ja rouva Green ovat puhuneet niin innostuneesti - Pauline ja Gordon - jos asia kerran on niin tärkeä, miksi hitossa te ette tule mukaan?
<P>
(Suosionosoituksia)
<SPEAKER ID=20 LANGUAGE="FR" NAME="Lalumière">
Arvoisa puhemies, on harvinaista, että rahapoliittiset kysymykset herättävät tunteita, paitsi mitä nyt joskus paniikkia kriisitilanteissa. Mutta monet meistä kokevat täällä tänään myönteisiä tunteita, vakavia, mutta toiveikkaita tunteita. Ensinnäkin, koska on ilmennyt todellista poliittista tahtoa. 11 lopulta hyväksyttyä maata on tehnyt huomattavia ponnistuksia. Toiset ovat saaneet muut kiinni ja annan ihailevaa tunnustusta etelän ystävillemme. En unohda myöskään maani perättäisten hallitusten ponnistuksia. Toiset pystyivät ylittämään ennakkoasenteensa ja vastahakoisuutensa; antakaamme tunnustusta Saksalle ja liittovaltiopäivien rohkealle äänestykselle. Nämä ponnistukset itsensä voittamiseksi ovat itsessään poliittisen elinvoimaisuuden merkkejä, mikä on piristävää.
<P>
Ryhmämme arvostaa samoin sitä, että euro on myös poliittinen voitto rahoitusmarkkinoista. Maamme voivat vihdoinkin hengittää hiukan vapaammin, koska ne pääsevät aikaisempaa paremmin valuuttakeinottelijoiden ja hallitusten painostajien otteesta. Vaikka kaikki ulkoinen painostus ei lopukaan täydellisesti tulevaisuudessa, sitä on tästä lähin helpompi vastustaa vakaamman yhtenäisvaluutan avulla, mikä on myös tärkeä poliittinen edistysaskel.
<P>
Lopuksi, euron pitäisi kiihdyttää Euroopan unionin poliittista yhdentymistä, jos välinettä osataan käyttää. Toimielimien osalta kuulumme niihin, jotka haluavat mennä pidemmälle kuin Amsterdamin sopimuksen vaatimattomat määräykset edellyttävät. Voidaan kuitenkin uskoa, toivoa, että yhtenäisvaluutan toiminta vaikuttaa tällä lailla, mikä olisi hyvä asia. Erityisesti parlamentin merkitystä pitäisi vahvistaa, koska sillä ja vain sillä on demokraattinen legitimiteetti valvoa poliittista linjaa, jolle keskuspankin työ sijoittuu.
<P>
Useiden kansalaisillemme tärkeiden politiikkojen, kuten talous- ja veropolitiikan, erityisesti työllisyyteen liittyvän sosiaalipolitiikan, ympäristönsuojelupolitiikan ja niin edelleen, sisällön osalta voidaan myös ajatella, että eurolla pitäisi olla kaksinkertainen suotuisa vaikutus: kannustaa lähentymiseen, jopa näiden politiikkojen yhdenmukaistamiseen, ja pakottaa Euroopan toimielimet kantamaan täydellisesti vastuunsa.
<P>
Toivokaamme näin ollen, että kun tämä vaihe euron luomisessa on ohitettu onnellisesti, Eurooppa-neuvosto ja ministerineuvosto osaavat vastata vielä avoinna oleviin kysymyksiin. Ajattelen erityisesti Euroopan keskuspankin pääjohtajan valintaa. Järki pyytää, mitä sanonkaan, vaatii nopeaa ja selkeää ratkaisua; tämä kävi ilmi parlamentissa viime torstaina pidetyssä äänestyksessä. Ei olisi todellakaan järkevää jakaa keskuspankin ensimmäisen pääjohtajan toimeksiantoa kahtia nimittämällä kaksi perättäistä viranhaltijaa; se rikkoisi perustamissopimusta ja muodostaisi epäilemättä harmillisen ennakkotapauksen, vaikka tänään, arvoisa puhemies, minkään ei pitäisi himmentää tätä suurta päivää.
<P>
Voidaan vain toivoa, että ne maat, jotka eivät voineet tai jotka eivät halunneet hyväksyä tänään yhtenäisvaluuttaa, tulevat pian joukkoomme, jotta perhe olisi jälleen koolla.
<P>
(Suosionosoituksia)
<SPEAKER ID=21 LANGUAGE="NL" NAME="Blokland">
Arvoisa puhemies, sanomalehdissä ja ammattikirjallisuudessa on ollut viime kuukausina artikkeleja, joissa on esitetty kovia väitteitä siitä, että Euroopan unioni ei olisi valmistautunut kunnolla EMUun. Tulevaisuudennäkymät ovat kuitenkin talouskasvun vuoksi hyvät lyhyellä aikavälillä. On kuitenkin olemassa se vaara, että EMUun osallistuvat maat unohtavat rakenteellisten talousuudistusten - EMUn yhteydessä - välttämättömyyden, jotta mahdollisesti tulevasta lamasta voitaisiin selviytyä. On syytä huomata, että neuvosto ei ole maininnut suosituksessaan sanaakaan valtavista valtionveloista.
<P>
Mutta miksi sitten EMU? Jos siitä on hyötyä hyvinvoinnin lisääntymisen kannalta, hyötyjiä ovat ennen kaikkea hyvin toimivat Länsi-Euroopan taloudet, kun taas Keski- ja Itä-Euroopan maat joutuvat kolmannen luokan maiden asemaan. Eikö meillä ole moraalinen velvollisuus ottaa nämä maat mahdollisimman pikaisesti unionin täysivaltaisiksi jäseniksi?
<P>
On vielä yksi moraalinen ongelma. EMU kiihdyttää valtuuksien siirtämistä muille politiikan alueille. Tämä koskee ennen kaikkea sosiaali- ja veropolitiikkaa. Näin on siitä huolimatta, että hallitusten päämiehet ilmoittivat selvästi viime vuoden joulukuussa, että sekä talous- että palkkapolitiikka jäävät jäsenvaltioiden vastuulle. EMU johtaa vallan keskittymiseen liiaksi unionin toimielimille, jotka ovat tottuneet arvioimaan suurinta osaa poliittisista kysymyksistä tehokkuuden perusteella. Materialismi ja markkinalähtöinen ajattelu eivät aina palvele yhteiskunnan ja sen kansalaisten hyvinvointia.
<P>
Arvoisa puhemies, me valitsemme mahdollisimman laajan Euroopan unionin, joka muodostuu itsenäisistä ja demokraattisista Euroopan maista. EMU-pakkopaita aiheuttaa tulevaisuudessa paineita yhteistyölle ja heikentää huonommin menestyvien maiden tilannetta. Lisäksi kansalaisille on enemmän hyötyä heitä lähellä olevasta johdosta, jonka politiikka ei perustu pelkästään aineellisiin hyötyihin. Siksi me aiomme äänestää vastaan.

<SPEAKER ID=22 LANGUAGE="IT" NAME="Muscardini">
Arvoisa puhemies, mielessäni on ahdistuksen häivähdys: merkitseekö euro lisää työttömiä niiden 19 miljoonan työttömän lisäksi, jotka unionissa on? Sydämeni valtaa tunne: sen tavoitteen saavuttaminen, johon on pyritty 1960-luvun lopulta asti; toive, josta on tultava totta: yhtenäisvaluutasta on tultava lähtökohta sille, että poliittinen unioni voidaan viimeinkin toteuttaa. Valuutta yksin ei tosiaan voi koskaan avata solmuja, joiden kahleissa eurooppalainen yhteiskunta vielä nykyäänkin on ja jotka eivät ole vielä sallineet poliittisen unionin luomista. Euron kaltainen tekninen väline, niin välttämätön ja korvaamaton kuin se onkin, ei voi tarjota tyydyttävää ratkaisua työttömyyteen, joka edellyttää yhteisötasolla yhteensovitettuja poliittisia strategioita ja ratkaisuja.
<P>
Kiitän esittelijä von Wogauta tehdystä työstä sekä siitä, että hän on korostanut tarvetta sopia yhteisötasolla työttömyyden hoidosta. Alleanza Nazionalen edustajien puolesta riemuitsen siitä iloisesta asiasta, että yksi Maastrichtin sopimuksen hankalimmin saavutettavista tavoitteista on saavutettu, mutta tänä arvokkaana juhlapäivänä todelliset kiitoksemme kuuluvat Euroopan kansoille, jotka ovat suostuneet vaikeisiin taloudellisiin uhrauksiin, jotta voitaisiin saavuttaa ihanne, joka ei voi eikä saa olla yksin taloudellinen.
<P>
Alleanza Nazionale muistuttaa kaikkia meitä siitä, että perustajahahmojen tavoitteena oli poliittinen unioni, yhteiskunnallinen ja kulttuurinen yhdentyminen, kestävän rauhan tavoite, jonka vain vastavuoroinen kunnioitus voi taata. Tästä syystä on kiireesti vahvistettava täydentävyyttä talouspolitiikkojen, aktiivisten työmarkkinapolitiikkojen ja sellaisten strategioiden välillä, joilla voidaan kuroa umpeen yhteiskunnallista ja taloudellista kuilua unionin alueiden välillä, ja siksi kannatamme ehdotusta institutionalisoida parlamentin ja rahavallan välinen vuoropuhelu.
<P>
Sen, että hyväksymme neuvoston suosituksen, ei pidä vähentää parlamentin sitoumusta yrittää luoda poliittista unionia, jota ilman kuilu kahden Euroopan, yhtenäisvaluutan Euroopan ja kansallisten valuuttojen Euroopan, välillä syventyisi. Näihin uhkiin, jotka merkitsevät hyökkäystä yhtenäisyyttämme kohtaan, voidaan puuttua vain poliittisella unionilla.
<P>

<SPEAKER ID=23 LANGUAGE="DE" NAME="Randzio-Plath">
Arvoisa puhemies, tänään on suuri, historiallinen päivä. Rahaliitto muuttaa Euroopan. Ensimmäistä kertaa käytetään samaa valuuttaa Euroopan laajuisesti, Flensburgista Sisiliaan, Dublinista Helsinkiin, se on tärkeä ja oikea askel matkalla kohti yhä tiiviimpää Euroopan kansojen unionia. Euro tulee olemaan päivittäin Euroopan yhdentymisen eletty kokemus. Ensimmäistä kertaa syntyy eurooppalainen federatiivinen viranomainen. Ensimmäistä kertaa kansallisvaltiot ovat vapaaehtoisesti ja ilman pakkoa tai sotaa luopuneet suvereniteetistaan rahapolitiikassa. Tämä suvereniteetin tehtävä johtaa todellisuudessa suvereniteetin lisääntymiseen kaikkien hyväksi, koska Euroopan 300 miljoonan ihmisen talous- ja rahaliitto bruttokansantuotteensa ja sen ansiosta, että sen osuus maailmankaupasta on 20 %, on ylivertaisempi ja kykenee toimimaan poliittisesti paremmin Euroopan ja sen kansalaisten hyväksi ja voi itsetietoisesti uhmata maailmanlaajuistumisen uhkatekijöitä.
<P>
Euron käyttöönotto vähentää sisämarkkinoiden taloudellisen toiminnan häiriöitä, torjuu vaihtokurssiriskejä, parantaa suunnitteluvarmuutta, vähentää kaupan kustannuksia ja johtaa siten vahvempaan kasvu- ja innovaatiopotentiaalien sekä työllisyysmahdollisuuksien hyväksikäyttöön. Tiedämme, että olemme yhdessä vahvempia kuin yksin. Eurooppa on valmis euron toteutumiseen. Eurosta tulee vakaa ja varma valuutta. Euroopassa on lopultakin toteutunut vakaudelle ominainen kulttuuri, johon kuuluvat historiallisen alhaiset inflaatioprosentit. Lähentymisen aste tekee talous- ja rahaliitosta vakaan yhteisön. Muutoksen hetkellä kaikki eivät katso tulevaisuuteen pelkästään iloisina vaan myös epäluuloisina ja epävarmoina. Meidän tehtävämme Euroopan parlamenttina on osoittaa näille ihmisille suunta ja välittää toiveikkuutta, sillä loppujen lopuksi euro ei tarvitse markkinoiden hyväksyntää vaan ihmisten hyväksynnän.
<P>
Olemme hyötyneet menneisyyden opetuksista. Rahan arvon vakaus on välttämätön sosiaalisen ja poliittisen vakauden perusta. Vaihtokurssien vakaus on välttämätön rahan arvon vakauden edellytys avoimilla ja yhdentyneillä sisämarkkinoilla. Molemmat voidaan varmistaa pitkällä aikavälillä vain yhtenäisen rahapolitiikan avulla. Itsenäinen Euroopan keskuspankki on sille riittävä ehto. Tulevaisuudessa rahapolitiikkaa toteutetaan kuitenkin Euroopan talous- ja rahaliiton, johon ilahduttavalla tavalla ottaa osaa 11 jäsenvaltiota, joita muut toivottavasti pian seuraavat, kaikkien osanottajien etujen hyväksi. Maastrichtin sopimus velvoittaa oikeutetusti Euroopan keskuspankin tukemaan myös talouspolitiikkaa Euroopan unionissa. Sikäli Euroopan talousja rahaliitto edistää reaalitaloudellista vakautta, jota me niin kipeästi tarvitsemme investointien, kasvun ja työllisyyden vuoksi, ja siten rahaliitto on jo osa poliittista unionia.
<P>
Tarvitsemme edistysaskelia myös työllisyys- ja sosiaalipolitiikassa. Polkumyynti ja epäreilu kilpailu eivät sovi - kun on kysymys sosiaali- ja ympäristöstandardeista - eikä myöskään perikatoon johtava verokilpailu sovi yhteen eurooppalaisen yhteishengen ja sisämarkkinoiden kanssa. Me tarvitsemme siis edistysaskelia työllisyysunionin osalta ja myös sosiaalipolitiikassa. Muut sukupolvet kysyvät meiltä, miksi emme ottaneet euroa käyttöön jo aikaisemmin. Rahaliitto muodostaa uuden eurooppalaisen yhteisön. Siten rahaliitto on oikeutetusti tärkeä voimatekijä Euroopan roolille 2000-luvulla. Willy Brandt sanoi kerran: tämä Eurooppa kuuluu meille kaikille. Oikean vastauksen löytäminen oikeaan aikaan aikamme vaatimuksia varten riippuu meistä. Euro toteutuu oikeaan aikaan. Käyttäkäämme tämä mahdollisuus hyväksemme. Siksi tämä euro kuuluu meille kaikille!
<P>
(Suosionosoituksia)
<SPEAKER ID=24 LANGUAGE="EL" NAME="Christodoulou">
Arvoisa puhemies, kun talous- ja rahaliiton tärkeän ominaisuuden olisi oltava Euroopan voimakkaana yhteisenä äänenä toimiminen maailmassa ja kun viime kuukausina kaikki on kehittynyt odotettua paremmin, on suuri poliittinen virhe, jos me itse luomme ongelmia, jotka herättävät epäilyksiä EMUn luotettavuudesta. Tämän täytyy olla tämän tärkeän hetken välitön poliittinen viesti. Huolimatta pikkumaisista ja turhantarkoista teoretisoinneista tai kansalliseen itsekkyyteen liittyvistä kysymyksistä, kuten kysymyksestä keskuspankin pääjohtajasta, meidän ei pidä unohtaa talous- ja rahaliiton todellista kehystä, tätä yhteistä haavetta, joka tähtää Euroopan yhdentymiseen ja jota tietenkään ei pidä toteuttaa tietyissä maissa niiden poisjäämisen ja syrjäyttämisen vuoksi.
<P>
Tästä syystä haluankin nyt kiinnittää huomionne Kreikkaan, joka riippumatta niistä syistä, miksi se ei täytä kriteerejä - tähän on sanottava, että osasyy ovat hyvin korkeat puolustusmenot - on itse asiassa ainoa maa, joka toistaiseksi jää EMUn ulkopuolelle, vaikka ei haluaisi, mikä johtuu Kreikan talouden suhteellisesta pienuudesta, ja vaikka Kreikka otettaisiinkin mukaan, se ei vaikuttaisi kielteisesti muiden jäsenvaltioiden talouksiin, mutta nyt Kreikka saa kärsiä kaikki ulkopuolelle jäämisen kielteiset seuraukset. Käytännössä tämä tarkoittaa, että tästä lähtien tarvitaan paljon enemmän yritystä kuin aiemmin, jotta onnistuttaisiin lähentymisessä, koroissa ja valuutan vakaudessa, lähentymisessä, joka EMUn puitteissa olisi ollut paljon helpompi.
<P>
Tämä huomautus ei tietenkään tarkoita, että EMUun pitäisi päästä ehdoitta. Kreikan hallitukselle tehtiin aivan oikein selväksi, että sen on lopultakin ryhdyttävä tarvittaviin rakenteellisiin ja muihin toimenpiteisiin, jotka pitää ottaa käyttöön välittömästi ja johdonmukaisesti. Samaan aikaan pitäisi kuitenkin selvästi ja peruuttamattomasti hyväksyä velvoite, että Kreikan liittyminen tapahtuu lopulta samoin tulkintaperustein kuin muiden 11 jäsenen. Sitä paitsi uskon, että euro on silloin vahva, joten siihen eivät vaikuta tällaiset rajatapaukset. Näin pitäisi tapahtua, jotta myös Kreikan kansa voisi osallistua tähän toivon päivään eikä se tuntisi pettymystä hetkellä, jolloin Euroopan muut kansat kuuntelevat toiveikkaina ilmoitusta virallisesta osallistumisesta euroon

<SPEAKER ID=25 LANGUAGE="FR" NAME="Pasty">
Arvoisa puhemies, arvoisa puheenjohtaja, hyvät kollegat, 2. toukokuuta 1998 muodostaa tärkeän käänteen Euroopan yhdentymisen historiassa avaamalla lopullisesti ja epäilemättä peruuttamattomasti tien euron, yhtenäisvaluutan, käyttöönotolle 11: ssä Euroopan unionin 15 maasta.
<P>
Euron käyttöönotto on päätepiste, mutta myös ja erityisesti lähtökohta uudelle tulevaisuudelle, jota meidän on vastedes rakennettava yhdessä. Se on ensinnäkin päätepiste, jolla saavutetaan suurten sisämarkkinoiden valmistuminen, markkinoiden, joita aikaisemmat rahataloudelliset häiriöt ovat usein kohdelleet kaltoin, mutta jotka ovat myös tulosta jäsenvaltioiden hallitusten sitkeistä ja kärsivällisistä lähentymisyrityksistä vuodesta 1992 lähtien. Mutta vaikein on epäilemättä vielä edessä, ja euron käyttöönotto on lähtölaukaus uudelle alulle ansoja täynnä olevalla tiellä.
<P>
Tästä päivästä lähtien on laadittava uusi eurooppalainen talousjärjestys, jotta euro olisi menestys kansan parissa, mikä edellyttää sitä, että se ei ole ainoastaan taloudellisen lähentymisen tulos, vaan että sen avulla saavutetaan yhteiskunnallinen lähentyminen, jonka on oltava eurooppalaisen seikkailun lopullinen tavoite. Poistamalla eurooppalaisten valuuttojen väliset vaihtokurssivaihtelut euro tekee unionin yritysten välisestä kilpailusta vielä tehokkaamman ja vielä avoimemman, mikä edellyttää niiltä lisäponnistuksia hallinnan, uudistusten ja markkinoihin mukautumisen osalta.
<P>
Koska taloudellista sopeuttamista ei enää saada aikaan muuttamalla valuuttapariteetteja, ei pidä aliarvioida sitä vaaraa, että sopeuttaminen tapahtuisi työllisyys- tai palkkatasolla. Tämän Euroopan rakentamiselle erittäin haitallisen uhan välttämiseksi eri jäsenvaltioiden talouksia ohjattaessa on pidettävä lujana tavoitteena varmistaa mahdollisimman suuri kasvuvauhti, jotta voitaisiin luoda mahdollisimman paljon työpaikkoja. Samanaikaisesti on kannustettava voimakkaasti välttämättömien rakennemuutosten nopeuttamista antamalla etuoikeus ihmisten koulutukselle, heidän jatkuvalle mukauttamiselleen tekniseen kehitykseen, jonka vauhti vain kiihtyy, heidän liikkuvuudelleen silloin kuin se on tarpeen ja suosimalla kaikin keinoin tieteellistä ja teknistä tutkimusta ja innovaatioita.
<P>
Tästä riippuvat euron uskottavuus ja kansainvälinen merkitys erityisesti dollariin ja jeniin nähden. Voimakas ja dynaaminen talous luo voimakkaan ja kunnioitetun valuutan eikä päinvastoin. Euron täytäntöönpano sulkee pois kaikenlaisen helpon politiikan. Euroopan kansalaisten ja hallitusten on tiedettävä, että euro merkitsee uusia velvoitteita, jotka painostavat niitä omaksumaan hyveellisen käytöksen - vaikka kaikkihan tietävät, ettei se tule itsestään: yksilöiden osalta ponnistuksien suosiminen, hallituksien osalta järkevä verotus ja tuhlaamisen vastaisen taistelun suosiminen. Euron avaama tie on lupaava, jos pystymme omaksumaan käytöstavat, joiden avulla vältämme sivuluisut ja äkilliset ojaanajot, jotka uhkaavat varomattomia tai yksinkertaisesti välinpitämättömiä kuljettajia.
<P>
Lopuksi haluaisin, arvoisa puhemies, valaista puhettani tilannekuvalla: maani järjestää muutaman viikon kuluttua jalkapallon MM-kisat. Jos vertaamme tilannetta euroon, olisimme halunneet muodostaa 15 pelaajan rugby-joukkueen brittiläisten ystäviemme kanssa. Jalkapallojoukkueessamme on 11 pelaajaa, jotka ovat joutuneet ponnistelemaan valtavasti selviytyäkseen jatkoon: eurojoukkue kohtaa dollarijoukkueen ja jenijoukkueen maailmanlaajuisessa, hyvin avoimessa, mutta armottomassa kilpailussa.
<P>
Valmentaja, Yves Thibault de Silguy on valmentanut joukkuettamme hyvin, mutta katsomossa olevat kannattajat - eli yleinen mielipide, jota edustavat europarlamentaarikot ja kansalliset kansanedustajat - ovat huolissaan; niitä huolestuttaa se, että erotuomaria, jonka tehtävä on huolehtia sääntöjen noudattamisesta, EKP: n pääjohtajaa, ei ole vielä valittu; kannattajat ovat yhtä huolissaan, koska he eivät vielä tiedä, kuka järjestää pelin ja keksii strategian, jonka avulla eurojoukkue voittaa.
<P>
Mutta yksi asia on varma - päätän tähän, arvoisa puhemies - kannattajat ovat hyvin vaativia pelaajia kohtaan: he eivät epäröi viheltää joukkueelle, jos se tekee omia maaleja tai jos se päästää läpi liikaa maaleja. Hyvät kollegat, toivomme kaikki, että joukkueemme voittaa, joten käyttäytykäämme kuin innokkaat, mutta hyvin vaativat kannattajat.
<P>

<SPEAKER ID=26 LANGUAGE="NL" NAME="Van Dijk">
Arvoisa puhemies, näyttää siltä, että tänään euroa ei saisi arvostella lainkaan, mutta koska unioni on minulle sydämen asia, haluan myös puhua riskeistä, joita euro tuo mukanaan. Raha, jonka pitäisi olla Euroopan yhdentymisen vahva symboli, uhkaa kuitenkin aiheuttaa eripuraisuutta. Tämän parlamentin enemmistö vaati viime torstaina vakautussopimuksen tiukkaa noudattamista. Se on käsittämätöntä, arvoisa puhemies. Sopimus lisää rahaliiton romahtamisen mahdollisuutta. Se voi aiheuttaa poliittisen ja rahapoliittisen kriisin, jos tiukkojen budjettivaatimusten ja ankarien pakotteiden vastapainona ei ole eurooppalaista solidaarisuutta.
<P>
Jotkut sanovat, että juuri rahaliitto pakottaa solidaarisuuteen sosiaali- ja ympäristöpolitiikassa ja verotuksessa. Se on kuitenkin vain hurskas toive. On olemassa vahvoja vastavoimia, kuten nettomaksajat, jotka haluavat karsia unionin talousarviota, ja Alankomaiden neljä suurinta puoluetta uskoo nyt maksuosuuden laskevan huomattavasti.
<P>
Tämänpäiväinen pikakokouksemme on järjetöntä suosionosoitusten harjoittelua. Aion kuitenkin ottaa äänestyksen vakavasti, sillä siinä on kysymys itse asiassa Italiasta. Maastrichtin sopimuksen laatijat halusivat sulkea Italian pois mantereestamme ja siten jakaa unionin. Onneksi he joutuivat pettymään. Koska en halua olla niiden puolella, joilla on "spagettifobia" , äänestän tänään puolesta.
<P>
Euroa koskevassa keskustelussa on puututtu liikaa epäoleellisiin asioihin. Tuleeko ranskalaisesta Trichet'stä vai Saksan ajamasta Duisenbergistä pankin pääjohtaja? Onko Italia valmis euroon? Kysymystä siitä, onko Eurooppa valmis euroon, on pohdittu valitettavasti liian vähän. Markkinoiden ja rahan Euroopasta täytyy tulla myös ihmisten ja ympäristön Eurooppa. Jos emme ala pian työskennellä asian parissa vakavasti, euro saattaa päätyä Monopoli-pelin rahaksi.

<SPEAKER ID=27 LANGUAGE="FR" NAME="Berthu">
Arvoisa puhemies, hyvät kollegat, ehkä jotkut teistä luulevat äänestävänsä Euroopan unionin puolesta antamalla lopullisen suostumuksensa yhtenäisvaluuttaan siirtymiselle. Mutta todellisuudessa kyse on hajaannuksesta äänestämisestä. Yhtenäisvaluutan, samoin kuin yhdentymisen ja sitä seuraavan yhdenmukaistumisen ideologian tarkoituksena on määrätä yhdenmukaisia lakeja kansoille, jotka pysyvät selvästi erottuvina omine perinteineen, vapauksineen, demokratioineen, kansallisine itsemääräämisoikeuksineen.
<P>
Yhdenmukaistumisen ideologia, joka yrittää tukahduttaa tätä Euroopan rikkauden muodostavaa erilaisuutta, jonka pitäisi päinvastoin antaa tulla esiin, aiheuttaa vakavia ristiriitoja tulevina vuosina. Sen sijaan, että se tekisi Euroopasta vahvemman, se pakottaa Euroopan vetäytymään sisäisten ristiriitojensa pariin ainakin vuosikymmenen ajaksi ja heikentää sitä lopulta sen suurten maailmanlaajuisten kumppanien edessä. Se rankaisee myös kasvua ja työllisyyttä estämällä sen, että jokainen maa päättäisi omiin erityispiirteisiinsä mukautetusta talouspolitiikasta. Se alistaa lopuksi kansalliset demokratiat voimatta korvata niitä millään vastaavalla Euroopan tasolla.
<P>
Niinpä jos hyväksytte siirtymisen yhtenäisvaluuttaan nykyisissä oloissa, olette äänestäneet sellaisen lain puolesta, joka antaa täyden toimivallan kansainvälisten asiantuntijoiden ja pankkiirien muodostamalle kollegiolle, joka aiheuttaa vakavan taantuman Euroopan demokratiassa. Euroopan kansoja ei ole tällä hetkellä valaistu rehellisesti yhtenäisvaluutan lopullisista tavoitteista. Olisi hyvin synkkä ennuste vapauksillemme 2000-luvun koittaessa, jos onnistuisitte määräämään yhtenäisvaluutan hyväksymisestä näissä oloissa.
<P>
Mutta niin ei tule käymään. Uskomme, että heti euron ensisovelluksista alkaen kansat huomaavat ansan, johon ne ovat joutuneet ja ymmärtävät pian, että euro on Euroopan vihollinen. Sitten voimme aloittaa ihannekuvamme toteuttamisen, joka tarkoittaa vapauksien ja kansallisten demokratioiden Eurooppaa, jota kutsutaan "Kansakuntien Euroopaksi" .
<P>

<SPEAKER ID=28 LANGUAGE="FR" NAME="Le Pen">
Arvoisa puhemies, hyvät naiset ja herrat, elämme totisesti suurta hetkeä: meidät on nimittäin kutsuttu tänne kiireellisesti lauantaipäivänä vahvistamaan laillisesti 11: n valuuttamme kuolemaa. Juuri siitä syystä, että tämä on tärkeä teko, ja erityisesti koska nämä valuutat ovat tiivistelmiä ne luoneiden kansojen työstä, näitä viimeksi mainittuja olisi pitänyt kuulla. Kuitenkin kansamme, jotka omistavat valuuttansa, jätettiin silti tämän pakkolunastuspäätöksen ulkopuolelle, jopa kahdella tavalla: tällä hetkellä ja pysyvästi.
<P>
Poissulkeminen on tämänhetkistä, koska äänestyksellänne täällä Euroopan parlamentissa, joka edustaa Euroopan kansoja, ei ole sen laajempaa oikeudellista ulottuvuutta kuin tieteellisen seuran keskustelulla. Mutta kaikesta huolimatta riippumattomien kansalaistemme poissulkeminen on myös pysyvää. Syntymässä olevan euron hallinta on uskottu Euroopan keskuspankille, jonka Frankfurtin rakennuksessaan oleileva neuvosto ei ota käskyjä keneltäkään ja jota kukaan ei valvo, paitsi epämääräinen ja näennäinen euroneuvosto; hallinta ei näin ollen ole riippuvainen kuin 12 korkean virkamiehen hallituksesta. Euron hallinta on harvainvaltaa.
<P>
Kansa on siis suljettu ulkopuolelle, millä on tuhoisat seurauksensa. Tuhoisat ensinnäkin kansakuntien väliselle solidaarisuudelle. Sellaisessa Euroopassa ilman rajoja, jossa tavarat ja ihmiset liikkuvat vapaasti, yhtenäisvaluutta suosii nimittäin halvinta, siis alhaisimmilla sosiaalikuluilla valmistettua tuotetta.
<P>
Tästä syystä Eurooppa merkitsee alhaisempia sosiaalisia vähimmäismääriä, huonompaa sosiaaliturvaa, vähäisempää solidaarisuutta. Euron Eurooppa on pääoman Eurooppa, pääoman kautta elävä Eurooppa, pääomalle omistautunut Eurooppa. Eurooppa, joka haavoittaa lisäksi yhteiskuntiamme, joissa on 20 miljoonaa työtöntä, tuhoaa kansakuntiemme vapauden. Tiedämme, että tavoitteena on yhtenäisen hallituksen yhtenäinen talous- ja talousarviopolitiikka, mikä tarkoittaa jäsenkansakuntiemme katoamista.
<P>
Valuutta on kuitenkin elävä asia, jolle kansan sydän sykkii; sen poistaminen on vähän kuin Abrahamin teon toistaminen, Abrahamin, joka halusi uhrata poikansa Iisakin, mutta Jumala oli paikalla pysäyttämässä hänen kätensä. Pystyykö Hän pysäyttämään äänestyksen uhrauksesta äänestämisen hetkellä? Toivon niin, mutta äänestys pysyy yllänne kuin hävittämienne 11 kansakunnan veren häpäisevä merkki, ja historia sanoo teistä: "Ruont in servitudinem " (Orjuuteen alistuminen tuhoaa teidät).
<P>
(Voimakkaita suosionosoituksia äärioikeistolta)

<SPEAKER ID=29 LANGUAGE="EN" NAME="Donnelly, Alan">
 Arvoisa puhemies, kiitän valtiovarainministeriä ja Ecofin-neuvostoa heidän suosituksestaan, jota Euroopan parlamentti lämpimästi kannattaa. Sanon myös koko parlamentille, että tämä on muulle maailmalle tärkeä oppitunti siitä, mitä Euroopassa voidaan saada aikaan, kun vain on poliittista tahtoa. Se on suurenmoinen esimerkki omille kansalaisillemme ja muulle maailmalle. Juuri tästä syystä tämän parlamentin äärioikeisto on niin peloissaan, kun Euroopan poliittinen tahto puhuu niin kuin se on tänään puhunut.
<P>
Ecofin-neuvoston istuva puheenjohtaja viittasi kansalaisiimme, siihen, että on luotava työpaikkoja, että on puututtava yhteiskunnasta syrjäytymiseen ja köyhyyteen. Arvoisa puheenjohtaja, me emme halua neuvostolta juhlavia julkilausumia. Me haluamme, että rahaliiton hyväksi nyt tehtävää huolellista työtä seuraa huolellinen työ, jotta voidaan puuttua yhteiskunnasta syrjäytymiseen ja työttömyyteen. Kaikkein voimakkain viesti, jonka voimme välittää kansalaisillemme, on se, että tämä prosessi on heitä eikä vain pääomamarkkinoita varten. Me odotamme tänä iltapäivänä neuvostolta erittäin lujaa sitoumusta siitä, että erityisesti talouspolitiikan laajoissa suuntaviivoissa on asianmukaisia toimia työttömyyden torjumiseksi Euroopassa.
<P>
Ilman muuta me haluamme saada aikaan vakautta Euroopan unionissa. Pidämme tätä keinona puuttua työttömyyteen, keinona lujittaa Euroopan unionin sisämarkkinoita. Sitä on kuitenkin täydennettävä liitännäistoimenpiteillä, jotta edistettäisiin koulutusta ja ammattikoulutusta, annettaisiin nuorille mahdollisuus, varmistettaisiin se, että Euroopan unionin reuna-alueet ovat mukana tässä prosessissa ja hyötyvät siitä. Juuri tältä pohjalta Euroopan unionin kansalaiset arvioivat tätä prosessia, eivät ainoastaan sen pohjalta, pystyykö keskuspankki takaamaan hintojen vakauden vai ei, vaan sen pohjalta, saako se aikaan sijoituksiin perustuvaa kasvua ja uusia työpaikkoja kansalaisillemme vai ei.
<P>
Toinen tärkeä seikka, johon on puututtava - ja toivon, että puheenjohtaja voi viitata tähän tänään - on koko politiikkojen yhteensovittamista koskeva kysymys. Katsoin tämänpäiväistä julkilausumaa ja se vahvistaa minusta sen, että Ecofin-neuvosto on Euroopan unionissa talouksien yhteensovittamisesta vastuussa oleva elin. Se on hyvin tärkeää. Talouksien yhteensovittamista ei saisi jättää epävirallisten organisaatioiden tehtäväksi. Se on Euroopan unionin virallisten toimielinten vastuulla. Suhtaudumme myönteisesti tämänpäiväiseen lausuntoonne, mutta olkaa hyvä ja siirtykää näihin esityslistan muihin asioihin, erityisesti työttömyyskysymykseen.
<P>

<SPEAKER ID=30 LANGUAGE="DE" NAME="Hoppenstedt">
Arvoisa puhemies, hyvät naiset ja herrat, historialliselle hetkelle on jo osoitettu riittävästi arvostusta tänään. Haluan kuitenkin vielä kerran kiittää niitä monia ihmisiä, jotka eivät seiso parrasvaloissa ja jotka ovat olleet mukana auttamassa siinä, että tämä historiallinen viikonloppu on mahdollinen, ja siihen joukkoon laskemme tietenkin myös lukuisat tulkit kopeissaan. Eurosta tulee vahva euro, joka uhmaa sellaisia kielteisiä arvioita, joita liittokansleriehdokas Hannoverista Ala-Saksista on esittänyt nimittämällä euroa sairaalloiseksi ennenaikaisesti syntyneeksi lapseksi. Täällä euro saatetaan maailmaan monivuotisen dieetin ja tiukan ja johdonmukaisen kunto-ohjelman jälkeen. Siihen liittyvät vakaussopimukset, joista on sovittu ja jotka eilen Ecofin-neuvostossa vielä kerran vahvistettiin ja allekirjoitettiin, auttavat nuorta euroa kehittymään katse suunnattuna selkeästi eteenpäin ja myös siinä, että se ei liikaa taipuisi suurten valtionvelkojen edessä ja kadottaisi tavoitetta näköpiiristään.
<P>
Euro voi nyt, tarpeellisin välinein varustettuna, voittaa kansalaisten luottamuksen. Siksi kukaan niistä, jotka saavat aikaan hämmennystä harkitsemattomilla ilmaisuilla, ei enää menesty. Seuraavina kuukausina on tarpeellista määrätietoisen informaatiostrategian avulla ennen kaikkea sähköisten tiedotusvälineiden kautta vastata niihin kysymyksiin, joita kansalaisilla vielä on. Kaikkien jäsenvaltioiden pitäisi olla selvillä siitä, että myös valtion, ei vain suurten ja keskisuurten yritysten, täytyy vuodesta 1999 lähtien ottaa euro käyttöön kirjanpidossaan ja olla hyvänä esimerkkinä muille. Valtion täytyy ottaa euro huomioon suoritteissaan ja käyttää sitä niin pian kuin mahdollista päivittäisessä elämässä ja siten tehdä se kaikille tutuksi.
<P>
Kuluttajalla on oikeus avoimuuteen, avoimuuteen ennen kaikkea silloin, kun on kysymys kansallisen rahayksikön ja euron suhteesta. Vapaaehtoisen hintojen kaksoismerkinnän, jota toteutetaan vuodesta 1999 vuoden 2002 loppuun, pitäisi edistää tätä ja sen avulla vältettäisiin näkymät mahdollisesti kalliista ylimenokaudesta ensimmäisenä puolivuotiskautena. Eurolle näytetään vihreää valoa tänään 2. toukokuuta. Me Euroopan parlamentin PPE-ryhmä aiomme tehtävämme mukaisesti saattaa selvästi määritellyt tavoitteet hyvään alkuun tulevaisuutta ajatellen.
<P>

<SPEAKER ID=31 LANGUAGE="DE" NAME="Lukas">
Arvoisa puhemies, Euroopan parlamentti todennäköisesti kannattaa tänään suurella enemmistöllä sitä, että lapsi saa syntyä ennenaikaisesti. Euro-niminen vauva näkee päivänvalon hetkenä, jona sen tasapainoisen kukoistuksen ja toiminnan kannalta tärkeitä edellytyksiä ei vielä ole täytetty. Koska me Itävallan Vapauspuolueen edustajat emme pidä oikeana sallia ennenaikaista synnytystä, joka ei ole ehdottoman välttämätön, äänestämme sitä vastaan. En kuitenkaan vastusta Euro-vauvaa sinänsä. On Euroopan kansalaisten edun mukaista, että tämä ennenaikainen synnytys ei epäonnistu. Tästä hetkestä lähtien on tarmokkaasti tehtävä kaikki mahdollinen vielä jäljellä olevien yhdenmukaistamisaskelten ottamiseksi, jotta rahaliitto saa terveen perustan.
<P>
Haluan yhtenä niistä, jotka tänään äänestävät vastaan, sitoutua näihin ponnisteluihin, ja haluaisin vedota kaikkiin kollegoihin, jotka myös äänestävät vastaan, että he eivät niin kovasti katsoisi menneisyyteen, vaan ryhtyisivät kriittisesti, mutta rakentavasti käsittelemään uuden valuuttamme tulevaisuutta...
<P>
(Puhemies keskeytti puhujan puheajan ylittymisen vuoksi.)

<SPEAKER ID=32 LANGUAGE="ES" NAME="Medina Ortega">
Arvoisa puhemies, me Espanjan sosialistit olemme iloisia siitä, että tämä hetki on tullut. Niiden lähes 14 vuoden aikana, kun Espanjassa oli sosialistinen hallitus, joka toimi presidentti Felipe Gonzálezin alaisuudessa, meidän maamme ei ainoastaan liittynyt Euroopan unioniin, vaan sen lisäksi se toimi tehokkaassa yhteistyössä Euroopan rakentamiseksi. Itse asiassa Espanjan pääkaupungin Madridin nimi liitetään euroon ainakin kahdessa tärkeässä yhteydessä: Madridin Eurooppa-neuvostossa kesäkuussa 1989 hyväksyttiin Delorsin suunnitelma talous- ja rahaliitosta, ja 15. joulukuuta 1995 Madridin Eurooppa-neuvosto todellakin loi tämän uuden eurooppalaisen valuutan.
<P>
Tällä samalla tiellä jatkaen Espanjan sosialistihallitus ponnisteli lähentymiskriteerien vahvistamiseksi, ja vuonna 1994 silloinen talous- ja valtiovarainministeri Pedro Solbes esitti varsinaisesti Espanjan talouden lähentymisohjelman. Hallituksen vaihdos vuonna 1996 ei muuttanut Espanjan politiikan suuntaa, nykyinen hallitus jatkoi tätä samaa politiikkaa, minkä vuoksi onnittelen sitä, ja tämän vuoksi meillä kaikilla on aihetta olla tyytyväisiä siihen, että olemme siirtyneet uuteen vaiheeseen Euroopan rakentamisessa.

<SPEAKER ID=33 LANGUAGE="FR" NAME="Herman">
Arvoisa puhemies, hyvät kollegat, euroon johtava tie oli alusta alkaen ikävystyttävä ja täynnä esteitä. Tarvittiin paljon lujuutta, paljon rohkeutta, jotta päästiin siihen, missä nyt olemme. Kiitos tästä kuuluu kaikille tämän suorituksen osanottajille. En mainitse heitä kaikkia kahdessa minuutissani. Heidän nimensä pysyvät historiassa.
<P>
Tänään nostetaan kuitenkin vasta esirippu: on vielä paljon tehtävää, ennen kuin hedelmät täyttävät kukkien antamat lupaukset. Jotta euro hyötyisi sen edellyttämästä luottamuksentäyteisestä ilmapiiristä, Eurooppa-neuvoston on lopetettava vielä tänään tämä toiselta aikakaudelta peräisin oleva riita. Siitä hetkestä lähtien, kun myönnetään, ettei ole enää kuin yksi valuutta, ettei ole enää kuin yksi rahapolitiikka ja kun keskuspankki on itsenäinen, mitä merkitystä on tällä kansallismielisyydelle löyhkäävällä psykodraamalla, jonka tarkoituksena on selvittää, onko vastuussa ranskalainen, hollantilainen, suomalainen tai kuka tahansa. Mitä väliä ehdokkaan kansalaisuudella on, kunhan hän vain on pätevä, uskottava ja riippumaton. Tätä ilmeistä veto-oikeuden, vielä nykyäänkin olemassa olevan kiristyskeinon, väärinkäyttämistä ei voi enää hyväksyä, kun kyseessä on tärkeiden viranhaltijoiden nimittäminen. Tämä on muistettava tulevaisuudessa, kun kyse on perustamissopimusten muuttamisesta ennen laajentamista.
<P>
Neuvostoa odottaa toinen tehtävä, kansallisella tasolla pysyvien talouspolitiikkojen ja liittovaltiotason rahatalouspolitiikan yhteensovittaminen. Perustamissopimuksen sisältö ei tältä osin ehkä riitä ja varsinkin neuvoston tähänastinen käytös osoittaa, että olisi tarvittu ulkopuolista sysäystä erityisesti parlamentin taholta.
<P>
Lopuksi, viimeinen huomautus: koska meillä ei ole enää kuin yksi yhteinen politiikka, Euroopan on puhuttava yhdellä ainoalla äänellä ulkopuolisessa maailmassa ja suurissa kansainvälisissä järjestöissä.

<SPEAKER ID=34 LANGUAGE="IT" NAME="Moretti">
Arvoisa puhemies, missä on Eurooppa? Missä on todellinen Eurooppa, jota niin kovasti olette mainostaneet ainoana lääkkeenä Euroopan kansoja koetteleviin suuriin sairauksiin, kuten työttömyyteen ja järjestäytyneeseen rikollisuuteen? Hallitukset kaikkivoipaisuudessaan ovat luoneet euron, mutta ne eivät halua luoda ihmisten Eurooppaa, alueiden Eurooppaa, liittovaltio-Eurooppaa, kansojen Eurooppaa.
<P>
Tänään juhlitaan subventoidun suurpääoman voittoa, sellaisten talousmahtien voittoa, jotka väärän tiedon avulla maksattavat kansalaisilla ja pienyrityksillä euron valtavat kustannukset. Joka päivä pienten ja keskisuurten yritysten tarmoa tukahduttaa aina vain keskusjohtoisempi teknokratia, jota Eurooppaa ohjaavat suuret pääomat ruokkivat. On varmaa, että nämä finanssimallit eivät auta ratkaisemaan Euroopan suuria ongelmia. Taas kerran unohdetaan unionin todellinen lähtökohta ja perusta, autonomisten yksikköjen, kuntien ja alueiden rooli.
<P>
Tänään kuolee unelma liittovaltio-Euroopasta!

<SPEAKER ID=35 LANGUAGE="IT" NAME="Colajanni">
Arvoisa puhemies, olen asiasta eri mieltä kuin edellinen puhuja. Euroopan unioni ottaa tänään maanosamme tulevaisuuden kannalta ratkaisevan poliittisen askeleen ja näyttää maailman muille suurille alueille tietä, joka on yhdentymisen ja konflikteja ja sotia enteilevien kansallismielisten piirteiden voittamisen tie. Se on meidän tärkein panoksemme uuteen maailmanjärjestykseen.
<P>
Olemme ylpeitä siitä, että Italia on uskonut lujasti tähän hankkeeseen: kunnia kuuluu italialaisille, jotka ovat ymmärtäneet ja hyväksyneet kokeiluun liittyvät velvoitteet, sekä johtavalle luokalle, joka on ollut uskottava ja määrätietoinen. Nyt, usean vuosikymmenen kestäneen varjossaolon jälkeen, Italia voi antaa sopivassa roolissa panoksensa unionin tulevaisuudelle. Annamme panoksemme toimimalla päättäväisesti varmistaaksemme, että unionilla on todellinen yhteinen talouspolitiikka ja voimakkaat edustukselliset poliittiset toimielimet. Tästä päivästä lähtien Eurooppa on uskottavampi kansainvälisenä unionina. Se tulee olemaan uskottavampi Euroopan kansalaisten silmissä, jos se hyödyntää euron vahvuutta ratkaistakseen ongelman, joka liittyy työhön ja maanosamme miljoonien nuorten tulevaisuuteen.

<SPEAKER ID=36 LANGUAGE="NL" NAME="Peijs">
Arvoisa puhemies, me olemme nyt Euroopan historian käännekohdassa. Euron käyttöönotto on maiden välisten muurien kaatamisen ja yhteistyöhalumme symboli. Se on yhtenäisyyden ensimmäinen merkki, jonka kansalaiset näkevät päivittäin.
<P>
Euroopan valuuttoja on yritetty kytkeä yhteen toisen maailmansodan jälkeen ja myös ennen sitä. Ensiksi valuuttoja yritettiin sitoa epäsuorasti dollariin ja myöhemmin valuuttaputkeen ja Euroopan valuuttajärjestelmään. Aika ajoin syntyi jännitteitä, kuten vuosina 1992 ja 1993, mutta myös Euroopan valuuttajärjestelmää käynnistettäessä. Jotkin maat joutuivat eroamaan järjestelmästä keskuspankkien vastakkaisten reaktioiden vuoksi. Euron myötä päättyy nyt euroon siirtyvien maiden kansallinen rahapolitiikka, valuuttakurssien sopeuttamisen vuosikymmen ja epäyhtenäisyys rahapolitiikan strategioissa.
<P>
Nyt on tullut aika tehostaa yhteistyötä ja koordinointia talouspolitiikassa. Haluaisin tässä yhteydessä vedota vakavasti neuvostoon, jotta rahapolitiikan epäyhtenäisyyttä ei vaihdettaisi epäyhtenäisyyteen valittaessa keskuspankin pääjohtajaa. Euroopalle on hyvin vahingollista, jos kuva tasapainoisesta siirtymisestä uuteen rahaan rikotaan kansallisten etujen tavoittelun vuoksi.
<P>
En hyväksy valinnan lykkäämistä, koska on erittäin tärkeää saada Euroopan keskuspankin toiminta välittömästi käyntiin, jotta voidaan huolehtia siitä, että kaikki on valmista 1. heinäkuuta mennessä ja että pankki on täysissä voimissaan ottaakseen vastaan Euroopan rahapolitiikan vaikean hoitamisen. ERI: n, joka on Euroopan keskuspankin edeltäjä, pääjohtajan ehdokkuus takaa jatkuvuuden siirryttäessä ERI: stä Euroopan keskuspankkiin. Tämä oli syy siihen, että Alexander Lamfalussy lähti Euroopan rahapoliittisesta instituutista ennen aikojaan. Vetoan neuvostoon, että se pitäisi kiinni tästä linjasta.
<P>
Lopuksi toivon Euroopan kansalaisten etujen vuoksi, että euro pysyy vakaana ja turvallisena rahana myös talouden huonoina aikoina.

<SPEAKER ID=37 LANGUAGE="FR" NAME="Fourçans">
Olemme viimeinkin perillä, hyvät kollegat. Viimeinkin jalkamme koskettavat luvattua maata. Viimeinkin euro toteutuu. Entäpä lähentymisehdot? Muistelkaa kaikkia tuomiopäivän julistajia, jotka väittivät, että ehdot olisivat kuolinisku talouksillemme. Kaikki tapahtui aivan päinvastoin. Ehdot määräsivät perusteet kasvulle ja korkealle ja kestävälle työllisyydelle.
<P>
Euro on siis toteutunut. Se on nyt saatava toimimaan. Sitä on toisin sanoen hallinnoitava hyvin. Tältä osin voidaan luottaa Euroopan keskuspankkiin ja sen jäseniin, minkä maan kansalaisia he sitten ovatkaan. EKP: n on oltava ja se on riippumaton, mitä ei koskaan toisteta tarpeeksi. Tämä ei tarkoita sitä, että sen johtajien on leijuttava tavallisten kuolevaisten yläpuolella. Kyseenalaistamatta heidän riippumattomuuttaan, heihin on sovellettava selvästi tunnistettavaa demokraattista valvontaa, jossa parlamentilla on oltava keskeinen merkitys.
<P>
Euron menestys edellyttää kuitenkin, että pystymme myös paremmin yhdenmukaistamaan talouspolitiikkojamme. Tämä osoittaa euroneuvoston merkityksen, joka ei tarkoita, korostan, millaisen tahansa vastapainon muodostamista keskuspankille, vaan talouspolitiikan yhteisten tavoitteiden samanaikaista määrittelemistä.
<P>
Tältä osin on varoitettava siitä, ettei pidä huiputtaa yleistä mielipidettä ja uskotella ihaileville kansoillemme, että euro ratkaisee kuin taikaiskusta kaikki työttömyysongelmamme. Tai mikä vielä pahempaa, että se tuo kaikille onnen ja autuuden. Työttömyyden osalta on oltava selkeä. Sanokaamme yksinkertaisuuden vuoksi, että sen kehitys riippuu yhdeltä neljäsosalta toimista Euroopan tasolla ja kolmelta neljäsosalta toimista kansallisella tasolla. Mutta yhtenäisvaluutta on arvokas apu. Se tuo mukanaan suotuisat täytäntöönpanoedellytykset kansallisille rakenneuudistuksille, joista tulee väistämättömiä, olen varma siitä.
<P>
Lopuksi sallinette minun esittää toiveen, hyvät kollegat. Toiveeni on, että euro vahvistaa tunnettamme siitä, että kuulumme samaan kansaan, Euroopan kansaan, ja niin se tekeekin. Niin se tekee hävittämättä kuitenkaan kansallisia ja alueellisia erityispiirteitämme, jotka kuuluvat myös rikkauteemme.

<SPEAKER ID=38 LANGUAGE="EL" NAME="Avgerinos">
 Arvoisa puhemies, Pasokin (panhelleeninen sosialistiliike) edustajat Euroopan parlamentissa ottavat ilomielin vastaan tänään tehdyn historiallisen päätöksen, jolla käynnistetään yhtenäisvaluutta. Uskomme haaveeseen yhdistyneestä Euroopasta vailla vihaa kansojen kesken, keskinäiseen luottamukseen ja ymmärrykseen perustuvaan Eurooppaan, Euroopan kansojen poliittiseen yhtenäisyyteen. Yhtenäisvaluutan perustaminen on päättäväinen askel tiellä kohti Euroopan yhdentymisen syventämistä. Tästä syystä se saa meidän tukemme.
<P>
Emme kuitenkaan elättele harhaluuloja. Jäsenvaltioiden yhteistyö poliittisella tasolla ja yhtenäisvaluutta eivät yksinään ratkaise taloudellisia ongelmia, jotka painavat Euroopan työväestöä. Ne eivät ratkaise työttömyyden, köyhyyden ja syrjäytymisen ongelmia. Ne eivät yksinään poista ammatillista, sukupuoli- tai ikäsyrjintää. Ne eivät yksinään riitä todellisen lähentymisen eteenpäin vientiin enemmän ja vähemmän rikkaiden eurooppalaisten yhteiskuntien kesken. Alkakaamme siis rakentaa sosiaalipolitiikkaa ja asettakaamme yhtenäisvaluutta sen palvelukseen. Voimakkaan talouden on palveltava kokonaisuutta. Luokaamme uusi aamunkoitto sosiaalisen Euroopan uudelle suurelle aikakaudelle, uusi suuri toivo, uusi suuri henki kaikille kansalaisillemme.

<SPEAKER ID=39 LANGUAGE="ES" NAME="Areitio Toledo">
Arvoisa puhemies, tämä päivä on toivon päivä. Raha on ollut usein valtioiden välisten ja kansojen välisten ristiriitojen syynä. Tänään Eurooppa muuttaa sen syyksi kansalaisten väliselle liitolle. Prosessi on ollut pitkä ja vaikea. Kansalaisten ja hallitusten ponnistelut ovat olleet suuria viimeisten lähentymisvuosien aikana. Espanjan hallitus on ponnistellut päättäväisesti ja esimerkillisesti sen eteen, että tänä päivänä 11 jäsentä voisi osallistua euroon.
<P>
Huomenna - ja käytän teidän sanojanne, arvoisa puhemies - kansalaiset tuntevat Euroopan taskuissaan, ja tämä on meidän painava vastuumme: että tällä valuutalla - joka on Euroopan unionin kouriintuntuva ilmenemismuoto - on sitä uskottavuutta, vakautta ja lujuutta, mitä se tarvitsee ja mitä me Euroopalle toivomme. Jotta näin olisi, tämän parlamentin täytyy uudistaa tänä historiallisena päivänä, joka avaa uuden vaiheen Euroopan rakentamisessa, kolme asiaa, joihin se on sitoutunut kansalaisten edessä: ensimmäiseksi Euroopan keskuspankin riippumattomuuden ja tehokkuuden valvonta; toiseksi työpaikkoja luovien talouspolitiikkojen koordinoinnin vaatiminen, ja viimeiseksi kaikkien unionin kansalaisten ja alueiden solidaarisuuden ja yhteenkuuluvuuden edistäminen. Jos toimimme näin, emme jätä lapsillemme perinnöksi ainoastaan yhteistä valuuttaa, vaan myös takeet rauhasta tulevaisuudessa, joka on Euroopan rakentamisen olemassaolon todellinen tarkoitus.

<SPEAKER ID=40 LANGUAGE="PT" NAME="Marinho">
 Arvoisa puhemies, Portugalin kuuluminen euron 11 perustajavaltion joukkoon on nyt saanut portugalilaisten suuren enemmistön toivoman vahvistuksen, mikä on ylpeyden aihe koko maalleni ja lujittaa entisestään niitä siteitä, jotka ovat jo 12 vuoden ajan yhdistäneet meitä Euroopan unioniin.
<P>
Ensimmäistä kertaa tällä vuosisadalla, kiitos runsaat 20 vuotta sitten saavutetun demokratian sekä kaukonäköisen ja onnistuneen päätöksen osallistua Euroopan oikeutettuun yhdentymiseen, Portugali kulkee nyt eturintamassa maanosamme tällä hetkellä kehittyneimpien maiden ja kansojen rinnalla. Haaste oli suuri, eikä ponnistus ollut sitä vähäisempi. Mutta se on kannattanut, sillä olemme saapuneet oikeaan määränpäähän oikeaan aikaan. Hallituksensa ja sen pääministerin António Guterresin johdolla ja Portugalin kansan suuren enemmistön tuella Portugali on löytänyt tiensä Euroopan rakentamisen ytimeen.
<P>
Mutta historia ei pääty tähän. Elämme tänään yhdistyneen Euroopan vanhan unelman ensimmäistä päivää. Yhtä määrätietoisesti kuin valitessaan Euroopan tien ja yhtä kurinalaisesti kuin täyttäessään lähentymiskriteerit Portugali on vastedeskin noudattava vakaita politiikkoja ja myötävaikuttava euron uskottavuuteen. Portugalilaiset, arvoisa puhemies, tarvitsevat edelleenkin Eurooppaa. Ja Eurooppa voi tästä päivästä lähtien lujemmin kuin koskaan aikaisemmin luottaa portugalilaisten innostukseen, vakaumukseen ja työhön.

<SPEAKER ID=41 LANGUAGE="FR" NAME="Berès">
Arvoisa puhemies, jokainen ymmärtää, että haluan tällä hetkellä osoittaa kunnioitustani Jacques Delorsille ja François Mitterrandille, joiden eurooppalainen suunnitelma on paljolti vaikuttanut tähän vaiheeseen, johon unioni valmistautuu. Mutta jos euro on tänään mahdollinen Euroopassa, se on sitä siksi, että Euroopan kansat ovat hyväksyneet tarvittavat ponnistukset, jotta niiden maat löytäisivät uudelleen jaetun täysivaltaisuuden, uuden vapauden.
<P>
Tässä uudelleen löydetyssä täysivaltaisuudessa ei ole järkeä, jos sitä ei käytetä. Sitä varten tarvitsemme yhteistä poliittista tahtoa. Meidän ei pidä huiputtaa talous- ja rahaliiton tavoitteiden osalta ja alistaa sitä pelkälle markkinalogiikalle. Meidän on edettävä talouspolitiikkojen yhdenmukaistamisen tiellä. Sitä varten tarvitsemme demokraattisesti valvotun taloushallituksen, jossa parlamentin on oltava pääosassa. Tämä on otettava huomioon uudistaessamme toimielimiämme seuraavan kerran.
<P>
Euroon siirtyminen osoittaa yhteisön menetelmän elinkelpoisuuden. Samaa päättäväisyyttä on käytettävä tulevaisuudessa poliittisen unionin, sosiaalisen ja solidaarisuuden Euroopan luomiseksi. Eurooppa saa euron myötä mahdollisuuden uuteen alkuun. Poliittisten vastuuhenkilöiden on vastedes käytettävä tätä uutta saavutettua täysivaltaisuutta.
<P>

<SPEAKER ID=42 LANGUAGE="IT" NAME="Castagnetti">
Arvoisa puhemies, tänään ojennamme sodanjälkeisille sukupolville, jotka ovat eläneet mantereemme jakautuneisuuden aikana, todellisuudeksi muuttuneen utopian hedelmän, ja uusille sukupolville ojennamme ponnisteluun ja tulevaisuudenuskoon perustuvan aatteen, konkreettisen myytin, kuten Alcide De Gasperi sanoi. Syntyy valuutta, joka muuttaa tilannetta maailmassa, jonka finanssijärjestelmässä vallitsee tällä hetkellä suuntaus kohti kaksinapaisuutta. Euroopan keskuspankin ja kansallisten pankkien yhteistyössä luodaan perusta uudelle eurooppalaiselle federalismille. Eurooppalaisessa yhteiskunnassa on syntymässä uusi eettinen malli, jossa ovat keskeisellä sijalla vastuun ja kansalaisoikeuksien vahvat arvot, joita uuden valuutan sitoumukset edellyttävät. Edessämme on myös uusi taival: rahaliiton jälkeen tulee talousliitto. Se, että joka vuosi keskustellaan yhdessä talouspoliittisista valinnoista, merkitsee politiikantekoa. Siksi tarvitaan uusia eurooppalaisia toimielimiä, jotka ovat tehokkaampia, avoimempia ja kykenevämpiä tekemään päätöksiä.
<P>
Arvoisa puhemies, vain kolme vuotta sitten ajateltiin, että rahaliitto koskisi viittä maata. Tänään se koskee yhtätoista maata, kiitos niiden erinomaisten suoritusten, joista viimeiseksi ei jää oman maani suoritus; maani, joka onnistuttuaan löytämään luottamuksen itseensä ja eurooppalaiseen haaveeseen on antanut panoksensa uuden valuutan alueen laajentamiseen ja ollut mukana antamassa tälle päivälle sen historiallisen merkityksen, joka sille kuuluu.
<P>

<SPEAKER ID=43 LANGUAGE="NL" NAME="Metten">
Arvoisa puhemies, monikohan Euroopassa ymmärtää, kuinka historiallisen askeleen olemme tänään ottamassa? Päätös, jonka teemme tänään 11 jäsenvaltion liittymisestä rahaliittoon, muuttaa Eurooppaa perusteellisemmin kuin mikään muu päätös, joka on tehty vuoden 1957 jälkeen, jolloin perustettiin Euroopan talousyhteisö. Emme saa kuitenkaan tehdä virhettä: yksi raha ja yksi rahapolitiikka eivät ole tarpeeksi. EMU voi menestyä vain, jos taloudellista yhteistyötä parannetaan oleellisesti. Kansalaisemme voivat hyväksyä EMUn vain, jos se tuo vakauden lisäksi mukanaan myös kasvua ja työpaikkoja. Tämän vuoksi euro ei ole pelkästään suuren hankkeen päätepiste, vaan sen täytyy olla myös alku vielä suuremmalle hankkeelle, jolla pyritään vähentämään Euroopan työttömyyttä yhteisin ponnisteluin. Aloittakaamme siis jo tänään tämä uusi talous- ja sosiaalialan hanke.
<P>

<SPEAKER ID=44 LANGUAGE="PT" NAME="Porto">
 Arvoisa puhemies, tämä on erittäin merkittävä päivä Euroopalle ja maailmalle, sillä tänään on tehty päätös, joka ratkaisevalla tavalla vaikuttaa kehitykseen ja ihmisten ja kansojen lähentymiseen.
<P>
Ehdot on nyt täytetty, ja euro on vahvistunut ja saanut uskottavuutta, koska suurin osa unionin sekä pohjoisista että eteläisistä maista ottaa sen käyttöön alusta lähtien. Aika tulee näyttämään, että ne, jotka olisivat mieluummin rajoittaneet sen käytön aluksi Saksan markan lähialueille, kohdistivat siihen turhia epäilyjä, ja se seikka, että valuuttakeinottelua ei ole esiintynyt viime kuukausina - jolloin se olisi vielä ollut mahdollista - on ollut yksiselitteinen todistus jo nyt syntyneestä keskinäisestä luottamuksesta. Toinen todistus on siinä vahvuuden mielikuvassa, joka luonnehtii tätä valuuttaa, joka ei erottele, vaan päinvastoin alkaa jo yhdistää kaikkia saman tavoitteen hyväksi ponnistelevia eurooppalaisia.
<P>
Portugalille euroon osallistuminen ja kyky selvästi täyttää Maastrichtin kriteerit merkitsevät myös yksiselitteistä todistusta voimavaroistamme ja yhtenäisyydestämme edellisen hallituksen viitoittamalla tiellä, jota nykyinen hallitus on jatkanut kansan suuren enemmistön tuella ja jota luonnehtii jo pitkään jatkunut tuntuva talouskasvu sekä maanosamme alhaisimpiin kuuluva työttömyysprosentti. Lisäksi siihen liittyy nyt yhä suurempia odotuksia rakenneuudistuksista, joita ei voida enää siirtää tuonnemmas.
<P>
Kun nyt olemme osallisina peruuttamattomassa ja tervetulleessa prosessissa, joka merkitsee avautumista ulospäin maailmassa, jossa meille niin läheisillä portugalinkielisillä mailla on aiempaa merkittävämpi asema, voimme tuntea tyydytystä myös siitä, että osallistumme ensimmäisten joukossa valuuttaan, joka ei toimi ketään vastaan, vaan joka on päinvastoin vakauden ja kehityksen tärkeä tekijä sekä Euroopassa että Euroopan ulkopuolella.

<SPEAKER ID=45 LANGUAGE="SV" NAME="Lööw">
 Arvoisa puhemies, me kaikki tiedämme, että maassani Ruotsissa rahaliittoon suhtaudutaan hyvin varauksellisesti. Uskon kuitenkin, että kaikki, niin me, jotka pidämme euroa yhteismarkkinoiden loogisena seurauksena ja tapana vahvistaa Euroopan talouspolitiikkaa kuin nekin, jotka suhtautuvat siihen epäileväisesti tai jopa täysin vastustavat koko ajatusta, ovat kuitenkin samaa mieltä siitä, että tämänpäiväinen päätös on historiallinen. Voimme myös olla samaa mieltä siitä, että päätös on tärkeä, ei vain niille maille, joiden osallistumisesta pian äänestämme, vaan että päätös mitä suurimmassa määrin koskee myös kaikkia meitä, jotka eri syistä olemme jääneet rahaliiton ulkopuolelle.
<P>
Haluaisin sanoa täällä tänään, että myös meille, jotka emme ole mukana rahaliitossa alusta lähtien, on tärkeää, että euro menestyy, että siitä todellakin tulee kasvun ja työllisyyden perusta. Toivon, että maani kuitenkin voi tukea tätä kasvun ja työllisyyden politiikkaa, vaikka olemmekin nyt päättäneet jäädä EMUn ulkopuolelle.

<SPEAKER ID=46 LANGUAGE="DE" NAME="Stenzel">
Arvoisa puhemies, syntymää on harvoin odotettu niin sekavin tuntein kuin euron syntymää odotetaan. Se ei kuitenkaan tule olemaan ennenaikainen synnytys eikä keskenmeno. Sellaisen maan kuin Itävallan, joka on ollut kaksi vuosikymmentä sidoksissa Saksan markkaan, on vain järkevää liittyä Saksan mukana talous- ja rahaliittoon. Olemme myös helpottuneita siitä, että Italia, jonka valuutan vaihtelut ovat aiheuttaneet meille suuria menetyksiä viime vuosina, on mukana. Suuret sisämarkkinat pystyvät toimimaan vain yhteisvaluutan avulla. Euro sinänsä ei kuitenkaan ole vielä mikään tae. Sen arvo täytyy turvata kestävästi. Euroopan raha velvoittaa eurooppalaiseen vakaudelle ominaiseen kulttuuriin, aivan erityisesti sosiaalisen turvallisuuden ja työn vuoksi Euroopassa. Euron täytyy voittaa meidän luottamuksemme. Riita siitä, kuka on Euroopan keskuspankin johdossa, on jo vahingoittanut tätä luottamusta.
<P>
Vanhempien ei pitäisi riidellä jo ennen lapsensa syntymää. Vain jos euro on poliittista sidosainetta, tämä viikonloppu Brysselissä ansaitsee päästä historiaan historiallisena viikonloppuna!
<P>

<SPEAKER ID=47 LANGUAGE="DE" NAME="Swoboda">
Arvoisa puhemies, arvoisa neuvoston puheenjohtaja, arvoisa komissaari, hyvät naiset ja herrat, euro on tähän mennessä vahvin sidos, joka pitää Euroopan valtiot koossa ja yhdistää ne toisiinsa. Itävaltalaisena olen ylpeä siitä, että meidän maamme on alusta alkaen mukana talous- ja rahaliitossa, ja olen iloinen siitä, että meidän tärkeimmät kauppakumppanimme, erityisesti Saksa ja Italia, ovat myös mukana alusta alkaen. Tarvitaan kuitenkin vielä paljon eläytymiskykyä, jotta voimme osoittaa kansoillemme, että se, mitä haluamme vahvistaa ottamalla käyttöön euron, on yhteinen Eurooppa, kansalaisten Eurooppa. Siihen kuuluu ennen kaikkea työpaikkojen varmistaminen ja huoli niistä. Meidän täytyy osoittaa, että emme todellakaan hyväksy 20 miljoonaa työtöntä. Meidän on päivä toisensa jälkeen osoitettava, että olemme säästäneet, jotta meillä olisi terveempi ja suorituskykyisempi julkinen järjestelmä, joka pystyy toteuttamaan tavoitteellista työllisyyspolitiikkaa.
<P>
Meidän maanosamme yrityksiä täytyy verojärjestelmän uudelleenjärjestelyjen avulla kannustaa luomaan työpaikkoja. Meillä on euro ja rahaliitto jo mielessämme. Sillä ei kuitenkaan ole vielä paikkaa monien kansalaistemme sydämissä. Se on tehtävä, joka meidän on toteutettava tulevina vuosina.
<P>

<SPEAKER ID=48 NAME="Ilaskivi">
Arvoisa puhemies, tänä päivänä Euroopan unionin yhdentoista jäsenmaan kansalaiset sitoutuvat entistä tiiviimmin toisiinsa. Yhteinen raha ei merkitse vain taloudellisen yhteistyön uutta ulottuvuutta, sillä on myös poliittinen ja turvallisuuspoliittinen aspektinsa. Olen ylpeä siitä, että Suomi, vaikka se mukaan tulevien listassa onkin mainittu viimeisenä, on yksi niistä kolmesta mukaan tulevasta maasta, jotka täyttävät kaikki alkuperäiset konvergenssikriteerit. Tämä on seurausta määrätietoisesta ja esimerkiksi kelpaavasta talouspolitiikasta, jota Suomessa on harjoitettu.
<P>
Seuraavaksi valitaan Euroopan keskuspankin johtokunta. Toivon, että se edustaa laaja-alaista talouspoliittista näkemystä. Toivon, että myös tasa-arvokysymys otetaan huomioon. Suomella on molemmat ehdot hyvin täyttävä, erinomainen ehdokas johtokuntaan: Suomen pankin nykyinen pääjohtaja, kauppatieteiden tohtori, rouva Sirkka Hämäläinen.

<SPEAKER ID=49 LANGUAGE="NL" NAME="Willockx">
Arvoisa puhemies, hyvät kollegat, tämä viikonloppu on historiallinen hetki Euroopan yhdentymisen kannalta. Euron käyttöönotto on pitkän prosessin päätepiste mutta samalla myös historiallinen uusi alku. Euron tuleminen tarjoaa itsessään suuria mahdollisuuksia, eikä se vaikuta pelkästään talouteen vaan myös työllisyyteen. Euron mukanaan tuomat alhaiset vaihtokustannukset, vakaat hinnat ja korot edistävät kasvua. Euron käyttöönottoa on tuettava vahvasti jäsenmaiden talouspolitiikan yhteensovittamisen lisäksi Euroopan voluntaristisella talouspolitiikalla.
<P>
Olemme iloisia siitä, että Ranskan ja Ison-Britannian hallitusten vaihtumisen jälkeen viime aikoina on otettu askelia oikeaan suuntaan. Taloudellisen vallan ensiaskeleet on otettu. Meidän on jatkettava tätä tietä eteenpäin. Työllisyydestä täytyy tulla Euroopan keskeinen tavoite. Lisäksi meidän täytyy käyttää euron tuloa mahdollisuutena parantaa verotuksen, sosiaaliasioiden ja ekologisten asioiden yhteensovittamista. Tämä on tärkeää, jotta voitaisiin taata, että euron mukanaan tuoma lisäarvo tekisi Euroopasta paremman paikan kaikille sen asukkaille.

<SPEAKER ID=50 LANGUAGE="EN" NAME="McCartin">
 Arvoisa puhemies, olen iloinen, että minulla on tilaisuus puhua tässä historiallisessa keskustelussa. Euroopan unioni on tänään ottanut suuren harppauksen kohti niin poliittista kuin taloudellistakin lähentymistä. Eurosta tulee toivottavasti keskinäisen riippuvuutemme vertauskuva ja kannustin Euroopan unionin valtioiden entistä suurempaan yhteistyöhön. Haluan kiittää Karl von Wogaun, hänen valiokuntansa ja myös parlamentin ponnisteluja ja sitoutumista tähän hankkeeseen vuosien kuluessa. Meidän on myös kiitettävä liittokansleri Kohlin johtajantaitoja. Ilman hänen lujuuttaan ja näkemyksiään emme olisi ikinä päässeet sinne, missä tänään olemme.
<P>
Haluan tänä historiallisena hetkenä sanoa, että toivon kaikkien jäsenvaltioiden ennen pitkää liittyvän yhtenäisvaluuttaan. Haluan erityisesti lausua kiitoksen sanat Irlannin parlamentille sen käytännöllisestä ja järkevästä suhtautumisesta tähän hankkeeseen. Kun Irlanti liittyi Euroopan unioniin, sen BKT oli 59 % yhteisön keskitason BKT: stä. Me olemme nyt yhteisön keskitasoa. Eurooppalainen kehys on ollut hyväksi Irlannille. Se korostuu entisestään, kun yhtenäisvaluutta otetaan käyttöön, ja se on hyväksi kaikille pienille jäsenvaltioille. Tarvitsemme sitä enemmän kuin meitä suuremmat valtiot.
<P>

<SPEAKER ID=51 LANGUAGE="DA" NAME="Sindal">
Arvoisa puhemies, Tanska on osoittanut, että pyrkimykset vakaan talouden varmistamiseksi ja työttömyyden vähentämiseksi on mahdollista yhdistää toisiinsa. Sen pitää olla EU: n tavoite. Sellaisena päivänä kuin tänään meidän on muistutettava toisiamme siitä, että talous- ja rahaliiton on oltava kansalaisten projekti. Työllisyys ei riipu ainoastaan taloudellisista kannustimista vaan myös työvoiman pätevöittämisestä. Ei ole epäilystäkään siitä, että euro vaikuttaa erittäin suuresti 11 osallistujamaan lisäksi myös ulkopuolelle jääviin maihin. EMUn kolmannen vaiheen menestyksellinen alku vaikuttaa ilman muuta myönteisesti Tanskaan. Tanskassa pidetään pian kansanäänestys Amsterdamin sopimuksesta. Sallinette minun todeta, että tanskalaisten varauksellinen suhtautuminen EMUun on edelleen 100-prosenttista. Se on tanskalaisten päätös. Tanskan sosiaalidemokraattien puolesta haluan toivottaa onnea ja menestystä 11 maalle euron kanssa. Äänestämme asian puolesta. Tanskan varauksellinen suhtautuminen ei estä muita maita osallistumasta siihen.

<SPEAKER ID=52 LANGUAGE="FR" NAME="Reding">
Arvoisa puhemies, erimielisyys Euroopan keskuspankin pääjohtajuudesta ei varmastikaan ole olennainen asia. Tänä historiallisena päivänä, jona eurooppalaiset lujittavat yhteistä tulevaisuuttaan, vain euron täytäntöönpanon on oltava kiinnostuksen kohteenamme.
<P>
Luxemburgilaiset ovat ylpeitä osallistuttuaan kaikkina näinä vuosikymmeninä yhtenäisvaluutan synnyttämiseen. He olivat jopa sen alkuunpanijoina. Viittaan tässä Wernerin 1970-luvun alun mietintöön, jossa Luxemburgin entinen pääministeri oli kehittänyt tekijät, jotka muodostivat tulevan yhtenäisvaluutan ja jotka lopulta edesauttoivat euron luomista.
<P>
Yhtenäisvaluutta edustaa meille tervettä taloudellista järkeä, tehokasta keinoa vahvistaa Euroopan asemaa maailmanlaajuistuneessa maailmassa ja ennen kaikkea välinettä tehdä unioni peruuttamattomaksi, jotta voitaisiin lujittaa rauhaa tuleville sukupolville. Arvoisa puhemies, olen yhdessä Luxemburgin kansan kanssa liikuttunut ja ylpeä siitä, että voin olla mukana tässä vertaansa vailla olevassa teossa Euroopan kansojen historiassa.
<P>

<SPEAKER ID=53 NAME="Myller">
Arvoisa puhemies, olemme Euroopan ja eurooppalaisten tulevaisuudesta ratkaisuja tehdessämme samassa tilanteessa kuin venäläinen kirjailija Leo Tolstoi " Sodassa ja rauhassa" - liikkuvan tapahtumasarjan keskellä. Ymmärrämme hetken historiallisuuden, mutta meidän on sanottava, että emme vielä näe sen kokonaisuutta. Historiallisiksikin muodostuvat tapahtumat kehittyvät askel askeleelta, tapahtuma tapahtumalta, hetki hetkeltä. Kokonaisuutena tapahtuma on nähtävissä vasta sen toteuduttua ja muututtua menneisyydeksi. Suomi, uutena jäsenmaana ja 90-luvun alun rajun laman jälkeen, on päättäväisen poliittisen toiminnan ansiosta keskeisesti mukana Euroopan tulevaisuutta muovaamassa. Päätökset ovat olleet tietoisia ja tehty olemassa olevien tietojen ja parhaiden mahdollisten ennakointien pohjalta.

<SPEAKER ID=54 LANGUAGE="FR" NAME="Fayot">
Arvoisa puhemies, olen hyvin onnellinen nähdessäni rahataloudellisen Euroopan syntyvän. Rahaliitto on Euroopan yhdentymisen uutena syventymänä lisäturva hyökkäävää kansallismielisyyttä vastaan, joka on aiheuttanut niin paljon vastoinkäymisiä sekä omalle maalleni että koko Euroopalle tämän vuosisadan aikana ja joka saattaa taas palata. Paras keino taistella tätä hyökkäävää kansallismielisyyttä vastaan on turvata yhdessä taloudellinen ja sosiaalinen hyvinvointimme. Se onnistuu euron avulla, jos meillä vain riittää poliittista tahtoa.
<P>
Pienen maan kansalaisena olen vakuuttunut siitä, että euron myötä pystymme osallistumaan vahvempaan yhteiseen rahataloudelliseen täysivaltaisuuteen kuin jos pysyttelemme kukin omassa nurkassamme. Tästä syystä on esitettävä vetoomus valtioille, jotka vastustavat rahaliittoon liittymistä. Ne heikentävät itseään ja meitä pysyttelemällä ulkopuolella. Brittiläiset, ruotsalaiset, tanskalaiset ja kreikkalaiset ystävät, tulkaa joukkoomme pian. Se on hyvä teille, se on hyvä meille, se on hyvä kaikille!
<P>

<SPEAKER ID=55 LANGUAGE="EN" NAME="Malone">
 Arvoisa puhemies, Irlannin sosialistitkin ovat hyvin tyytyväisiä siitä, että olemme päässeet tähän asti. Kuten muut puhujat ovat sanoneet, tämä on luultavasti Euroopan historiallisin hetki 40 viime vuoden aikana. Uskon, että euro menestyy. Haluan kuitenkin puheenvuorossani kiinnittää huomion yhteen seikkaan, jota ei mielestäni ole riittävästi käsitelty. Viittaan Maastrichtin sopimuksen 109 m artiklaan, jossa määrätään, että valuuttakursseja on hallinnoitava yhteisen edun mukaisesti. Mielestäni komissio ja neuvosto eivät ole vielä puuttuneet tähän asiaan riittävästi.
<P>
Velvollisuus koskee kaikkia jäsenvaltioita mutta etenkin niitä, jotka ovat päättäneet olla osallistumatta EMUun alusta alkaen. Tarkoitan tässä tietysti Yhdistynyttä kuningaskuntaa, Ruotsia ja Tanskaa. Niiden on hallinnoitava valuuttojaan yhteisen edun mukaisesti. Tämä on ensiarvoisen tärkeää omalle maalleni, Irlannille, ja Suomelle. Toivoisin, ettei Britannian sallittaisi devalvoida äkillisesti puntaa. Ehkäpä puheenjohtaja voisi antaa meille vakuutuksen tästä asiasta.

<SPEAKER ID=56 LANGUAGE="EN" NAME="David">
 Arvoisa puhemies, Britannian työväenpuolueen valtuuskunnan puolesta toivotan lämpimästi tervetulleeksi tämän historiallisen päätöksen. Eurooppa on muuttunut paljon 40: n viime vuoden aikana, mutta tämänpäiväinen päätös on epäilemättä yksi tärkeimmistä koskaan tehdyistä päätöksistä. Eurooppa on nyt aloittamassa uutta lukua kehityksessään. Todistamme tänään yhä tiiviimmän yhteistyön Euroopan syntyä, todellisen rauhan ja vakauden Euroopan ja suuremman taloudellisen vaurauden Euroopan syntyä. Olen ylpeä siitä, että tämä päätös on tehty Britannian puheenjohtajakaudella. Olen yhtä ylpeä siitä, että Britannian työväenpuolueen hallitus on Britannian ensimmäinen hallitus, joka on periaatteellisesti sitoutunut siihen, että Yhdistynyt kuningaskunta liittyy yhtenäisvaluuttaan.
<P>
Olen varma siitä, että eurosta tulee vahva ja menestyvä valuutta, ja olen vakuuttunut siitä, että Britannian ja Euroopan taloudet tekevät yhä enemmän yhteistyötä ja pohjustavat näin tietä sille, että Britannia osallistuu tähän suureen eurooppalaiseen hankkeeseen. Kulkekaamme tänään yhdessä eteenpäin uskoen ja sitoutuen siihen, että euro koituu kaikkien kansojemme hyödyksi.
<P>

<SPEAKER ID=57 NAME="Brown">
Arvoisa puhemies, minulla on ollut etuoikeus, ei ainoastaan yhtenä 15 valtiovarainministeristä vaan myös Euroopan kansalaisena, olla tänään täällä parlamentissa ja kuulla lähes 50 puhetta valtiovarainministerien suositusten tueksi. Haluan ennen kaikkea kiittää siitä kaunopuheisuudesta, innostuksesta, sitoutumisesta ja historiallisuuden tajusta, joka on tullut esille näissä tämänaamuisissa keskusteluissa. Haluankin vakuuttaa, että parlamentin oikeuksia ja tehtäviä ei tunnusteta ainoastaan tänään vaan myös kaikessa siinä, mitä me tulevaisuudessa teemme.
<P>
Haluan yhtyä kaikkiin niihin, jotka ovat kiittäneet komissiota ja Euroopan rahapoliittista instituuttia, ja kiittää parlamentin henkilöstöä siitä, miten joutuisasti ja täsmällisesti olemme edenneet siihen pisteeseen, että teemme tänään tämän historiallisen päätöksen. Haluan myös kiittää kaikkia niitä, jotka näiden 50 viime vuoden aikana, kun tulliunionista tuli yhteismarkkinat, kun yhteismarkkinoista tuli yhtenäismarkkinat ja kun yhtenäismarkkinoista tulee nyt yhtenäisvaluutta, ovat näkemyksillään olleet toteuttamassa tätä saavutusta, jonka merkitys tunnustetaan nyt kaikkialla maailmassa.
<P>
(Suosionosoituksia) Vastaisin niihin huomioihin, joita on esitetty tässä keskustelussa, sanomalla parlamentille, että valtiovarainministerien päätös, jota me suosittelemme tänään, ei ollut ainoastaan yksimielinen, vaan olemme myös noudattaneet ja noudatamme jatkossakin perustamissopimuksen mukaisten velvoitteidemme henkeä ja kirjainta. Voin myös sanoa, että euro-X-neuvoston luomisessa Ecofinin - 15 jäsenvaltion valtiovarainministerien - yhteensovittavaa roolia ei ole ainoastaan tunnustettu, vaan sitä myös lujitetaan sen osalta, miten me tutkimme ja valvomme talouspolitiikkaa koko yhteisössä.
<P>
Minulta kysyttiin Euroopan keskuspankista. Voin kertoa parlamentille, että asia edistyy, ja uskon, että voimme pian kertoa teille saavutetusta edistyksestä. Haluaisin lisäksi sanoa, kuten lähes jokainen puhuja on sanonut, että ne päätökset, joita me tänään suosittelemme, eivät ole vain neuvottelu- ja sopimusprosessin päätös, vaan ne ovat myös maanosamme uuden haasteen alku. Olen samaa mieltä lähes jokaisen puhujan kanssa siitä, että nyt luomaamme yhtenäisvaluuttaa ei luoda sen itsensä vuoksi vaan tietyn tavoitteen vuoksi. Tavoitteena on saada aikaan entistä korkeampi kasvun, työllisyyden ja hyvinvoinnin taso koko mantereellamme.
<P>
(Suosionosoituksia) Tästä syystä valtiovarainministerit pitävät niin tärkeinä työllisyyttä koskevia toimintasuunnitelmia ja uudistusta koskevia uusia suuntaviivoja, jotka olen esittänyt teille tänään. Haluaisin sanoa vielä yhden asian. Päätökset, joita me teemme, osoittavat sen, että Eurooppa ei ainoastaan ole entistä yhtenäisempi, vaan se pystyy myös entistä paremmin katsomaan ulospäin, olemaan kansainvälinen ja vastaamaan avosydämisesti köyhien tarpeisiin kaikkialla maailmassa.
<P>
Lopuksi me olemme tietoisia yhteisistä eduistamme ja toisiinsa nivoutuneista kohtaloistamme. Me olemme päättäneet edistää yhdessä yhteisiä tavoitteitamme budjettikurin ja uudistuksen avulla. Me tuemme määrätietoisesti kasvua ja työllisyyttä, jotta saataisiin vaurautta kaikille. Me pidämme mielessä työttömien ja yhteiskunnasta syrjäytyneiden tarpeet. Kulkekaamme tältä pohjalta yhdessä eteenpäin määrätietoisina ja tulevaisuuteen uskoen ja osoittakaamme tänään samaa näkemystä kuin Euroopan unionin perustajat ovat osoittaneet 50 viime vuoden aikana ottamalla vastaan ne suuret haasteet, joihin me emme ainoastaan puutu yhdessä, vaan jotka me myös kohtaamme yhdessä.
<P>
(Voimakkaita ja jatkuvia suosionosoituksia)
<SPEAKER ID=58 NAME="Puhemies">
Keskustelu on päättynyt.
<P>
Ennen kuin siirrymme äänestykseen, haluan kiittää kaikkia niitä parlamenttimme ja muiden yhteisön toimielinten virkailijoita, jotka mahdollistavat työskentelemällä tänä vapaapäivänä sen, että voimme päättää tästä asiasta asianmukaisesti.
<P>
Äänestyksemme neuvoston suosituksesta, joka koskee yhtenäisvaluutan vahvistamiseksi vaadittavat edellytykset täyttäviä jäsenvaltioita EY: n perustamissopimuksen 109 j artiklan 2 ja 4 kohdan mukaisesti (7884/98 REV1 - C4-0250/98-98/0812(CNS)) ja talous- ja raha-asioita sekä teollisuuspolitiikkaa käsittelevän valiokunnan laatimasta, tätä suositusta koskevasta lausuntoehdotuksesta Euroopan parlamentin työjärjestyksen 79 a artiklan mukaisesti, perustuu seuraaviin seikkoihin:
<P>
talous- ja raha-asioista vastaavien ministerien kokoonpanossa kokoontuneen neuvoston 1. toukokuuta 1998 päivätty suositus, joka koskee yhtenäisvaluutan vahvistamiseksi vaadittavat edellytykset täyttäviä jäsenvaltioita; -valtion- ja hallitusten päämiesten kokoonpanossa kokoontuneen neuvoston parlamentin kuuleminen EY: n perustamissopimuksen 109 j artiklan 2 ja 4 kohdan mukaisesti; -parlamentin työjärjestyksen 79 a artikla; -suullisesti esitetty talous- ja raha-asioita sekä teollisuuspolitiikkaa käsittelevän valiokunnan ehdotus.Herra Gollnischilla on menettelyä koskeva esitys.

<SPEAKER ID=59 LANGUAGE="FR" NAME="Gollnisch">
Arvoisa puhemies, puhun hyvin lyhyesti. Olemme kuulleet hyvin liikuttavan puolustuspuheen neuvoston puheenjohtajalta, joka on luullakseni brittiläinen ministeri, eikä voi kuin hämmästellä tämän niin liikuttavan puolustuspuheen kuultuaan, että hallitus...

<SPEAKER ID=60 LANGUAGE="ES" NAME="Puhemies">
Herra Gollnisch, tämä ei ole menettelyä koskeva esitys. Olen pahoillani, jatkatte jo päättynyttä keskustelua.
<P>

<P>
(ES) Siirrymme äänestykseen.
<P>
(Parlamentti hyväksyi suosituksen ja antoi puoltavan lausunnon.)
<P>
(Voimakkaita ja jatkuvia suosionosoituksia)

<SPEAKER ID=61 NAME="Puhemies">
Välitän täten parlamentin antaman puoltavan lausunnon valtion- ja hallitusten päämiesten kokoonpanossa kokoontuvalle neuvostolle ja komissiolle.
<P>
(Seuraavaksi puhemies allekirjoitti neuvoston puheenjohtaja Brownin, komission puheenjohtaja Santerin, talous- ja rahaasioita sekä teollisuuspolitiikkaa käsittelevän valiokunnan puheenjohtaja ja esittelijä von Wogaun ja raha-asiain alivaliokunnan puheenjohtaja Randzio-Plathin läsnäollessa lausuntoon liitettävän kirjeen.)

<SPEAKER ID=62 LANGUAGE="IT" NAME="Garosci">
Arvoisa puhemies, arvoisat kollegat, olemme tänään onnistuneet luotsaamaan satamaan laivan, joka sisälsi kaikki rakennustarpeet, joita välttämättä tarvitsemme Euroopan yhtenäisvaluutan toteuttamiseksi: luottamuksen, paremman vakauden, yhteisen sitoumuksen ja kollektiivisen ajattelun, joka käy yksilöajattelun edelle. Kuten kaikkiin laivoihin, jotka ovat olleet pitkään matkalla, laivaan on pesiytynyt ja sen mukana on kulkeutunut myös joitakin taudinsiemeniä, sellaisia tauteja kuten epävarmuus ja skeptisyys, mutta me kukistamme ne sillä vahvalla lääkkeellä, jonka nimi on toivo. Ensimmäistä kertaa sitten Rooman imperiumin eurooppalaiset tulevat käyttämään samaa rahaa Irlannista Välimerelle asti. Kunnia tästä, joskin paljon on vielä tekemättä, ei kuulu yksin meille tai joidenkin jäsenvaltioiden hallitusten nykypolitiikalle, vaan työläisten ja talouden ammattilaisten ja kaikkien kansalaisten uhrauksille.
<P>
Ryhmämme tukee tätä ponnistusta äänestämällä puolesta, lukuun ottamatta muutamia kollegoita, jotka henkilökohtaisista syistä ovat äänestäneet toisin. Tämänpäiväisessä asiakirjassa olemme nähneet todellisen synteesin työstä, jota kaikkien näiden vuosien ajan on tehty parlamentissa ja kaikissa Euroopan toimielimissä. Euron jälkeen meidän on nyt luotava Eurooppa. Meidän on tehtävä kaikki mahdollinen voittaaksemme yhteisön suuret ongelmat: työttömyys, epäoikeudenmukaisuus, väkivalta sekä ympäristönsuojelun, kulttuurin kehityksen ja henkilökohtaisen vapauden turvaaminen. Meidän on saatava kaikki kansalaiset ymmärtämään, että tämän päivän Eurooppa merkitsee yhtenäisvaluuttaa mutta että huomisen Eurooppa tulee olemaan poliittinen unioni, myös valuutan ansiosta.
<P>
Tänään olemme toteuttaneet yhtenäisvaluutan: se merkitsee paljon, erittäin paljon, mutta ei kaikkea. Euroopan kansalaiset odottavat meiltä nyt merkittäviä ja kiireellisiä toimia. He pyytävät meitä taistelemaan, jotta saavuttaisimme myös sosiaaliasioissa niitä voittoja, joita nyt saavutamme talousasioissa, jotta arkipäivän suuret ongelmat saataisiin ratkaistua. Mutta sitä ennen voimme tänään toistaa rauhallisin mielin Gandhin sanat: " Yksi askel kerrallaan riittää minulle."

<SPEAKER ID=63 NAME="Hautala">
Arvoisa puhemies, vihreiden ryhmän laaja enemmistö on äänestänyt sen puolesta, että yksitoista maata käynnistää euroalueen ensi vuoden alussa. Laajapohjaisuus onkin euroalueelle tärkeää, koska se ei saa jakaa Euroopan unionia.
<P>
Suurin haaste maailmassa on vakauden luominen, kun pääomat liikkuvat vapaasti ja globaalisti. Euroa on käytettävä yhteistyössä muiden suurten valuuttojen kanssa maailmanlaajuisen vakauden luomiseen, mutta samaan aikaan on tärkeää vahvistaa demokratiaa Euroopan unionissa. Kansalaisten on voitava nykyistä huomattavasti paremmin vaikuttaa unioniin, jotta kuilu kansalaisten ja päättäjien välillä ei kasvaisi entisestään.
<P>
Nämä poliittiset mahdollisuudet eivät kuitenkaan saa estää näkemästä, että euron taloudelliset vaikutukset ovat suuressa määrin ennustamattomia. Tarvitaan riskitietoisuutta ja yhteisvastuullisuutta. Eri kansantaloudet ovat vieläkin kovin erilaisia ja niiden talouskehitys on eriaikaista. Näitä shokkeja ja kriisejä, joihin yksittäinen jäsenmaa voi joutua, on jatkossa tasoitettava myös unionin tason toimin. Julkistalouksien tervehdyttämistä ei tule enää nopeuttaa, koska se vaikeuttaisi huomattavasti yhteiskuntarauhaa ja työllisyyttä.
<P>
Rahapolitiikan on oltava avointa ja perusteltua. Euroopan parlamentilla on huomattava tehtävä siinä, että Euroopan keskuspankki perustelee avoimesti ratkaisunsa ja että se yleensäkin perustelee ne. Euroa tulee käyttää sosiaalisen Euroopan luomiseen ja unionin tulisi sanoutua irti sellaisista uusliberaaleista suuntauksista, jotka vaikeuttavat sosiaalisen Euroopan rakentamista.

<SPEAKER ID=64 LANGUAGE="DA" NAME="Bonde">
 Arvoisa puhemies, tilanteeni on sama kuin niiden, jotka seisoivat laiturilla ja vilkuttivat hyvästiksi uljaalle Titanicille, jonka piti olla uppoamaton. Toivon, ettei komentosillalla riidellä niin paljon, että alus uppoaa. Jos alus kuitenkin uppoaa, on parempi, että se tapahtuu nyt, kun matkustajat voivat vielä uida maihin ja käyttää kansallisia valuuttoja pelastusliiveinään. Todella vaarallinen matka alkaa vuonna 2002, kun pelastusliivit heitetään pois. Silloin voi syntyä vaarallinen riitaisa kapina ja mikä pahinta, se voi syntyä esimerkiksi Ranskan ja Saksan välille. Euro on vaarallinen koe, joka saattaa muuttaa välttämättömän kansainvälisen yhteistyön vihaksi, joten ryhmäni äänestää tänään sitä vastaan.
<P>
Haluan kuitenkin onnitella 11 euro-maata kyvystä jättää kaikki talousteoriat kokonaan vaille huomiota. Missä oppikirjassa sanotaan, että rahaliitto toimii parhaiten, kun siihen kuuluu pelkästään rahayksikkö ja talouspolitiikka? Missä ihmeessä sanotaan, että valuuttakurssi ei saa muuttua, kun kilpailukyky heikkenee tai paranee? Toivon 11 maan puolesta, että koe onnistuu. Sillä on kuitenkin suuremmat mahdollisuudet onnistua kuin Kiinan kulttuurivallankumouksella, jossa myös jätettiin talouden lait huomiotta. Järki kuitenkin sanoo, että EMU nykyisessä muodossaan joko kokee haaksirikon kohdatessaan markkinavoimat tai siitä seuraa poliittinen liitto, jolla on yhteishallitus, joka tarkan sääntelyn avulla johtaa tulopolitiikkaa, finanssipolitiikkaa ja kaikkia muita talouspolitiikkoja Euroopan kansalaisten hyväksi. Muistakaa: yhtenäisvaluutta ei ole elämän tarkoitus, sen avulla voidaan korkeintaan tehdä ihmisistä onnellisia. Kun rahaliitto hyväksyttiin, työttömiä oli 12 miljoonaa. Nyt yli 18 miljoonaa ihmistä on vailla työtä, joten jos rahaliittoa kutsutaan menestykseksi, mittausperusteissa täytyy olla jotain vikaa.

<SPEAKER ID=65 LANGUAGE="NL" NAME="Van Bladel">
Arvoisa puhemies, Unioni Euroopan puolesta -ryhmän hollantilaiset jäsenet kannattavat euroa mutta ovat äänestäneet vastaan. He kannattavat euroa, koska sen historiallinen välttämättömyys on meille selvää. Vastustus johtuu siitä, että vakaan euron edellytykset eivät ole lyhyellä aikavälillä riittävät ja että ei ole olemassa riittäviä sanktioita kriteerien täyttämiseksi. Euron käyttöönoton lykkääminen olisi paras vaihtoehto. Sen vuoksi haluaisimme, että maassamme järjestettäisiin kansanäänestys, sillä muuten Euroopan rakentajat joutuvat huonoon valoon ja uhkana on se, että mahdollista Euroopan politiikan jatkuvaa yhdentämistä ei hyväksytä. Mikään Alankomaiden perinteisistä puolueista ei pidä euroa tärkeänä asiana ensi keskiviikkona pidettävissä vaaleissa. Se on erittäin paha merkki demokraattisen Euroopan kannalta. Me emme halua olla siinä osallisina.

<SPEAKER ID=66 LANGUAGE="IT" NAME="Ripa di Meana">
Arvoisa puhemies, Amsterdamin sopimus on jättänyt Euroopan toimielimet jälkeenjääneeseen asemaan alkaen parlamentista, joka on vailla valtuuksia tehdä lopullisia päätöksiä. Yhteistä rahapolitiikkaa kannattavat sanovat, että yhtenäisvaluutta on ainoa tie Euroopan poliittiseen yhtenäisyyteen. Tähän keskusjohtoiseen opinkappaleeseen sisältyy naiivi haave hajottaa sisältä käsin kansallisvaltiot. Mutta historia on opettanut meille, että poliittiset elimet ovat aina hallinneet valuuttaa eikä päinvastoin. Tänään esitetään, että valuuttaa ei loisikaan eurooppalainen valtio vaan että valuutta loisi eurooppalaisen valtion.
<P>
Unioni etenee kansainvälisen keskuspankin myötä, ilman poliittista unionia, ilman yhteistä verotusta. Rahapolitiikan yhdentymisen rajoitukset ovat jo jonkin aikaa olleet nähtävissä: nuorisotyöttömyys on huikea, minkäänlaista yhteistä talouspolitiikkaa ei ole, hyvinvointivaltio on kriisissä kaikkialla, ympäristöpolitiikat ovat pysähdystilassa, köyhyys lisääntyy ja heikoimmat syrjäytyvät.
<P>
Sanotaan, että yhtenäisvaluutta on väistämätön osa maailmanlaajuistumista. Mutta eikö se ole pikemminkin yritys luoda alueellinen blokki, jotta voitaisiin taistella voimakkaasti Yhdysvaltoja ja Japania vastaan?
<P>
Euroopan rakentamisen järjestys on siis käännetty nurin niskoin: sen sijaan että luovuttaisiin valtioiden välisten sopimusten logiikasta ja edettäisiin kohti Euroopan lainsäädäntöä, valitaan yhtenäisvaluutta ja hyppy tuntemattomaan. Tämä on uhkapeliä, jossa on erittäin suuria riskejä, mutta ei takeita eikä mahdollisuutta revanssiin.
<P>
Olen työskennellyt erilaisen Euroopan puolesta vuosien ajan, enkä voi antaa ääntäni sellaiselle Euroopalle, jota pidän autoritaarisena ja järjettömänä seikkailuna.

<SPEAKER ID=67 LANGUAGE="IT" NAME="Farassino">
Arvoisa puhemies, arvoisat kollegat, minun ääneni poikkeaa ryhmäni kannasta, koska henkilökohtaisesti olen sitä mieltä, että mikään yhtenäisvaluuttaan liittyvä ongelma ei tässä historiallisessa vaiheessa ole todellinen omantunnon kysymys, ja siksi eurooppalaisena parlamentaarikkona, joka on aina liputtanut kansojen Euroopan ja alueiden Euroopan puolesta, en voi muuta kuin suhtautua myönteisesti yhtenäisvaluuttaan, ensimmäiseen suureen ja todelliseen iskuun, joka kohdistuu keskusjohtoisten kansallisvaltioiden yliasemaan ja kaikenlaisen autonomian vihollisiin.
<P>
Katson, että näin olen täyttänyt tehtävän, jonka olen saanut hoitaakseni niiltä Piemonten, Val d'Aostan, Ligurian ja Lombardian äänestäjiltä, jotka aidosti uskovat poliittiseen ja kulttuuriseen autonomiaan.
<P>
Yllä olevalla perustelen henkilökohtaista myönteistä kantaani, joka poikkeaa ryhmäni edustajan julkilausumasta.

<SPEAKER ID=68 LANGUAGE="EN" NAME="Macartney">
 Arvoisa puhemies, kuten suurin osa parlamentin kollegoista, haluaisin yhtyä yleiseen riemuun tänä suurena historiallisena päivänä. Ilooni sekoittuu kuitenkin suru, koska oma maani, Skotlanti, ei osallistu tähän Euroopan kannalta historialliseen edistysaskeleeseen. Skottina haluaisin tehdä tiettäväksi sen, että uskon, että suurin osa skotlantilaisista olisi kannattanut siirtymistä Euroopan yhtenäisvaluuttaan, jos heillä olisi ollut siihen tilaisuus kansanäänestyksessä.
<P>
Te saatatte kysyä: miksi Skotlanti ei ota edistysaskelta? Herra Bonde vertasi tätä Titaniciin. Me olemme niin kuin Titaniciin kiinnitetty pelastusvene. Valitettavasti Lontoon hallitus on ohjannut laivaa täysin väärään suuntaan, ja mielestäni on varsin ironista, että kun huomenna tulee kuluneeksi vuosi siitä, kun herra Brown ja herra Blair astuivat Downing Streetille, he juhlistavat tilaisuutta jättäytymällä jälleen eurolaivasta. Tämä on kuitenkin hetkellinen hairahdus, ja voin luottavaisin mielin ennustaa, että Skotlannin parlamentti äänestää pian osallistumisesta Euroopan valuuttaan ja Skotlanti jatkaa yhdessä muun Euroopan kanssa kohti yhteistä päämääräämme.

<SPEAKER ID=69 LANGUAGE="DE" NAME="Mann, Thomas">
Arvoisa puhemies, tänään tulevaisuuden kuva muuttuu todeksi. Euro tulee olemaan Euroopan yhtenäisyyden uusi symboli. Se luo välttämättömät edellytykset uusille investoinneille, vakaalle kasvulle, pysyville työpaikoille. Työntekijät, siis meidän eurooppalaisen väestömme laaja enemmistö, hyötyvät siitä, että inflaatioprosentit ovat alhaisia, että julkista velkaa vähennetään edelleen, että pitkäaikaiset korot laskevat ja valuuttakurssivaihtelut häviävät. Euroopan komissio ilmoitti ensiksi meille, Euroopan parlamentille, suosituksensa 11 jäsenvaltiosta euroaluetta varten. Toissapäivänä me annoimme lausuntomme, niin kuin annamme nytkin. Haluan tässä ja nyt kiittää Saksan liittokansleri Helmut Kohlia hänen kyvystään saattaa euro poliittisesti liikkeelle ajoissa. Hän on pitänyt pintansa eikä ole antanut epäröijien ja asiattomien arvostelijoiden häiritä itseään. Tämä suhtautuminen on perusta oikeutetulle luottamukselle euroon ja Euroopan vakaaseen tulevaisuuteen.

<SPEAKER ID=70 LANGUAGE="FR" NAME="Nordmann">
Arvoisa puhemies, kiitän teitä siitä, että annoitte liberalismin tuoda esiin äänestyksemme ja euron käynnistämisen historiallisen ulottuvuuden. Vakaan valuutan valitseminen osoittaa, että euron käynnistäminen edustaa yhteiskunnallista valintaa ja eräänlaista suurenmoista hyvästijättöä 1900-luvulle, tälle suurelle ja tuhoisalle välivaiheelle, joka alkoi ensimmäisestä maailmansodasta ja jonka aikana rahataloudelliset vaihtelut ja kiintopisteiden katoaminen etenivät rinnakkain sellaisen luottamukselle perustuvan yhtenäisyyden kustannuksella yhteiskuntasopimuksessa, jota valuutta edustaa.
<P>
Se edustaa myös vallan valitsemista ja kykyä puuttua maailman asioihin, kykyä, jonka maailmansodat olivat murentaneet ja joka vastaa kenraali de Gaullen tavoittelemaa valintaa kultakantaan palaamisesta. Välineestä tulee tosin erilainen. Aineellisen mallimitan sijasta saamme sopimuskokonaisuuden, jonka määrittelevät hallintasäännöt, mutta tavoitteet ovat samaa luokkaa: pelastaa yhteiselle edulle ensisijaisen tärkeän toimen yksinoikeus itsevaltiaan mielivallalta.
<P>
Antakaamme siis, arvoisa puhemies, tälle kenraali de Gaullen ja Raymond Poincarén yhteiselle, ristiriitaiselle ja kuolemanjälkeiselle voitolle sen ansaitsema tunnustus.

<SPEAKER ID=71 LANGUAGE="FR" NAME="Fabre-Aubrespy">
Arvoisa puhemies, pyydän teiltä poikkeuksellisesti lupaa antaa äänestysselitykseni kirjallisesti kunnioituksesta teitä itseänne, kollegoitani ja paikalla olevia odottelevia virkamiehiä kohtaan tänä päivänä, jona heiltä on vaadittu paljon.

<SPEAKER ID=72 LANGUAGE="SV" NAME="Sjöstedt">
 Arvoisa puhemies, ruotsalaisena olen helpottunut, koska saan jäädä laiturille, kun Titanic, josta Bonde puhui, lähtee matkalleen. Eurooppalaisena olen kuitenkin pahoillani siitä, että 11 maan työntekijät, naiset ja sosiaalisesti syrjäytyneet joutuvat kolmannen luokan matkustajina mukaan tälle vaaralliselle matkalle.
<P>
Kun EMU-alus nyt lähtee matkalleen, sen ruori on lukittu: kapteeni ei saa kuunnella miehistön eikä matkustajien neuvoja. EMU lukitsee meidät dogmaattiseen monetarismiin, lakisääteiseen oikeistopolitiikkaan. Tämän politiikan hintana ovat jo nyt työttömät ja kasvavat luokkaerot.
<P>
EMU on taloudellisesti vaarallinen, demokraattisesti ala-arvoinen ja se toteutetaan poliittisista syistä: se on unelma eurooppalaisesta supervaltiosta, unelma, jota suuri osa unionin kansalaisista vastustaa.

<SPEAKER ID=73 LANGUAGE="SV" NAME="Eriksson">
 Arvoisa puhemies, kaikkien niiden suurten sanojen ja lupausten jälkeen, joita täällä tänään on esitetty EMUn erinomaisuudesta, haluan nyt tuoda esiin niiden useiden miljoonien kansalaisten näkökulmat, joiden mielipidettä eivät poliittiset eivätkä median edustajat ole kysyneet eivätkä tule kysymään.
<P>
Omasta, puolueeni ja valitsijoidemme puolesta olen tänään äänestänyt vastaan, vaikka Ruotsi onkin päättänyt jäädä juuri nyt ulkopuolelle. Luulen, että olen täten äänestänyt useiden miljoonien Euroopan naisten, työttömien ja köyhien puolesta, joita nykyinen talouspolitiikka, uusliberalismi, on sortanut ja jota nyt pidetään ainoana oikeana politiikkana Euroopalle. Olen pahoillani tästä historiallisesta tapahtumasta.

<SPEAKER ID=74 LANGUAGE="IT" NAME="Fassa">
Arvoisa puhemies, ilmoitan äänestäneeni neuvoston suosituksen puolesta ja minun on esitettävä tälle kolme perustelua. Ensinnäkin uskon, että yhtenäisvaluutta merkitsee ensimmäistä merkittävää askelta kohti todellista eurooppalaista valtaa, joka on paljon enemmän kuin erillisten valtioiden aiemmin edustama valta. Toiseksi uskon, että euroEurooppa on korvaamaton väline rakennettaessa liittovaltio-Eurooppaa - Eurooppaa, jota kannatti muun muassa Altiero Spinelli - joka on avoin myös kansojen ja alueiden aktiiviselle panokselle. Kolmanneksi yhtenäisvaluutta on merkittävin vastaus kaikille Euroopan tuhoamiseen tähtääville pyrkimyksille, joita jo nykyään esiintyy ainakin minun maassani. Valtiokeskeisyyden ja kansallismielisyyden uutta nousua ajavat eivät itse asiassa jätä käyttämättä ainoatakaan mahdollisuutta hyötyä jokaisesta hankaluudesta, varsinkin taloudellisesta, joka Euroopan luomisessa tulee vastaan. Laittakaamme siis sivuun kaikenlainen uuteen valtiokeskeisyyteen pohjautuva egoismi ei vain uuden valuutan puolesta vaan myös uuden politiikan ja ennen kaikkea uuden eurooppalaisen yhteiskunnan puolesta.

<SPEAKER ID=75 NAME="Ojala">
Arvoisa puhemies, äänestin äskeisessä äänestyksessä " kyllä" . On kuitenkin tärkeää, että EMUun liittyvään kasvu- ja vakaussopimukseen ei enää tehdä uusia tiukennuksia, vaan päinvastoin on luotava taloudellista liikkumavaraa työllisyyden parantamiselle ja sosiaalisen Euroopan luomiselle. Työllisyystavoitteista, joihin EU: n jäsenvaltiot Luxemburgin kokouksessa sitoutuivat, on tultava EMU-kriteerien rinnalle yhtä vahvoja kriteereitä. Jos EMUlle halutaan saada Euroopan kansalaisten hyväksyntä, on jättityöttömyys saatava alenemaan. EMU-hankkeen on edistettävä kansalaisten hyvinvointia ja työllisyyttä. Sisämarkkinoiden kehitystä ei saa jättää markkinoiden armoille. On tärkeää, että hyvinvointi ja työllisyys jakaantuvat oikeudenmukaisesti kansalaisten kesken.

<SPEAKER ID=76 LANGUAGE="FR" NAME="Seillier">
Arvoisa puhemies, tie helvettiin on kivetty hyvillä aikomuksilla. En aio kyseenalaistaa kaikkien kollegoiden tämänpäiväisiä aikomuksia, mutta kommunismista saadusta kokemuksesta huolimatta huomaan surullisena, että marxismi on Euroopassa voitolla. En usko, en hyväksy sitä, että rahataloudellinen ja taloudellinen infrastruktuuri olisi ratkaisevaa sille, mitä Marx kutsui poliittisiksi ja muiksi ylärakenteiksi. Niinpä olemme tänään olleet mukana todellisen hätäkeinon kehittämisessä emmekä etsimässä todellisia parannuskeinoja kaikilla tasoilla romahdusmaiseen tilanteeseen, joka on todellisuutta eri Euroopan maissa.
<P>
Mitä onkaan rahataloudellinen vakaus, kun yhteiskunnallista vakautta ei ole, kun todistamme yhteiskuntiemme todellista hajoamista? Niinpä peräänkuulutan taloustieteen syvällistä tarkistamista pyrkimällä jälleen yhteyteen Euroopan suuren älyllisen ja humanistisen perinnön kanssa, koska taloustiede ei ole mikä tahansa tiede, koska se on humanistinen tiede. Olemme tänään todistaneet ajatuksen häviötä, taloudellisen ja poliittisen ajatuksen häviötä.

<SPEAKER ID=77 LANGUAGE="EL" NAME="Ephremidis">
Arvoisa puhemies, Kreikan kommunistisen puolueen kaksi Euroopan parlamentin jäsentä äänesti vastaan, sillä uskomme syvästi ja täälläkin kuultuun perustuen, että euro ja talous- ja rahaliitto ainoastaan syventävät ja kärjistävät työntekijöiden hyväksikäyttöä Euroopassa ja sen ulkopuolella tiettyjen Euroopan alueiden kustannuksella. 25 miljoonan työttömän lukumäärä ei vähene yhdelläkään, eikä 50 miljoonan nälkää näkevän. Jos heitä on ollut näin monta vuotta, se ei johdu siitä, ettei ollut olemassa euroa tai talous- ja rahaliittoa. Syyt ovat muut, ne eivät poistu, ja nämä työkalut, talous- ja rahaliitto ja euro, vain pahentavat niitä.
<P>
Toiseksi, arvoisa puhemies, äänestimme vastaan, koska tässä tapahtuu kaksinkertainen demokratian vastainen provokaatio. Te kaikki sanotte, että äänestyspäätös koskee Euroopan ja Euroopan kansojen nykyisyyttä ja tulevaisuutta. Kuitenkin tämä tapahtui ilman kansalaisia, he eivät ole sanoneet mielipidettään. Vältätte kansanäänestystä kuin kuumaa perunaa. Niinpä, arvoisa puhemies, paljon on puhuttu saamanne lopputuloksen historiasta ja historiallisuudesta, ja jos sallitte, käsittelen hieman sitä, mitä on jäänyt historiaan, Cambronnea. Tämä on teidän voittonne. Ja tästä voitosta te tämän äänestyksen voittajat tulette sanomaan, kun olette kansannousujen edessä: " Voi voittajia!"

<SPEAKER ID=78 LANGUAGE="IT" NAME="Dell'Alba">
Arvoisa puhemies, tänä historiallisena päivänä, myös siksi että maani liittyy rahaliittoon, en saata olla varoittamatta ja muistuttamatta, että Italiassa on edelleen olemassa se, mitä me kutsumme Italian "vitsaukseksi" . Vasemmistolaisen demokratiapuolueen pääsihteeri Massimo D'Alema sanoi muutama päivä sitten: " Italiassa ei ole painovapautta." Kuitenkin hänen puolueensa, arvoisa puhemies, ennen kaikkea hänen puolueensa, tukahduttaa Italiassa tiedottamisen vapauden, tukahduttaa mahdollisuuden esimerkiksi siihen, että Radio Radicalen kaltainen radio voisi jatkaa institutionaalisessa tehtävässään, joka on taata suorat lähetykset parlamentista, suorat lähetykset maamme demokraattisesta elämästä: maamme, joka liittyy kyllä rahaliittoon, mutta jossa Marco Pannella, entinen kollegamme, ja tuhannet muut tällä hetkellä ovat nälkälakossa varmistaakseen sen tiedottamisen vapauden, joka on evätty meiltä ja maaltamme - mikä huolestuttaa meitä eniten - ja minkä vuoksi haluamme varoittaa kollegoitamme Euroopan parlamentissa: Italia liittyy rahaliittoon, mutta Italian " vitsaus" , ainakin tämän asian osalta, on vaarassa saada taas Euroopan laajuista kielteistä julkisuutta.

<SPEAKER ID=79 LANGUAGE="PT" NAME="Ribeiro">
Arvoisa puhemies, Portugalin kommunistista puoluetta edustavat parlamentin jäsenet haluavat tuoda seuraavat seikat esiin niin juhlallisesti kuin tilaisuus vaatii, niin vaikeaa kuin se onkin tässä yleisen mielipiteen vakuuttamiseksi osoitetun hurmion ilmapiirissä:
<P>
heidän antamansa ääni on johdonmukainen osoitus siitä, että he vastustavat tätä hanketta, tapaa jolla sitä on ajettu ja etuja, joita se palvelee. Äänellään he eivät vastusta hintojen vakautta, budjetin tasapainoa, valuuttakontrolleja, mekanismeja ja välineitä. Sen sijaan he vastustavat äänellään euron valjastamista sellaisten strategioiden palvelukseen, jotka myötävaikuttavat rikkauden keskittymiseen, työttömyyden pahenemiseen, epäsymmetrioiden ja epätasa-arvoisuuden syventämiseen, uuden ja entistä suuremman köyhyyden ja sosiaalisen syrjäytymisen luomiseen, kansallisen riippumattomuuden vähentämiseen ja demokratiavajeen kasvattamiseen; -äänellään he myös vastustavat sitä, että EKP: n johtokuntaan muodostetaan kova ydin suosimalla tiettyjä maantieteellisiä valuutta-alueita, jakamalla vaikutusvaltaa suurten puolueryhmittymien kesken ja keskittämällä valtaa jyrkästi tälle toimielimelle, jolla tulee siten olemaan määräävä asema jäsenvaltioiden kaikissa politiikoissa; -tämän jälkeen he jatkavat taisteluaan niitä jo toteutuneita ja odotettavissa olevia haittoja vastaan, jotka sisältyvät luotuihin mekanismeihin ja välineisiin. Samalla he pyrkivät myötävaikuttamaan siihen, että niihin vielä sisältyviä mahdollisuuksia voimistetaan; -lopuksi he pahoittelevat, että parlamentti on menettänyt tilaisuuden kasvattaa uskottavuuttaan demokraattisena toimielimenä antamalla myöten sille esitetyn hankkeen vahvistamisrituaalin mahtipontisuudelle ja onttoudelle.
<SPEAKER ID=80 NAME="Ahlqvist ja Theorin">
Olemme päättäneet äänestää vastaan tässä äänestyksessä. Syyt siihen ovat seuraavat:
<P>
Meidän asiamme ei ole päättää siitä, mitkä maat osallistuvat EMUun. EMUun osallistuvien maiden on itse päätettävä siitä.
<P>
EMU merkitsee lisääntyvää ylivaltiollistumista ja se rajoittaa yksittäisten maiden vapautta harjoittaa haluamaansa talouspolitiikkaa. EMU merkitsee siten tosiasiassa demokratian rajoittamista. Rahapolitiikkaa koskevan päätäntävallan siirtäminen keskitetylle EKP: lle merkitsee tärkeän talouspoliittisen välineen ottamista pois kansallisilta parlamenteilta. Käytännössä se kuitenkin merkitsee, että kansalliset parlamentit luopuvat myös oikeudestaan päättää finanssi- ja veropolitiikasta, koska ne eivät saa olla ristiriitaisia.
<P>
EMU on laaja riskiprojekti, jonka seurauksia emme vielä varmasti voi tietää mutta joka merkitsee sitä, että yhteiskunnan heikoimmat häviävät eniten, mikäli se ei onnistu.
<P>
Lisäksi yksi merkittävä syy kantaamme on, että suurimmassa osassa EU: n jäsenvaltioita EMUun suhtaudutaan erittäin epäillen. Mielipidekyselyt osoittavat, että suuri osa väestöstä vastustaa EMUa, erityisesti Ruotsissa. Poliitikkojen vastuulla on kansan johtaminen ja vakuuttaminen, mutta myös kansalaisten kuunteleminen. Tämä on aivan liian tärkeä päätös kiirehdittäväksi.
<P>
Olemme sitä mieltä, että lähentymiskriteerien tavoite ei ole ainoastaan keskittyä hintojen vakauteen ja kasvuun, vaan myös yksittäinen ihminen on otettava huomioon työttömyyskriteerin sekä sosiaalisten kriteerien muodossa.

<SPEAKER ID=81 NAME="Amadeo">
Alleanza Nazionalen edustajat ilmaisevat tyytyväisyytensä siitä, että euro on syntynyt ja että Italia ottaa sen käyttöön, ja vahvistavat samalla, että italialaiset aikovat kyllä liittyä ja jäädä europerheeseen, mutta ilman minkäänlaista nöyristelyä ja " hattu kädessä" -asennetta.
<P>
Tänään tavoitteen saavuttamisesta iloitsevat paitsi hallituksemme ja sitä tukevat voimat myös koko maa, siis myös oppositiopuolueet: vaikka tämä oppositio arvioikin eri tavalla niitä strategiota, joilla rahaliittoon osallistumisen tavoite pyrittiin saavuttamaan, ja vaikka sen mielestä tätä ennen olisi pitänyt vahvistaa Euroopan poliittista ja institutionaalista unionia, se ei ole koskaan laittanut kapuloita Italian talouden tervehdyttämisprosessin rattaisiin - vaikkakin se olisi suonut, että tervehdyttäminen olisi toteutettu rakenneuudistuksilla ja kestävillä leikkauksilla tarpeettomiin kuluihin - eikä se ole koskaan hankaloittanut asioiden käsittelyä kummassakaan parlamentin osassa eikä se ennen kaikkea ole koskaan käyttänyt kasvanutta verotuspainetta perusteena herättääkseen maassa vastahakoisuutta ja epäluuloa Euroopan rakentamista kohtaan.
<P>
Rahaliittoon liittyy tänään siis koko Italia ilman sitä jakautuneisuutta ja avointa vihamielisyyttä, joka valtaa sen sijaan vaarallisesti sijaa useissa unionin maissa. Ranska on itse asiassa jakautunut lähes kahtia niin, että äärivasemmisto ja äärioikeisto vastustavat yhdessä yhtenäisvaluuttaa ja keskusta-oikeisto osoittaa merkkejä epävarmuudesta.
<P>
Saksassa kommunistipuolue ja äärioikeisto vastustavat euroa, ja kriittisiä ovat myös sosiaalidemokraatit. Vastahakoisia ovat Itävallan oikeisto sekä Espanjan ja Portugalin äärivasemmisto; yhtä epäluuloisesti suhtautuu osa Englannin poliitikoista ja kansasta puhumattakaan siitä euroskeptisyyden aallosta, joka ravistelee parhaillaan Tanskaa.
<P>
Eurooppaa koskeva suunnitelma - varsinkin siksi, että sitä on väistämättä täydennettävä poliittisella unionilla ja siis yhteisellä ulko- ja turvallisuuspolitiikalla - tarvitsee kipeästi Italian innostusta ja yksimielisyyttä.
<P>
Myös näistä syistä Italia ei astu rahaliittoon palvelusväen ovesta vaan pääovesta. On myös muita syitä, miksi todellisten Euroopan kannattajien on iloittava siitä, että Italia ottaa yhtenäisvaluutan käyttöön sen ensi hetkistä alkaen.

<SPEAKER ID=82 NAME="Anttila ja Ryynänen">
Äänestimme Euroopan parlamentin täysistunnossa valtiovarainministereiden tekemää EMU-suositusta vastaan. Vastustamme Suomen Keskustan kannan mukaisesti nykyisen kaltaisen EMUn luomista ja Suomen liittymistä siihen ensimmäisessä vaiheessa. Perusteluksi haluamme lausua seuraavaa:
<P>
1.Suomi on talouden rakenteeltaan hyvin erilainen maa, jonka suhdanneherkkyys on muita Euroopan unionin jäsenmaita suurempi. Kun Suomi EMUssa menettää itsenäisen rahapoliitiikan ja finanssipolitiikan mahdollisuuksia rajoitetaan, tarvitaan uusia keinoja suhdannehäiriöiden varalle. EMU vahvistaa sellaista maailmantalouden kehitystä, joka on omiaan keskittämään tuotantoa ja osaamista väestökeskittymiin. Suomen, EU: n syrjäisimmän maan, maakuntien talouksien rakenne on jo yksipuolistumassa, mistä seuraa suhdannehäiriöissä ongelmia aluetaloudelle. Keskittymiskehityksen vastapainoksi kansallista aluepolitiikkaa pitäisi vahvistaa.2.Suomi on huonosti valmistautunut kohtaamaan EMUn tuoman kovenevan kilpailun ja rakenteelliset muutokset. Liittyminen onkin Suomelle riski, jota suurtyöttömyyden ja suuresti velkaantuneen valtiontalouden tilanteessa ei pitäisi ottaa. Riskin ottaminen edellyttäisi talouden rakenteiden uudistamista yrittäjyyttä ja työllisyyttä kannustavaksi.3.Esitetyn mallinen yhdentoista maan rahaliitto ei ole Suomelle edullinen. Se, että Maastrichtin kriteereistä ollaan lipsumassa, ei ole vakaan EMUn syntymiselle hyvä perusta. Kun Ruotsi, Tanska ja Iso-Britannia jäävät talous- ja rahaliitosta pois, muodostuu valuutta-alueesta Suomelle epäedullinen. Siksi riskit saattavat olla hyötyjä suuremmat.4.Ihmisten hyvinvointi ja työllisyys pitäisi EMUssa olla paremmin otettu huomioon. Nykyisen kaltainen EMU olisi uhka pohjoismaiselle hyvinvointiyhteiskunnalle, julkisen sektorin tasapainottavalle roolille ja sekä alueelliselle että sosiaaliselle tasa-arvolle.
<SPEAKER ID=83 NAME="Marinho, Torres Couto, Apolinário, Barros Moura, Campos, Candal, Correia, Torres Marques, Lage ja  Moniz">
Euro astuu voimaan 1. tammikuuta 1999. Tämä on totuus, ja se kumoaa täydellisesti ne kielteiset ennustukset, joita monet asiasta lausuivat.
<P>
Vaikka monet, jotka eivät olleet valmiita panemaan kolikkoakaan likoon Portugalin mahdollisuuksien puolesta, toisin ennustivat, maa selvisi loistavasti kaikista testeistä ja on nyt perustajavaltioiden etujoukoissa osallistumassa ylpeänä tähän Euroopan historian ratkaisevaan hetkeen, joka on merkki siitä, ettei Eurooppa tahdo vanhentua eikä taantua. Ja vaikka monet muut korskeasti ja ilman epäilyksen häivää vakuuttivat, että pääsy euron piiriin edellyttäisi kansalaisten välittömien etujen uhraamista ja samalla ennustivat kansallisen tuotannon ajautuvan kriisiin. Portugali kumosi tällä euron loppusuoralla kaikki akateemiset teoriat ja muilta omaksutut ajatukset: maan taloudellinen kasvu kiihtyi, portugalilaisten elintaso parani ja maan vientikyky kasvoi.
<P>
Kaikki tämä oli mahdollista, koska valtaosa portugalilaisista samastuu tähän suureen projektiin, koska työntekijät ja yrittäjät osasivat käyttää hyväkseen suotuisaa suhdannetta ja koska, se on sanottava, sosialistihallitus osasi taitavasti yhdistää sisäisen kysynnän kasvun julkiseen investointiin ja tuki yksityistä yritteliäisyyttä, jota alhainen korkotaso voimisti. Kaikki tämä tapahtui yhteiskuntarauhan ja solidaarisuuden ilmapiirissä, jonka suurin symboli oli taatun vähimmäistulon käyttöönotto.
<P>
Tästä lähtien yhdentymisen arvostelijat ja epäilijät muuttavat puheidensa sisältöä. Tosiasiat ovat tosiasioita. He ovat jo alkaneet ilmaista epäilyksiään Portugalin talouden kyvystä kestää kilpailua rahaliitossa ja yhtenäismarkkinoilla. He näkevät tai aavistavat kriisejä kansallisen elämän horisontissa.
<P>
Ei voida sanoa, etteikö ongelmia tai vaikeuksia tulisi olemaan. Samalla tavoin kuin maa osoitti kykenevänsä toteuttamaan ne uskomattomat suoritukset, joihin sen ei uskottu pystyvän, se kuitenkin kykenee vastaisuudessakin, samassa hengessä ja samaa voimaa osoittaen, hyödyntämään edessään olevat mahdollisuudet ja lähestymään entistä nopeammin eurokumppaneidemme keskimääräistä varallisuustasoa ja kilpailukyvyn vaatimuksia tällä aivan uudella tiellä nykyhistoriassa, jonka yhdessä aloitamme. Se on tie, jolla ei vapauteta meitä Euroopan yhdentymisen poliittisen ja sosiaalisen ulottuvuuden voimistamisesta, vaan pikemminin vaaditaan sitä. Puheenvuoro on nyt poliittisella Euroopalla, Euroopan unionin demokraattinen toiminta ja kansalaisten saaminen mukaan on nyt ensisijainen tavoite.
<P>
Me, jotka olemme aina unelmoineet tästä hetkestä ja taistelleet sen puolesta ja silti niin monesti hiljaisuudessa pelänneet, ettemme koskaan saisi kokea iloa siitä, että se hetki todella koittaa, osaamme antaa tunnustusta sille, joka osoitti meille tien ja teki sen mahdolliseksi. Elämme ainutlaatuista hetkeä Euroopan historiassa, elämme alkua emmekä loppua, ja olemme tietoisia siitä, että tässä Euroopan projektin uudessa vaiheessa tämä toimielin on vaikuttava nykyistä merkittävämmin Euroopan kohtaloihin.

<SPEAKER ID=84 NAME="Banotti">
Suhtaudun hyvin toiveikkaasti euron onnistumiseen. Tämä on sodan päättymisen jälkeen historiallisin päivä. Yhtenäisvaluutalla tulee olemaan syvällisiä taloudellisia seurauksia, joista jotkin ovat epäilemättä vaikeita - mutta ennen kaikkea sillä tulee olemaan syvällinen vertauskuvallinen merkitys kaikille Euroopan kansalaisille, sekä niille, jotka ovat mukana prosessissa, että niille, jotka ovat sen ulkopuolella.
<P>
Matka on ollut hidas, mutta sen aikana olemme oppineet tuntemaan toinen toisemme ja kunnioittamaan toinen toistamme ja olemme väistämättä lähentyneet toisiamme - olen todella ylpeä siitä, että maani on eturintamassa.
<P>
Tämä on Irlannin peräkkäisten hallitusten viisaan työn ansiota - se lupaa hyvää Euroopan nuorimman väestön tulevaisuuden kannalta.
<P>
Meidän on varmistettava se, että nämä nuoret arvostavat edelleen Euroopan entisten johtajien suurta näkemystä ja saavutuksia.
<P>
Meidän taas on puhuttava Euroopan puolesta jokaisen sukupolven kohdalla.
<P>
Euron saapuminen on uuden vuosituhannen johtotähti.

<SPEAKER ID=85 NAME="Barros Moura">
Pyrin nyt avoimuuden ja poliittisen vastuun nimissä tekemään selkoa yhtenäisvaluutan luomiseen omaksumastani kannasta sekä perustelemaan sen selkeästi.
<P>
Kannatin alusta alkaen Maastrichtin sopimusta ja kuuluin niihin, joiden kanta oli " Kyllä, heti!" Kannatin yhtenäisvaluuttaa ja kannatin sitä, että Portugali osallistuisi siihen sovituilla ehdoilla ja sovitussa määräajassa. Iloitsen António Guterresin hallituksen kyvystä ohjata politiikkaa, sillä hänen hallituksensa on luonut edellytykset sille, että koko portugalilaisen yhteiskunnan ponnistukset ovat tuottaneet hyvän tuloksen. Olen iloinen siitä, että minulla on ollut mahdollisuus osallistua aktiivisesti tähän historialliseen muutokseen, jolta voidaan Portugalissa vaikeuksista huolimatta odottaa entistä enemmän avoimuutta, nykyaikaistamista ja kehitystä.
<P>
Ymmärrän, että tämä laadullinen muutos EU: ssa vaatii poliittisen ja sosiaalisen yhdentymisen voimistamista federalismin suuntaan, sillä vain siten voidaan taata demokratia ja talouspolitiikkojen yhteensovittaminen eli todellinen " taloushallinto" , jonka avulla voidaan voittaa uusliberalismin tuhoisat seuraukset, torjua työttömyyttä ja säilyttää eurooppalainen yhteiskuntamalli uudistamalla sitä. Se vaatii lisäksi sellaista eurooppalaista verojärjestelmää ja sellaista EU: n talousarviota, jonka turvin taloudellinen ja sosiaalinen yhteenkuuluvuus voidaan varmistaa. Lopuksi se vaatii vielä sellaista ulko- ja puolustuspolitiikkaa, jonka avulla voidaan taata Euroopan itsemääräämisoikeus, kehityksen tukeminen, ihmisoikeudet ja rauha.
<P>
Tämä poliittinen ulottuvuus ei ole euron automaattista seurausta. Se vaatii poliittista tahtoa ja Euroopan demokraattisten ja edistyksellisten voimien ponnistelua.

<SPEAKER ID=86 NAME="Berthu">
Euroopan asioissa on pysyvä laki: ratifioinnin yhteydessä esitellään kauniita periaatteita, joiden etuja väläytellään. Kansalaiset huomaavat haittapuolet vasta myöhemmin ja niiden joukossa laskun.
<P>
Yhtenäisvaluutta noudattaa tätä lakia tiukasti. Aikaisemmin keskustelun aikana komission puheenjohtaja Jacques Santer julisti: "Euron myötä ei voida enää perääntyä." Euroopan parlamentin puhemies José María Gil-Robles ilmoitti puolestaan, että euro johdattaa meidät "tielle kohti yhdentymistä, jolta ei ole paluuta" . Vielä tänäänkin euroa kannattavat puhujat - eli enemmistö - ovat kilpailleet uusien vaatimuksien esittämisessä aiheesta "Jotta rahaliitosta saataisiin täysi hyöty, on välttämätöntä mennä paljon pidemmälle päätösten yhdenmukaistamisessa." Euroopan parlamentin jäsen ja talous- ja rahaasioita sekä teollisuuspolitiikkaa käsittelevän valiokunnan puheenjohtaja Karl von Wogau vakuutti erityisesti, että euron myötä on siirryttävä "yhtenäismarkkinoista" "kotimarkkinoihin" , toisin sanoen muutettava jäsenmaat pelkiksi eurooppalaisen valtion alueiksi.
<P>
Näin näemme euron kokonaislaskun hahmottuvan: tulevaisuudessa yliarvioimme kantokykymme luopumalla täysivaltaisuudesta ja lisäämällä vuosittain uusia siirtoja, joita väitetään välttämättömiksi niiden siirtojen hyvälle toiminnalle, joista on jo sovittu. Siirtoja ei ole koskaan tarpeeksi. Tämän kierteen päättyminen merkitsisi teoriassa kansakuntien loppua.
<P>
Sillä hetkellä huomataan, että euron kokonaislaskusta on tullut jättiläismäinen: kansat hylkäävät itsemääräämisoikeuteensa perustuvan oikeuden valita kohtalonsa kaukaisten kansainvälisten elinten hyväksi, jotka ovat välinpitämättömiä kansalaisten konkreettisille tarpeille ja joita ei voi kukistaa demokraattisin keinoin; sen sijaan nämä samat kansat havaitsevat, että ne ovat saaneet vain naurettavia murusia: siirtokustannuksista on säästetty muutamia BKT: n kymmenesosia, ja muita niin sanottuja etuja, jotka ovat käytännössä paljastuneet rajatuiksi tai harhaanjohtaviksi.
<P>
Sitä paitsi monet lupaukset ovat jo alkaneet hälvetä. En mainitse kuin yhden, mutta sitäkin tärkeämmän esimerkin: miten monta virallista perusteluetteloa viime vuosina onkaan julkistettu sen todistamiseksi, että euro suosii kasvua ja työllisyyttä! Kuitenkin sitä mukaa kuin on lähestytty euron täytäntöönpanon lopullista päivämäärää ja kun sen puolestapuhujat ovat havainneet, että kansat on ahdistettu lopullisesti seinää vasten, meille sanotaan, että loppujen lopuksi ei kannattaisi liikaa perustaa uusien työpaikkojen varaan. Tällainen sanoma oli kansleri Helmut Kohlin äskettäisessä puheenvuorossa ja kaikki eurooppalaiset liittovaltion kannattajat ovat tänään vetäytyneet samalle linjalle. Tämän äkillisen käännöksen syyt ovat selvät, liittovaltion kannattajat alkavat pelätä antamiensa väärien toiveiden aiheuttamia hylkimisreaktioita.
<P>
Heidän kannattaakin olla varuillaan. Tänään euro pannaan alulle kansoja vastaan tai ilman heitä tai jopa nojautuen vilpillisesti kiristettyyn suostumukseen. Kun kansat käsittävät kokonaislaskun suuruuden, on odotettavissa raju pettymys.

<SPEAKER ID=87 NAME="Buffetaut">
11 jäsenvaltiota on hyväksytty liittymään euroalueeseen. Muutoin ei ollut minkäänlaista jännitystä, koska asianomaiset hallitukset olivat huolellisesti välttäneet kaikenlaisen kansojen kuulemisen lopullisen yhtenäisvaluuttaan siirtymisen osalta. Jokainen tunsi neuvoston hyväksymien maiden luettelon, ja parlamentin äänestystulos oli etukäteen tiedossa.
<P>
On tehtävä muutamia huomautuksia, jotka jäävät aikakirjoihin. Lähentymisehtoja on hiukan sormeiltu, jotta pystyttäisiin ottamaan 11 valtiota mukaan yhtenäisvaluutan käyttöön, koska 7 niistä olisi suljettu tästä pois, jos oltaisiin pitäydytty alkuperäisissä ehdoissa. Neuvosto nojautui hyvin muodollisiin ja kaiken huipuksi vilpillisiin lähentymisehtoihin sivuuttamalla tarkoituksellisesti ne eroavuusperusteet, jotka ovat hyvin seikkaperäisiä ja jotka vastaavat kansakuntien taloudellista, yhteiskunnallista ja psykologista todellisuutta.
<P>
Komissio, tuo sekamuotoinen toimielin, jolla ei ole todellista poliittista vastuuta, suojelee pikkutarkasti vakaussopimuksen mukaisesti euroon osallistuvien valtioiden talouspolitiikkoja ja voi jopa antaa valtioille sakkoja.
<P>
Lopuksi, minkä neuvosto ja Euroopan parlamentti itsekin myönsivät, Euroopan keskuspankilla on rahataloudellinen täysivaltaisuus ilman valvontaa tai vastuuta. Riippumaton itsevaltainen pankki, mikä tavaton uudistus kansainvallan historiassa!
<P>
Nämä tosiasiat lyövät huolestuttavan leiman euron alullepanoon ja hallitustemme ja kollegoidemme pitäisi epäilemättä suhtautua asiaan vähemmän autuaan toiveikkaasti. Mutta politiikka on todellisuuden taidetta. On siis suuntauduttava tulevaisuuteen. Tulevaisuuden taistelu kohdistuu Euroopan unionin demokraattiseen valvontaan. On entistä välttämättömämpää huutaa apua, "SOS demokratian puolesta" .
<P>
Kansojen silmiltä suojassa meille rakennettava Eurooppa saattaa tappaa eurooppalaisen aatteen. On aloitettava keskustelu toimielinten uudistuksesta vaatimalla komission ylivallan lakkauttamista ja palauttamalla komissiolle puhtaan hallinnollisen osan.
<P>
Neuvoston on ruvettava käsittelemään eurooppalaisia tekstejä ja harjoitettava täytäntöönpanovaltaa. Kansalliset parlamentit on liitettävä alkuvaiheissa lainsäädäntötyöhön yhdessä Euroopan parlamentin kanssa. On hylättävä keskitetty valtiokeskeinen ajatusmalli, joka ulottuu pitemmälle kuin liittovaltiotasolle ja joka leimaa Euroopan rakentamista. Meidän on ehdottomasti huolehdittava eurooppalaisen avoimen ja demokraattisen yhteistyön varmistamisesta, yleisen mielipiteen valvomana.
<P>
Eurooppa ei toteudu kansakuntia vastaan, vaan niiden kanssa, kansojemme onnellisuuden ja rauhan vuoksi.

<SPEAKER ID=88 NAME="Burenstam Linder, Carlsson, Cederschiöld, Stenmarck ja Virgin">
Ruotsin PPE-ryhmä on työskennellyt Euroopan parlamentissa EMU-projektin edistämiseksi, ja se on tänään tukenut päätöstä siitä, mitkä maat kuuluvat rahaliittoon liittyvien ensimmäisten maiden joukkoon.
<P>
Olemme pahoillamme siitä, ettei Ruotsin sosiaalidemokraattinen hallitus sopimuksenmukaisista velvoitteistaan huolimatta ole toiminut sen puolesta, että Ruotsi voisi kuulua tähän ryhmään.
<P>
Toimimme sen puolesta, että Ruotsissa ymmärrettäisiin paremmin, miten suuri merkitys EMUlla tulee olemaan Euroopan tulevaisuudelle. Ruotsalainen mielipide on myös kehittynyt myönteiseen suuntaan. Toivomme, että Ruotsista tulee pian EMUn jäsen.

<SPEAKER ID=89 NAME="Chichester">
Kun äänestän sitä esitystä vastaan, että 11 maata täyttää talous- ja rahaliiton kolmatta vaihetta varten tarvittavat ehdot ja että se alkaisi 1. tammikuuta 1999, en vastusta näiden 11 maan oikeutta liittyä talous- ja rahaliittoon. Se on ilman muuta niille kuuluva oikeus ja valinta.
<P>
Tärkein syy siihen, että äänestän vastaan, on se, että mielestäni perustamissopimuksessa määrättyjä ehtoja ei ole täytetty ja että kyseiset 11 maata liittyvät talous- ja rahaliittoon puutteellisten, hämärien lähentymiskriteerien perusteella, kuten talous- ja raha-asioita käsittelevän valiokunnan yhtenäisvaluutan käyttöönottoa koskeneessa mietinnössä vihjattiin. Viittaan erityisesti mietinnön poistettuihin ja näin ollen parlamentin ääntenenemmistön torjumiin kohtiin.
<P>
Äänestän myös vastalauseeksi sille Ranskan viranomaisten taktiikalle, jolla halutaan kumota perustamissopimuksessa määrätyt ehdotetun Euroopan keskuspankin riippumattomuutta ja puolueettomuutta koskevat periaatteet siten, että pyritään mahdollistamaan yletön poliittinen väliintulo ja esitetään viime tingassa omaa ehdokasta EKP: n pääjohtajaksi muiden jäsenvaltioiden sopuratkaisua vastaan. Tämä toimenpide sekä ne huhut, että on sovittu salaa EKP: n ensimmäisen pääjohtajan virkakauden lyhentämisestä, varmastikin horjuttavat vakavasti luottamusta markkinoilla ja muussa maailmassa.
<P>
Suhtaudun monesta muustakin syystä varauksellisesti yhtenäisvaluuttaan ja Yhdistyneen kuningaskunnan mahdolliseen osallistumiseen myöhemmässä vaiheessa, ja uskon, että tähän yhtyvät monet äänestäjäni, erityisesti Devonin pienyritykset ja itsenäiset ammatinharjoittajat, jotka näkevät tässä hankkeessa lähinnä vain kuluja ja haittoja, mutta en näe syytä luetella niitä tässä yhteydessä, koska nyt ei käsitellä kysymystä Yhdistyneen kuningaskunnan jäsenyydestä.
<P>
Kuitenkin erään kunnioitettavan mielipiteen mukaan, koska Yhdistynyt kuningaskunta ei missään nimessä ole yksi EMUn alkuperäisjäsenistä jättäydyttyään sen ulkopuolelle, Euroopan parlamentin brittijäsenten olisi joko pidättäydyttävä äänestämästä tai jäätävä syrjään tästä äänestyksestä. Minun mielestäni tässä tapauksessa, kun kyse on niin tärkeästä äänestyksestä, on entistäkin tärkeämpää, että me Euroopan parlamentin brittijäsenet käytämme äänioikeuttamme parlamentissa ja ilmaisemme sen, mikä arviomme mukaan on äänestäjiemme näkemys.
<P>
Lopuksi myönnän sen, että vastustukseni saattaa hyvin olla yksi harvoista soraäänistä. Siinä konsensus- ja koalitiopolitiikassa, johon Euroopan parlamentissa vallitseva suhteelliseen vaalitapaan perustuva vaalijärjestelmä johtaa, esiintyy kärsimätöntä suvaitsemattomuutta niitä näkemyksiä kohtaan, jotka eivät miellytä enemmistöä, koska enemmistö on ilman muuta oikeassa eikä kukaan voi olla eri mieltä. Tämä ei mielestäni ole hyväksi demokratialle, ja se on toinen syy siihen, että äänestän vastaan, jotta olisin pieni hiekanjyvänen koneistossa.

<SPEAKER ID=90 NAME="Cassidy">
Yhdistynyt kuningaskunta haluaa kummankin vaihtoehdon parhaat puolet. Ne kansalaiset, jotka haluavat käyttää euroa, voivat tehdä niin. Niiden, jotka eivät halua, ei tarvitse käyttää sitä. He voivat edelleen käyttää maamme valuuttaa.
<P>
Lontoon City, ja siellä erityisesti pankit ja futuuri- ja optiokauppaa käyvät, tulee käymään kauppaa euroilla yhtä tuottoisasti kuin nykyään ecuilla. Joidenkin brittiyritysten asiakkaat haluavat yritysten ilmoittavan hintansa euroina. Toiset yritykset vaativat, että niiden tavarantoimittajat tekevät samoin. Myös euroalueella matkustavat brittiläiset lomanviettäjät käyttävät euroa.
<P>
Niille, jotka eivät harjoita liiketoimintaa tai jotka eivät lomaile ulkomailla (suurin osa maani kansalaisista kuuluu tähän jälkimmäiseen ryhmään), mikään ei kuitenkaan muutu.
<P>
En voinut äänestää valtiovarainministerien suositusten puolesta, koska niissä " kierretään" Italian ja Belgian julkisen velan ongelma ja sivuutetaan täysin Euroopan rahapoliittisen instituutin varoitukset erityisesti Ranskaa, Saksaa, Italiaa ja Espanjaa uhkaavasta eläkekriisistä.
<P>
Olisi röyhkeää äänestää niitä 11: tä suvereenia valtiota vastaan, jotka ovat päättäneet liittyä euroon.
<P>
Niinpä, koska Yhdistynyt kuningaskunta haluaa kummankin vaihtoehdon parhaat puolet, pidättäydyn äänestämästä.

<SPEAKER ID=91 NAME="Caudron">
Tänään, 2. toukokuuta 1998, äänestän innokkaana ja liikuttuneena euron puolesta!
<P>
Oltuani jo varhaislapsuudesta liittovaltion kannattaja äänestän ilman taka-ajatuksia, ilman vastahakoisuutta tämän välttämättömän liittovaltiota edistävän välineen puolesta, joka yhtenäisvaluutta, meidän yhtenäisvaluuttamme euro on. Minulle se ei kuitenkaan ole kuin yksi vaihe eikä lopputulos sinällään. Meidän on hyvin pian rakennettava yhtenäisvaluutan taustalle poliittinen Eurooppa, sosiaalinen Eurooppa, kansalaisten Eurooppa, työttömyyttä vastustava Eurooppa. Tämä on eteemme avautuvien viiden vuoden panos. Mikään ei saa enää pysähtyä, kaiken on nopeuduttava.
<P>
Kaltaiselleni sosialistille tähän suuntaan etenemisen puitteet ovat olemassa sillä ehdolla, että sitä ensin halutaan ja sitten tehdään kaikki mahdollinen sen saavuttamiseksi. Tämä on tärkeä poliittinen taistelu ja suhtaudun voittomahdollisuuksiimme toiveikkaasti.
<P>
Toistan, että tästä syystä tämänpäiväinen äänestys eurosta on harvinainen hetki. Tämä on tulos sellaisten eurooppalaisaktivistien toiminnasta, jotka ansaitsevat kiitokset.
<P>
Etenkin tämä on perusta uudelle alulle.

<SPEAKER ID=92 NAME="Crowley">
Haluan tehdä tämän parlamentin tiettäväksi, että kannatan täysin euron käyttöönottoa, ja suhtaudun myönteisesti valtiovarainministerien neuvoston päätökseen 11 osallistujamaan ottamisesta mukaan.
<P>
Meillä on nyt tilaisuus varmistaa, että entisaikojen rahapoliittinen epävakaus voidaan siirtää historian arkistoihin. Se ei kuitenkaan tarkoita sitä, että ongelmia ei esiintyisi. Kuluttaja kärsii edelleen valtavasta tiedonpuutteesta, vaikka euron mainostamiseen käytetäänkin huikeita rahasummia. Tämän tilanteen ei saa antaa jatkua. Tiedonsaanti ja ymmärrys ovat välttämättömiä, jotta valuutta saisi tarvittavan yleisön tuen, eikä tätä voi jättää sattuman varaan.
<P>
On muitakin ongelmia, jotka vaikuttavat erityisesti vähittäismyyntialaan, etenkin pieniin ja keskisuuriin yrityksiin. Tarvittavat teknologiset muutokset eivät saa merkitä raskasta hallinnollista taakkaa tai rahoitustaakkaa tälle alalle, hallitusten on tuettava sitä joko verohelpotuksin tai rahallisesti.
<P>
Lopuksi nykyinen kiista Euroopan keskuspankin pääjohtajasta ei saa mitätöidä kyseisen pankin toiminnan välttämättömiä ehtoja. Koko Euroopan taloudessa tulee olemaan alueellisia eroavuuksia, eikä interventiota pitäisi suoralta kädeltä hylätä.
<P>
Tämä päivä on uusi alku, joka merkitsee meille entistä suurempaa taloudellista vakautta, suurempaa talouskasvua ja valoisampia näkymiä tuleville sukupolville.

<SPEAKER ID=93 NAME="Cushnahan">
Minulla on kunnia olla läsnä tänään ja osallistua tähän historialliseen päätökseen. Yhtenäisvaluutan luominen on suureksi hyödyksi edustamalleni maalle ja koko Euroopalle. Voimme kohdata tulevaisuuden jälleen luottavaisin mielin. Tämä on erityisen tärkeää, koska viemme yli 70 % kaikesta siitä, mitä valmistamme ja tuotamme. Voimme tulevaisuudessa tehdä näin taloudellisen, rahapoliittisen ja valuuttojen vakauden vallitessa. Irlannin ja Euroopan kansalaiset hyötyvät myös, koska tämä johtaa lopulta alempaan inflaatioon, alempiin korkoihin, alempiin kiinnelainojen lyhennyksiin, halvempiin kulutushyödykkeisiin ja niin edelleen. Lisäksi euroalueen yhteydessä valuutanvaihtoon liittyvien hankaluuksien ja liiallisten kulujen aika on pian ohi.
<P>
Olen ylpeä siitä, että maani täytti kriteerit ja on mukana yhtenäisvaluuttaan osallistuvien ensimmäisessä aallossa. Iloani lieventää silti se tosiseikka, ettei Yhdistynyt kuningaskunta ole mukana. Tämä saattaa aiheuttaa ongelmia taloudellemme, mutta siitä on myös syvällisiä seurauksia Irlannin molempien osien välisille suhteille.
<P>
Monet meistä olivat toivoneet, että Eurooppa tarjoaisi puitteet Irlannin molempien osien väliselle sovinnolle. Britannian jättäytyminen euroalueen ulkopuolelle valitettavasti luo entistä selvemmän taloudellisen rajan saarellemme. Toivon vilpittömästi, että Britannian nykyisen hallituksen osoittama rohkeus sekä Euroopan että varsinkin Pohjois-Irlannin kysymyksessä huipentuu päätökseen osallistua yhtenäisvaluuttaan ja että se tekee tämän päätöksen mahdollisimman pian.

<SPEAKER ID=94 LANGUAGE="EL" NAME="Daskalaki">
 Äänestin kyllä euron puolesta, koska uskon, että tämä on historiallinen hetki Euroopan rakentamisessa, ja asioiden saatua tämän muodon "kyllä" eurolle tarkoittaa "kyllä" Euroopalle. Vaikkakaan Maastrichtin kriteerit eivät todellisuudessa vastanneet Euroopan kansojen tavoitteita, "ei" -ääni olisi nyt merkinnyt niiden kaikkien uhrauksien kieltämistä, joihin Euroopan kansat ovat joutuneet alistumaan päästäkseen tähän päivään. Se merkitsisi lisäksi niiden uhrauksien kieltämistä, joihin on alistunut erityisesti Kreikan kansa, joka katsoo kohti vuoden 2001 tammikuuta, kuten sovittiin, liittyäkseen osaltaan yhtenäisvaluuttaan muiden kumppaneiden kanssa, mihin viimeksi mainitut ovat jo sitoutuneet. "Ei" tarkoittaisi myös tietynlaista vaarallista Kreikan yksinjäämistä.
<P>
Lopuksi "kyllä" eurolle tarkoittaa "ei" Euroopan vastaisille äänille, joita Euroopassa kuuluu äärioikeistosta ja osasta vasemmistoa, Euroopassa, joka rakennettiin ääri-ideologioiden jättämiseksi sivuun.

<SPEAKER ID=95 NAME="Delcroix">
Euro on väline. Se on olennainen väline sen välttämiseksi, että vääristyneet vaikutukset, jotka ovat seuranneet suurten eurooppalaisten markkinoiden syntyä, eivät enää jatkuisi.
<P>
Epärehellinen kilpailu keinoin, esimerkiksi kilpailevilla devalvaatioilla, yritysten siirroilla alhaisemman verotuksen alueille sekä alemmilla palkoilla ja sosiaaliturvamaksuilla, sekä valtava työttömyys ovat heikentäneet kansalaisten luottamusta Euroopan rakentamiseen.
<P>
Euro vähentää osaltaan yhtenäisasiakirjan hyväksymisestä lähtien koettuja eroavuuksia. Se ei kuitenkaan riitä: muihin menettelyihin on ryhdyttävä nopeasti, muuten epärehellinen kilpailu, joka ei voi enää ruokkia itseään valuuttakurssivaihteluilla, etsii muita keinoja, jotka aiheuttavat uusia tuhoja.
<P>
On jatkettava hellittämättä työtä Euroopan tasapainottamiseksi vielä enemmän, jotta Euroopan legitimiteetti kansojen silmissä palautuisi.
<P>
Olen iloinen voidessani hyväksyä maani liittymisen euroalueeseen ensimmäisellä äänestykselläni tässä ylimääräisessä istuntojaksossa.

<SPEAKER ID=96 NAME="Díez de Rivera Icaza">
Ei ole epäilystäkään siitä, etteikö Euroopan unioni siirry tämän äänestyksen jälkeen yhtenäisvaluuttaan, mikä on hyvin merkittävä asia. Yhtenäisvaluutan käyttöönotto 11 jäsenvaltiossa on historiallinen virstanpylväs, jota kuitenkin varjostaa tiettyjen jäsenvaltioiden korkea ja jatkuva rakenteellinen työttömyys sekä joidenkin valtioiden korkea julkinen velka.
<P>
Tämä päivä pudottaa meidät eurooppalaisista unelmista kansalaisten todellisuuteen, ja samalla tavoin kuin voimme olla tyytyväisiä tämän jättiläismäisen askeleen johdosta, vaadimme tänään myös parempaa muiden politiikkojen määrittelemistä ja toteuttamista: sosiaali-, ympäristö- ja verotuspolitiikan ja niin edelleen, jotta yhtenäisvaluutta olisi todellinen vakauden, kasvun ja rauhan tekijä.

<SPEAKER ID=97 NAME="Fabre-Aubrespy">
Tarvitsematta pelätä jääväni yksin tämän istuntomme muodostaman niin sanotun historiallisen päivän puolestapuhujien joukossa, äänestin Ecofin-neuvoston Eurooppa-neuvostolle tekemiä suosituksia vastaan, joissa Eurooppa-neuvostolle ehdotetaan, että se antaisi lausuntonsa yhtenäisvaluutan käynnistämisestä 11 valtion kanssa yhteensä 15 jäsenvaltiosta.
<P>
Tein niin epäröimättä, koska olen edelleen sitä mieltä, että yhtenäisvaluutta tietää vakavaa uhkaa Euroopan rakentamisen jatkamiselle ja että se ei vastaa jäsenvaltioiden taloudellisia ja yhteiskunnallisia oloja.
<P>
Euro antaa kuoliniskun Euroopan kansakuntien täysivaltaisuudelle perustamalla Euroopan keskuspankin, jonka itsenäisyyttä ja täysivaltaisuutta korostetaan mielin määrin ja joka toimii vailla minkään demokraattisen toimielimen valvontaa, sekä määräämällä yhdelletoista valtiolle vakaus- ja kasvusopimuksen, joka riistää niiltä lopullisesti kaikki vapaudet talouden, talousarvion, rahatalouden ja jopa yhteiskunnan osalta.
<P>
Tähän tuhoisaan hyökkäykseen on käyty ilman minkäänlaista demokraattista kuulemista sellaisen menettelyn muodossa, jota voi hyvin pitää totalitaarisena: keskustelua yhtenäisvaluutan hyödyistä ja haitoista ei koskaan oikeastaan käyty, Euroopan unionin jäsenvaltioiden kansoja ei varsinaisesti kuultu siitä huolimatta, että niiltä vietiin oikeus ilmaista mielipiteensä tulevaisuudessa suurimmasta osasta heitä suoraan koskettavista politiikoista. Herääminen todellisuuteen saattaa olla hyvin vaikeaa, kun kansamme kokevat suoranaiset traumat, joita heidän johtajansa ovat heille aiheuttaneet riistämällä heiltä heidän oman kansallisen valuuttansa.
<P>
Lisäksi yhtenäisvaluutta on perustettu suuren työttömyyden vallitessa, ja työttömyys vaatisi kaikkien taloudellisten toimijoiden liikkeellepanoa, kun taas nämä viimeksi mainitut joutuvat kärsimään nopean euroon siirtymisen konkreettisista vaikutuksista. Jo nyt vimmattu kilpailu Maastrichtin kriteerien noudattamisesta, jossa turvaudutaan usein kirjanpitoon tai talousarvioon liittyviin temppuihin, on käynyt kalliiksi työllisyyden kannalta. Voisimme valitettavasti vaikka lyödä vetoa siitä, että vakaussopimuksen pakotteilla on tulevaisuudessa vieläkin kielteisempiä seurauksia.
<P>
Euroopan rakentamisen suuret vaiheet, hyvät kollegat, on toteutettu varovaisesti ja noudattaen demokraattisesti suurien ja vanhojen kansakuntiemme kansojen tahtoa. Näin ei ole käynyt rahatalouden alalla. Olisi itse asiassa pitänyt jatkaa Euroopan valuuttajärjestelmän tiellä perustamalla yhtenäisvaluutta, joka ei korvaisi kansallisia valuuttoja ja jonka avulla - koska tällainen valinta ei olisi ollut peruuttamaton - olisi voitu arvioida tilannetta muutamien vuosien kuluttua, tarvittaessa ja kansalaisten suostumuksella, ennen seuraavaan vaiheeseen siirtymisen suunnittelemista.
<P>
Tänään tehty valinta on ennen kaikkea ideologinen: on valittu kaikessa hiljaisuudessa liittovaltio, joka on vapautettu kaikista demokraattisista ja poliittisista velvoitteista. Se ei todellisuudessa ota huomioon taloudellista ympäristöämme. En voi siis omantunnon syistä hyväksyä sitä.

<SPEAKER ID=98 NAME="Ferrer">
Minun neuvoston suositusta puoltavalla äänestysselitykselläni ei ole muuta tarkoitusta kuin osallistua siihen hyvin tärkeään keskusteluun, jonka juuri kävimme ja joka teki meistä etuoikeutettuja pääosan esittäjiä tänään Euroopan historiaan kirjoittamassamme kappaleessa.
<P>
Tämä keskustelu avaa ovet 11 Euroopan unionin maan yhtenäisvaluutan käyttöönotolle 1. tammikuuta 1998 ja sen myötä talouden vakaan pohjan vahvistamiselle, minkä ansiosta saavutetaan talouskasvu, joka mahdollistaa työpaikkojen luomisen ja siten Euroopan yhdentymisprosessin perustavoitteen saavuttamisen: unionin kansalaisten sosiaalisen ja taloudellisen hyvinvoinnin. Tämän vuoksi vakaussopimus on tärkeä, sillä terve ja vakaa talous riippuu siitä, miten euron mukanaan tuomat edut muuttuvat uusiksi työpaikoiksi.
<P>
Mutta euro, ja sen myötä rahaliitto, on myös, ja ennen kaikkea, Euroopan yhtenäisyyden symboli; sen vuoksi tämänpäiväinen istunto on historiallinen. Yhtenäisvaluutta antaa meille nimittäin mahdollisuuden laadulliseen edistymiseen kohti sitä Euroopan kansojen liittoa, joka muodostaa koko Euroopan rakentamisen perustan siinä määrin, että sen lisäksi, että sillä on kiistämättömiä taloudellisia etuja, merkitystä työpaikkojen luomiseen ja että se pitkällä aikavälillä tuo väistämättä mukanaan etuja, olivatpa ne sitten verotuksen, yhteiskunnan tai varsinkin unionin päätöksenteon alalla, yhtenäisvaluutan olemassaolo auttaa epäilemättä herättämään kansalaisissa tunteen kuulumisesta samaan yhteisöön, joka on välttämätön sen solidaarisuuden ja rauhan työn loppuun saattamisesta, jonka Euroopan rakentamisen mielikuvitukselliset arkkitehdit suunnittelivat.

<SPEAKER ID=99 NAME="Gallagher">
Suhtaudun myönteisesti siihen, että Irlanti aikoo osallistua uuteen yhtenäisvaluuttaan 1. tammikuuta 1999 lähtien. Euroopan yhtenäisvaluutasta Irlannin taloudelle koituvat edut ovat seuraavat:
<P>
Alhaisemmat korot, mikä on hyvä uutinen pienille ja keskisuurille yrityksille.-Valuutanvaihtokulujen poistuminen, mikä on hyvä uutinen viejillemme ja mikä selvästi lisää matkailijoiden määrää Irlannissa.Irlannin taloudellisen ja yhteiskunnallisen tutkimuskeskuksen ESRI: n (Economic and Social Research Institute) laatiman kertomuksen mukaan on selvästi Irlannin etujen mukaista osallistua EU: n talous- ja rahaliiton ensimmäiseen vaiheeseen. Lisäksi ESRI: n mukaan Irlannin talous hyötyy osallistumisesta Euroopan yhtenäisvaluuttaan, vaikka Britannia jättäytyisikin Euroopan yhtenäisvaluutan ensimmäisen vaiheen ulkopuolelle.
<P>
On erittäin tärkeää, että kaikissa supermarketeissa ja kaupoissa järjestetään laajat ja hyvin rahoitetut kaksoishinnoittelukampanjat ennen Euroopan yhtenäisvaluutan käyttöönottoa, jotta kuluttajat ja valuutan käyttäjät olisivat tietoisia eurosetelien ja -kolikkojen todellisesta arvosta Irlannin punnan arvoon verrattuna ja jottei syntyisi sekaannusta. Euroopan yhtenäisvaluuttaa koskeva tiedonpuute on todellinen ongelma ja siihen on puututtava perinpohjaisesti.
<P>
Euroopan yhtenäisvaluutan käyttöönotto on todellinen haaste. Ne virheet, joita tehtiin siirryttäessä kymmenjärjestelmään vuonna 1972, eivät voi eivätkä saa toistua.
<P>
Euroopan yhtenäisvaluutta on johdonmukainen askel eteenpäin sisämarkkinoilta, jotka ovat äskettäin toteutuneet Euroopan unionin sisällä ja joiden myötä saatiin aikaan henkilöiden, palvelujen, pääoman ja tavaroiden vapaa liikkuvuus EU: n sisällä. Irlantilaisten on oltava tästä tyytyväisiä. Se on hyvä uutinen taloutemme ja tulevaisuutemme kannalta.

<SPEAKER ID=100 NAME="Girão Pereira, Rosado Fernandes ja Cardona">
Lauantai 2. toukokuuta 1998. Tämän päivän uskotaan olevan historiallinen. Sitä se tulee olemaan. Euroopan kansoille, Euroopan unionille, maailmalle. Tämän päivän koko perusta on Euroopan yhtenäisvaluutassa, ja ne valtiot, jotka ovat halunneet liittyä euroon, ovat olleet sen alkuunsaattajina. Kuten kaikki historialliset päivät, tämäkin päivä tullaan muistamaan. Myönteisesti tai kielteisesti.
<P>
Vaikka olemme aina myöntäneet, ettei Portugali voi jäädä yksin valuuttakilpailussa, joka niin usein on epäreilua, olemme ennenkin arvostelleet ja arvostelemme yhä vastuumme kantaen yhtenäisvaluutan käyttöönotossa valittua tietä. Jos asia olisi riippunut meistä, olisimme valinneet tien, joka johtaa kohti Euroopan kansojen todellista lähentymistä, olisimme kenties odottaneet vielä jonkin aikaa ja olisimme varmastikin ottaneet Euroopan kansat mukaan päättämään asiasta.
<P>
Äänestimme Maastrichtin sopimusta vastaan tasavallan kansalliskokouksessa, mutta hävisimme. Kunnioitamme demokratian sääntöjä, ja parlamentin tekemä päätös on laki, vaikka emme olisikaan sen kanssa yhtä mieltä. Ja jos se on laki, kunnioitamme sitä sellaisena.
<P>
Euroopan parlamenttia pyydetään tänään lausumaan mielipiteensä päätöksestä, joka on jo tehty - ja jota se ei ole tehnyt - eli EMUn kolmanteen vaiheeseen liittyvistä maista. Koska meidän käsittääksemme ei ole mahdollista sanoa " ei" tosiasialle, me portugalilaiset parlamentin jäsenet katsomme parhaaksi korostaa tänään sitä, että edustamme maata, jonka kansa on ponnistellut valtaisien vaikeuksien yli suurin uhrauksin, jotta me voisimme tänä päivänä täällä Euroopan parlamentissa olla todistamassa tulosta, johon osa tuosta ponnistelusta on johtanut. Nyt voidaan toivoa, että solidaarisuus, joka tuo mukanaan myös taloudellista ja sosiaalista yhteenkuuluvuutta ja joka on muuten kirjattu myös perustamissopimukseen, ei pääse unohtumaan. Tästä päivästä alkaen, joka on lauantai 2. toukokuuta 1998.

<SPEAKER ID=101 NAME="Gutiérrez Díaz">
Jotkut ryhmämme jäsenistä, heidän joukossaan Uuden vasemmistopuolueen (Nueva Izquierda) ja Aloite Katalonian puolesta -puolueen (Iniciativa per Catalunya) edustajat, aiomme äänestää yhtenäisvaluuttaan liittyviä maita koskevan ehdotuksen puolesta.
<P>
Mielestämme prosessi alkaa puutteellisesti.
<P>
Voidakseen toimia vähimmäistason vakaudella talouspolitiikka vaatii yhtenäisvaluutan rinnalle verotuksen yhdenmukaistamista.
<P>
Mutta sen lisäksi oikeudenmukaisen unionin rakentamiseksi tarvitaan talouspolitiikan rinnalle välttämättä myös sosiaalipolitiikkaa ja toimielinten täysin demokraattista toimintaa.
<P>
Mitään näistä meillä ei ole tarpeeksi.
<P>
Siitä huolimatta äänestämme ehdotuksen puolesta, sillä jos haluamme kävellä hyvin, ei ongelmaa mielestämme ratkaista sillä, että katkaistaan jo olemassa oleva jalka, vaan sillä, että ponnistellaan kiireellisesti puuttuvan jalan hankkimiseksi.
<P>
Olemme myös sitä mieltä, että rakentavampaan kantaan perustuen tunnemme olevamme oikeutetumpia vaatimaan puutteiden korjaamista kiireellisesti.
<P>
Päätöksen, jonka tänään teemme ja jonka puolesta äänestämme, poliittinen, taloudellinen ja yhteiskunnallinen merkitys voi muuttua pelkäksi savupilveksi, toisin sanoen epäonnistumiseksi, ellemme me kaikki osallistu vastuuntuntoisesti uudistamaan Euroopan unionissa tasapuolista verotusta, yhteiskunnallista oikeudenmukaisuutta ja täydellistä demokraattista legitimiteettiä.

<SPEAKER ID=102 NAME="Hindley">
Minä en puolla esitystä, jossa hyväksytään se lausunto, että ne maat, jotka haluavat osallistua yhtenäisvaluuttaan 1. tammikuuta ensi vuonna, ovat todella kelpoisia siihen; enkä myöskään puolla esitystä, jonka mukaan tämä yhtenäisvaluutta näillä ehdoilla ja tässä aikataulussa on toivottava tai toimiva. En epäile niiden vilpittömyyttä, jotka äänestävät sen puolesta; jotkut ovat asiasta varmempia kuin toiset, kaikki ovat tietoisia siitä, että riski on olemassa, mutta he ovat luopuneet rahapoliittisesta ja taloudellisesta varovaisuudesta siinä uskossa, että jos on poliittista tahtoa, Euroopan toivottu yhdentyminen voidaan saavuttaa vaatimalla talouksien lähentymistä kurinalaisen rahapolitiikan avulla. Minusta tässä kehityksessä on pahoja puutteita.
<P>
Ne, jotka ovat todella vastuussa tästä hankkeesta, eikä heitä löydy tästä istuntosalista, elävät saman harhakuvitelman vallassa kuin laivan kapteeni, joka on vakaasti päättänyt lähteä merelle huolimatta viisaista varoituksista, että aluksen suunnittelussa ja rakenteessa on vikoja, ja joka uskoo, että reipas mieli ja suotuisa tuuli siivittävät hanketta. Täällä olevat ainoastaan järjestelevät kansituoleja ja pitävät yllä kulisseja teeskennellen, että heillä on enemmän vaikutusvaltaa kuin on, ja jos saan jatkaa kielikuvaa, suuri yleisö on toistaiseksi viisaasti kieltäytynyt olemasta yhtä innostunut tästä matkasta - jo sen pitäisi toimia meille varoituksena, koska loppujen lopuksi demokraatteina meidän pitäisi totella yhtä hyvin kuin johtaa.
<P>
Kun jotkin maat täyttävät ehdot mutta katsovat viisaaksi jättäytyä hankkeen ulkopuolelle ja kun jotkin eivät selvästikään täytä ehtoja mutta ovat mukana, olemme satumaailmassa, missä poliittinen vaikutelma merkitsee kaikkea eikä taloudellinen todellisuus merkitse mitään.
<P>
Haluaisin sanoa kategorisesti, etten vastusta yhtenäisvaluuttaa; se on tietyssä mielessä väistämätön, jos yhtenäismarkkinat toimivat.
<P>
Yhtenäisvaluutta ei kuitenkaan ole välttämätön yhtenäismarkkinoilla. Yhtenäisvaluutan tarkoitus on edistää poliittista yhdentymistä, ja on sulaa hulluutta yrittää vääntää vieläkin hyvin erilaisia talouksia yhdeksi yksiköksi. En todellakaan vastusta talouksien lähentymistä, yhtenäismarkkinat voivat myös johtaa siihen, mutta tällaisista markkinavetoisista talouksista ei kuitenkaan synny oikeudenmukaista yhteiskuntaa, ja olen edelleen sosialisti, jonka mielestä taloudellisen suunnittelun ainoa tervejärkinen ja humanistinen päämäärä on saada aikaan oikeudenmukainen, reilu ja tasa-arvoinen yhteiskunta. Mielestäni sen voivat realistisesti ja järkevästi saada aikaan vain nykyiset kansallisvaltiot käyttämällä yhdessä niille kasaantunutta ja uskottua valtaa, ei sellainen " unioni" , jota johtaa edelleen komissio, jota ei ole valittu demokraattisesti, ja yhtenäisvaluutan myötä sitä johtavat pankkiirit, joita ei ole valittu demokraattisesti.
<P>
Tätä esitettyä yhtenäisvaluuttaa ei voi toteuttaa leikkaamatta lisää sosiaalimenoja, mikä voi vain entisestään vaurioittaa mantereemme sosiaalista kudosta - se voi vain entisestään vaurioittaa koko sosiaaliturvajärjestelmää, jota muodostamaan minun oma puolueeni syntyi.
<P>
Parhaimmillaan tämä yhtenäisvaluutta lukitsee meidät jäykkiin valuuttakursseihin, joiden takia Länsi-Euroopan talouksia ovat leimanneet alhainen kasvutaso ja korkea työttömyys.
<P>
On sulaa hulluutta luopua siitä taloudellisesta välineestä, että valuuttakursseja muuttamalla otetaan huomioon väistämättä muuttuvat talouksien suorituskyvyn erot maiden ja alueiden välillä ja talouden eri sektorien välillä. Pahimmillaan tämä yhtenäisvaluutta lukitsee meidät törmäyskurssille niiden keinottelijoiden kanssa, jotka haluavat mielellään testata Euroopan kuvitteellisen talouden ja kaupankäynnin kohteena olevan Euroopan valuutan välisen siteen todellista lujuutta. On yhä useita eurooppalaisia talouksia, ja useiden eurooppalaisten valuuttojen säilyttäminen on toistaiseksi viisasta.
<P>
Minulla on kuitenkin vielä yksi keskeinen syy vastustaa tätä yhtenäisvaluuttaa, ja se on sen epädemokraattisuus. Jos olisin todella halunnut vaikuttaa Euroopan kohtaloon, en olisi ollut niin typerä, että olisin avoimesti julistanut poliittiset mielipiteeni, pyytänyt avoimesti jonkin poliittisen puolueen kannatusta ja sitten testannut näitä ajatuksia vapaissa demokraattisissa vaaleissa.
<P>
Olisin ollut varovainen, byrokraattinen pankkiiri; olisin hautautunut valiokuntien vehkeilyn labyrintteihin, piiloutunut tahallani tilastopinojen taakse, puhunut suurille ja mahtaville, enkä totisesti olisi uneksinutkaan asettuvani ehdolle mihinkään parlamenttiin. Ei yksi henkilö, eikä monikaan, voi koskaan hallita yhtä pankkia tai yhtä rahoituslaitosta, ellei kyseinen pankki ole demokraattisen valvonnan alainen. Tämä keskuspankki, jota olemme perustamassa, on isku vasten Euroopan vuosisataisen demokratian kasvoja - minun pitäisi valittuna jäsenenä hyväksyä pankin sitova kanta talousarviooni, kun pankki ei ole velvollinen ottamaan huomioon demokraattista mandaattiani.
<P>
Jokainen "kyllä" äänestävä parlamentti mitätöi vuosien, vuosikymmenien, ponnistelun, pyrkimyksen ja päättäväisyyden taloudellisen vallan vastuuvelvollisuuden hyväksi. Minä en tee niin; minä äänestän " ei" , en kielteisesti vaan saadakseni näin periaatteellisen tilaisuuden puhua erilaisen Euroopan puolesta, sellaisen Euroopan, joka asettaa pysyvän yhteiskunnallisen hyvinvoinnin hetkellisen ja väärän rahapoliittisen oikeaoppisuuden edelle.

<SPEAKER ID=103 NAME="Hyland">
Euroopan parlamentin irlantilaisena jäsenenä suhtaudun myönteisesti yhtenäisvaluuttaan, joka on uusi myönteinen askel kohti Euroopan yhdentymistä.
<P>
Olen erityisen ylpeä siitä, että maani on onnistunut täyttämään lähentymiskriteerien kaikki näkökohdat.
<P>
Irlanti on osoittanut, mitä voidaan saavuttaa, jos on harkitut taloudelliset tavoitteet ja jos niiden toteuttamiseen on sitouduttu.
<P>
EMUn ankara veropolitiikka muodostaa pitkän aikavälin taloudellisen perustan jatkuvalle kasvulle ja estää lyhyen aikavälin poliittiset kiusaukset tehdä päätöksiä poliittisen suosion perusteella.
<P>
Pitkällä aikavälillä parlamentin tämänpäiväiset päätökset ovat keskeinen tekijä työttömyyden hoidossa ja ne vahvistavat EU: n taloudellisen perustan maailmankaupan haasteita varten.

<SPEAKER ID=104 NAME="Imaz San Miguel">
Baskien kansallispuolue (PNV) antaa eurolle puoltavan äänensä. Taloudellisista syistä, mutta myös sen poliittisten vaikutusten vuoksi.
<P>
Euro vahvistaa sisämarkkinoita, poistaa eurooppalaisten valuuttojen välisestä vaihdosta aiheutuvat kustannukset, auttaa parantamaan yritystemme kilpailukykyä ja lisää vakautta, koska se voi tukea sijoituksia ja työllisyyttä.
<P>
Myös kuluttajille se merkitsee parempaa tarjontaa, parempaa hintamerkintöjen selkeyttä ja pienempiä matkakustannuksia Euroopassa.
<P>
Euro vie meidät myönteiselle kilpailukyvyn näyttämölle, joka kuitenkin velvoittaa meitä pitämään silmällä niitä, joilla voi olla enemmän vaikeuksia. Tämä vaatii enemmän alueellista solidaarisuutta Euroopan unionissa ja sosiaalisen yhteenkuuluvuuden vahvistamista meidän yhteiskunnissamme.
<P>
Euro käynnistää kuitenkin ennen kaikkea poliittisen prosessin. Rahavallan käyttö Euroopassa vaatii talouspolitiikkojen suurempaa yhteensovittamista ja merkitsee Euroopan yhdentymisprosessin nopeutumista. Se on hyvä uutinen meille, jotka kannatamme Euroopan liitovaltiota.
<P>
Sitä paitsi tämä yhdentymisprosessi vähentää valtioiden merkitystä ja se antaa baskien kaltaisille kansoille historiallisen mahdollisuuden olla suoraan mukana yhtenäisessä Euroopassa, joka kunnioittaa siihen liittyvien kansojen moninaisuutta.

<SPEAKER ID=105 NAME="Kaklamanis">
On kulunut noin 50 vuotta siitä, kun Euroopan perustajaisät aloittivat pitkän matkan kohti yhdistynyttä Eurooppaa.
<P>
Kaikkien näiden vuosien ajan monet poliitikot ja miljoonat ihmiset ovat uskoneet ja rakentaneet solidaarisuuden, työllisyyden, laadun eikä määrän ja monikielisyyden Eurooppaa, hengen Eurooppaa.
<P>
Ja tänään, 2. toukokuuta, vain päivä työläisten juhlan vapun jälkeen, neuvosto myös hautasi valitettavasti unelmiemme Euroopan Euroopan parlamentin siunauksella ja luovutti kansat pankkiirien käsiin. Lisäksi se rikkoi alkemistisin laskutempuin itse asettamiaan Maastrichtin kriteerejä.
<P>
Kukaan ei ole kertonut meille, minkä kriteerien nimissä Italian ja ja Belgian kaltaiset maat menivät EMUun ensimmäisen aallon mukana.
<P>
Kukaan ei ole kertonut meille, milloin näkyy valoa sen työttömyyden ja köyhyyden tunnelin päässä, joka on muuttanut Euroopan "kahden kolmanneksen yhteiskunnaksi" .
<P>
Kukaan ei ole sanonut meille, miksi Euroopan poliittinen unioni uhrattiin numeroille ja pankkiirien haluille, kuten ranskalaiselle herra Trichet'lle, joka on ehdolla Euroopan keskuspankin pääjohtajaksi ja jonka nimi sattumalta tarkoittaa hänen omassa kielessään taskuvarasta ...
<P>
Ne, jotka tänään äänellään Euroopan parlamentissa (välillisesti) ja neuvostossa (välittömästi) vaikuttivat yhdistyneen Euroopan hirviömäiseen kloonaamiseen , kutsutaan pian selittämään kansoille päätöstään.
<P>
Toivon, että heillä on poliittista rohkeutta, nyt kun eurovaalit ovat tulossa, pysyä johdonmukaisesti tämänpäiväisissä kannoissaan ja näkemyksissään.
<P>
Me, jotka olemme todellisia Euroopan kannattajia , sanomme "KYLLÄ" reaalipoliittiselle taloudelliselle lähentymiselle ja "EI" epäaidolle ja nimelliselle Euroopan lähentymiselle. Tästä syystä minun kantani Euroopan parlamentissa oli kielteinen, minkä ilmaisin pidättäytymällä äänestämästä.

<SPEAKER ID=106 NAME="Kreissl-Dörfler">
On väistämätön tosiasia, että euro otetaan käyttöön 11: ssä Euroopan unionin maassa 1.1.1999. Pidän tätä erittäin myönteisenä asiana. Euron käyttöönottoa vain 6-7 Euroopan unionin ydinvaltiossa, mikä oli Baijerin pääministeri Edmund Stoiberin, Euroopan parlamentin jäsen Ingo Friedrichin ja Saksan valtiovarainministeri Theo Waigelin (kaikki CSU: n edustajia) toive, en olisi voinut kannattaa. Se nimittäin olisi väistämättä johtanut Euroopan unionin hajaantumiseen ja kansojen ja maiden välisen solidaarisuuden vähentymiseen EU: ssa.
<P>
Nyt ei kuitenkaan pidä tyytyväisenä nojautua taaksepäin ja jättää tulevaa politiikkaa Euroopan keskuspankille. EU: n jäsenvaltioiden äärimmäisen suuri työttömyys, jonka laajuudeksi asiantuntijat arvioivat 34 miljoonaa työtöntä, vaatii yhteensovitettua talous- ja työllisyyspolitiikkaa EU: ssa. Pelkästä rahan arvon vakaudesta kiinnipitäminen lisää työttömyyttä edelleen ja johtaa arvaamattomiin sosiaalisiin jännitteisiin. Seurauksia olisivat kansallistunteen voimistuminen uudelleen valtioissa, mitä me vihreät emme toivo, ja oikeiston vahvistuminen. Siksi on välttämätöntä, että Euroopan keskuspankki saa vaikuttavan demokraattisen perustan, jotta se ei vapautettuna yhteisestä eurooppalaisesta talous-, sosiaali- ja työmarkkinapolitiikasta tuntisi olevansa vastuussa vain ja ainostaan hintojen vakaudesta, niin tärkeä asia kuin se onkin. Siksi on välttämätöntä asettaa EKP: n rinnalle talousneuvosto, jotta EKP: n politikkaa velvoittavat samat poliittiset tavoitteet kuin koko yhteiseurooppalaista politiikkaa.
<P>
Saksan valtiovarainministeri Waigelin vaatimus muuttaa pelisääntöjä menettelyn kuluessa ja määrätä esimerkiksi muutamille maille, kuten Italialle ja Belgialle, erityismääräyksiä, on hylättävä. Vakaussopimusta ei voi aikaistaa eikä voida päättää, että julkisen talouden lisätulot on poikkeuksetta käytettävä valtion velkojen maksamiseen. Tämä rajoittaisi huomattavasti hallituksen toimintakykyä toteuttaa esimerkiksi työllisyysohjelmaa ja sitä voidaan pitää sellaisena puuttumisena kansalliseen toimivaltaan, jota ei voi sallia. Politiikka on vastuussa kaikkien hyvinvoinnista, ei vain niiden, joilla on rahaa. Sitä kipeämmin meidän on tehokkasti sovitettava yhteen makrotaloudellinen politiikka, jossa työttömyyden torjuntaa pidetään yhtenä tärkeimmistä ja välttämättömimmistä tehtävistä. EKP: n ei sen vuoksi pidä sitoutua ainostaan tiukkaan rahapolitiikkaan niin kuin Wogaun mietinnössä vaaditaan. Tämä oli yksi syy siihen, miksi en kannattanut Wogaun mietintöä, jossa ihmisten hyvinvointi EU: ssa alistetaan yksinomaan monetaristiselle uusliberaalille politiikalle.
<P>
Tavoitteeni ei ole myöskään rakentaa euron avulla eurooppalaista valta-asemaa. Euroopan unionin pitäisi käyttää toimivaltaansa ja vahvuuttaan, joita se euron avulla varmasti laajentaa, sosiaalisen, ekologisen ja myös solidaarisen maailman talousjärjestelmän hyväksi. Euroa ei saa käyttää väärin Euroopan ympärillä olevien muurien kasvattamiseen ja vahvistamiseen. "Maailmantalouden globaalistumisen" mukaan, jota niin mielellään lainataan, tämä olisi väärä tie, joka johtaisi ylimääräisiin jännitteisiin ja hyväksikäyttöön ei vain EU: n jäsenvaltioissa vaan maailmanlaajuisesti. Sellaiselle rahapolitiikalle, jota CSU: n vastuunkantajat ehdottavat, on sanottava selvästi "ei" . Ranskan ja muiden EU-valtioiden samoin kuin 27. syyskuuta pidettävien liittopäivävaalien jälkeen toteutuvan toisenlaisen saksalaisen politiikan, joka keskittyy jälleen enemmän ihmisten oikeutettuihin huolenaiheisiin, avulla euro voi toimia välineenä, joka syventää ja myös avaa Euroopan unionia. Euron menestys ja vakaus ja aivan erityisesti kansalaisten hyväksyntä riippuvat sosiaalisesti ja ekologisesti suunnatusta talouspolitiikasta. Pidän euron käyttöönottoa erittäin myönteisenä asiana nimenomaan silloin, kun tarkastellaan Saksan poliittista sulautumista Euroopan unioniin, nyt on kuitenkin kysymys välttämättömien korjaustoimien aloittamisesta.

<SPEAKER ID=107 NAME="Lienemann">
Tässä vaiheessa Euroopan parlamentin äänestys, jota ei kommentoitu ja johon ei tehty tarkistuksia, ei voi enää vaikuttaa asioiden kulkuun eikä euroon siirtymisen ehtoihin.
<P>
Pidättäydyin tänään äänestämästä. Olisin halunnut äänestää euron puolesta tänä historiallisena hetkenä, koska suhtaudun suosiollisesti yhtenäisvaluuttaan. Meille tällä hetkellä ehdotettu kehys uhkaa kuitenkin liiaksi demokratiaamme ja yhteiskuntamalliamme, jotta voisin hyväksyä tämän siirron.
<P>
Euro voisi olla loistava valtti kansoillemme, jos sen avulla voitaisiin nopeuttaa poliittista unionia ja Euroopan demokraattista vahvistamista, jos se määrittelisi taloudellisen liikkumavaran, jonka avulla voisi hävittää työttömyyden ja aloittaa uuden yhteiskunnallisen edistyksen aikakauden, jos maanosamme voisi sen avulla tuoda esiin amerikkalaisen ylivallan vastapainoksi toisenlaisen käsityksen planeettamme tulevaisuudesta.
<P>
Näin ei kuitenkaan nykyään ole. Euron täytäntöönpanon puitteissa ei järjestellä kansallisvaltioiden täysivaltaisuuden siirtoa eurooppalaisille demokraattisille toimielimille (mikä olisi myönteistä), vaan todellakin kansojen täysivaltaisuuden tuhoamista.
<P>
EKP, josta tulee maailman itsenäisin pankki, selvästi kaikkivoivampi kuin Yhdysvaltain keskuspankista eli nykyisestä BUBA: sta, saa itsevaltaisen aseman ilman parlamentaarista valvontaa, ilman, että sen tarvitsisi toteuttaa eurooppalaisen hallituksen politiikkaa, sillä koska Euroopan unioni ei ole muodostanut taloushallitusta, se on kieltäytynyt tällaisestä välttämättömästä välineestä.
<P>
Näin Euroopan kansoilta on viety kaikki hallinta rahataloudellisten valintojen osalta. Dublinin vakaussopimuksen myötä näin on myös makrotaloudellisten valintojen osalta, vaikka ne ovatkin ratkaisevia heidän elämänsä ja tulevaisuutensa kannalta.
<P>
Vakaussopimus ei ainoastaan lukitse talouksiamme rahataloudellisiin kahleisiin, vaan, mikä vielä vakavampaa, siinä asetetaan todellinen taloudellinen perustuslaki, joka kieltää hallituksilta tai parlamenteilta kaikki makroekonomiset sovittelumahdollisuudet, jopa rankaisee lakia rikkovia valtioita.
<P>
Mitä hyötyä on äänestyksistä, jos näitä näin tärkeitä päätöksiä ei enää voi muuttaa? Kieltäydyn luovuttamasta yhteistä kohtaloamme rahan vallalle ja monetarististen oppien kannattajien käsiin.
<P>
Jotkut näkevät eurossa vaiheen, joka johtaa Euroopan poliittisen yhdentymisen voimistumiseen. Mikään ei tue tätä toivetta. Suuret markkinat, vapaakauppa-alue, joka toimii tällä hetkellä eurooppalaisena hankkeena, ei tarvitse voimakasta poliittista Eurooppaa. Pahimmassa tapauksessa asia on päinvastoin, koska huomataan, että itsemääräämisoikeuden ulottaminen taloudelliselle ja rahataloudelliselle alueelle, joka vapauttaa itsensä kaikesta yhteisestä ja demokraattisesta sääntelystä, pyrkii siirtämään politiikan syrjään. Sitä paitsi Maastrichtin sopimuksen yhteydessä sovittiin HVK: n pitämisestä poliittisen yhdentymisen vahvistamiseksi ja toimielinten parantamiseksi. Näin poliittisen Euroopan oli määrä edistyä samanaikaisesti EMUn toteutumisen kanssa.
<P>
On pakko todeta, että Amsterdamissa ei vakiinnutettu mitään merkittävää edistystä. Poliittinen Eurooppa on tehoton ja Maastrichtissa ilmoitettu tasapaino rahatalouden, talouden ja politiikan välillä ei ole toteutunut.
<P>
Vastatakseen eurooppalaisten huolestumiseen työttömyyden kasvun vuoksi Euroopan toimielimet ilmoittivat tuhansien työpaikkojen luomisesta ja valkoisen kirjan liikkeelle laskemisesta. Sen jälkeen suuri määrä työpaikkoja ja parempi pääomaverotus työn verotuksen keventämiseksi eivät ole toteutuneet.
<P>
Työttömyys on kasvanut euroalueella, erityisesti jos pidetään tarkasti silmällä sitä, että virallisissa työttömyysluvuissa ei oteta huomioon kaikkia työnhakijoita eikä koko ajan lisääntyvää "köyhien palkansaajien" määrää.
<P>
Näin ollen Maastrichtin lupauksia erityisesti Euroopan poliittisesta ja demokraattisesta vahvistumisesta ja työllisyydestä ei ole pidetty. Mikä vielä vakavampaa, vakaussopimus ei jätä maille kuin vähäisen liikkumavaran, verodumppauksen ja sosiaalisen polkumyynnin, kohdatakseen kasvaneen kilpailun. Euroon siirtymisen nykyiset puitteet saattavat kiihdyttää Euroopan liberaalista ajelehtimista ja suuntautumista amerikkalaisen mallin mukaan. Kansamme eivät voita siinä mitään, vaan häviävät paljon.
<P>
Toivon, että sysäys eteenpäin, jota ei ole voinut olla ennen euroon siirtymistä nimensä arvoisen poliittisen ja sosiaalisen Euroopan määräämiseksi voisi tästedes toteutua.
<P>
Asetan tämän ensisijaiseksi tavoitteekseni Eurooppaan tinkimättömästi suhtautuvana.
<P>
Lindqvist (ELDR), Gahrton, Holm, Lindholm ja Schörling (V), kirjallinen. (SV) EMU on keskitetty suuri riskiprojekti, jolla on heikko kannatus kansan parissa. EMUssa painotetaan hintojen vakautta ja alhaista inflaatiota. EU ei ole paras mahdollinen valuutta-alue, ja eri jäsenvaltioiden taloudet ovat aivan liian erilaisia yhtenäisvaluutan toteuttamiseksi. On olemassa suuri vaara, että EMUn rajoittunut asenne inflaation torjumiseen johtaa työttömyyden lisääntymiseen. Alueelliset erot kasvualueiden ja väestökatoalueiden välillä voivat kasvaa ja johtaa lisääntyviin alueellisiin tasapainoeroihin.
<P>
EMU johtaa talous-, raha- ja valuuttapolitiikan voimakkaaseen keskittämiseen ja epädemokratisoimiseen, mikä voi jatkossa ulottua kattamaan myös vero- ja finanssipolitiikan. Tämäkin käy ilmi mietinnöstä, jossa puhutaan "verojärjestelmien ja - kantojen vahvemmasta yhteensovittamisesta" .
<P>
EMU koskee taloutta, mutta se on suuressa määrin poliittinen projekti, joka johtaa ylivaltiollisten piirteiden ja keskittämisen kasvuun. EMU lisää federalistisia piirteitä EU: ssa valtion muodostamisen - EU-valtion - suuntaan.
<P>
EMUa ja uutta valuuttaa, euroa, ohjaa Euroopan keskuspankki, EKP. EKP: lle annetaan suurempi riippumattomuus ja valta kuin millekään muulle pankille maailmassa. EKP: n jäsenet, jotka valitaan kahdeksaksi vuodeksi kerrallaan ja joita ei voi erottaa, saavat suunnattoman vallan valuutta-, korko- ja muussa talouspolitiikassa, joka vaikuttaa suoraan ihmisiin, alueisiin ja kansoihin. Demokraattinen valvonta on heikkoa.
<P>
Komissio on antanut suosituksen, että yhtenäisvaluutta otetaan käyttöön 11 jäsenvaltiossa 1. tammikuuta 1999; Ecofinneuvosto tukee tätä suositusta. Se on näiden valtioiden valinta. Ruotsin eduskunta on päättänyt olla osallistumatta EMUn 1. tammikuuta 1999 alkavaan kolmanteen vaiheeseen. Päätös on järkevä. EMUa vaivaavat samat taloudelliset ja demokraattiset puutteet huolimatta siitä, kuinka monta maata rahaliittoon kuuluu. Edellä mainitun perusteella olemme äänestäneet suositusta vastaan.
<P>
Tämä ei ole kannanotto yksittäisten maiden päätökseen tai talouteen vaan perustuu käsitykseen EMU-projektista sellaisenaan.

<SPEAKER ID=108 NAME="Lucas Pires">
Kannatin äänestyksessä neuvoston päätöstä, jolla nimitetään Euroopan 11 uutta perustajavaltiota, omani niiden joukossa.
<P>
Euroopalle se merkitsee suurenmoista eurooppalaisen identiteetin symbolia, välinettä sen vallan lujittamiseksi maailmassa ja tietä taloudelliseen kehitykseen, Euroopan sisäistä yhteenkuuluvuutta ja kansalaisten välistä solidaarisuutta. Se merkitsee yhteistä tunnusta 300 miljoonalle ihmiselle, jotka puhuvat eri kieliä.
<P>
On kuitenkin välttämätöntä edetä kohti yhtenäisempää veropolitiikkaa, yhä täydellisempää demokraattista legitimiteettiä, vähintäänkin riittävää sosiaalipolitiikkaa, suurempaa liikkuvuutta Euroopan sisällä, selkeämmin yhteisöllistä talousarviota sekä solidaarisuutta mahdollisten epäsymmetristen häiriöiden lieventämiseksi.
<P>
Omalle maalleni se merkitsee sitä, että olemme mukana perustamassa tulevaisuuden Eurooppaa ja voimme siten korvata toivolla vuosikymmenten mittaisen eristyneisyyden ja takapajuisuuden. Meidän vastuumme on sen vuoksi nyt sitäkin suurempi, mutta olemme kulkeva mukana tässä Euroopan historian vallankumouksessa, joka on merkittävin laatuaan sitten yhteisön rakentamisen alun ja samalla lujin mahdollinen tae tuon tien peruuttamattomuudesta.

<SPEAKER ID=109 NAME="Lulling">
Viime vuosien aikana paljon aikaa ja energiaa yhtenäisvaluutan täytäntöönpanoon uhranneen, mutta keskustelun aikana ilman puheaikaa jääneen talous- ja raha-asioita sekä teollisuuspolitiikkaa käsittelevän valiokunnan jäsenenä haluan täsmentää, että äänestin ehdotuksen puolesta siitä huolimatta, että neuvosto yksinkertaisesti väistää suosituksessaan ja erityisesti 1 jaksossa kriteerin, joka liittyy pitkäaikaiseen lainaan, joka ei saisi ylittää 60 %: a BKT: stä.
<P>
Tämä on sentään uskomatonta, vaikka asiat ovat mitä ne ovat tällä alalla, koska valuuttakurssijärjestelmään osallistumiseen liittyvä kriteeri, joka ei mielestäni ole kovin tärkeä, otetaan todellakin huomioon, muun muassa jotta havaittaisiin, että Ruotsi ei täytä ehtoja. On tosin totta, ettei se halua vielä osallistua euroalueeseen.
<P>
Ecofin-neuvostolla on onneksi julistus, joka on sitä paitsi toisella lailla pätevämpi muutamien kohtien osalta, jotka olivat minulle tärkeitä ja joita sosialistiryhmä ei hyväksynyt yhdentymistä koskevan selontekomme puitteissa hyväksytyssä päätöslauselmassa. Niinpä olen iloinen siitä, että vakaussopimus tulee voimaan 1. heinäkuuta, mitä parlamentin enemmistö ei ole uskaltanut julistaa, siitä, että neuvosto tunnustaa meidän istuvan pommin päällä eläkejärjestelmien rahoituksen osalta demografisen tilanteen vuoksi, siitä, että verotuksen osalta pääasiallinen huolenaihe ei ole veroihin liittyvän kilpailun lakkauttaminen, vaan epäreilun ja haitallisen kilpailun välttäminen, toisin sanoen ei enempää eikä vähempää kuin mitä Ecofinneuvostossa päätettiin 1. joulukuuta 1997.
<P>
Näiden täsmennysten valossa äänestin ehdotuksen puolesta, tosin kuitenkin täydestä sydämestäni.

<SPEAKER ID=110 NAME="Marin">
Haluan tuoda parlamentaarikkokollegoiden, viidentoista jäsenvaltion sekä yli sadan historiallisen alueen, valtion, yhteisön ja kansan edustajien tietoon historiallisen valtion, Veneton - la Vénétie , the Veneto , das Venetland - näkökulman ja äänen; valtion, joka on myös antanut panoksensa Euroopan talouden ja kulttuurin kehitykseen ja jonka historian vaiheet ovat aina ennakoineet sitä suurta tapahtumaa, johon nyt otamme osaa: Euroopan yhtenäisvaluutan toteutumista.
<P>
Nykyään Veneto, kansa ja hallintoalue, on yhdessä Italian tasavallan koillisosan eurooppalaisen vaalipiirin muiden alueiden ja kansojen kanssa yksi Euroopan talouden ja tuotannon rikkaimmista ja dynaamisimmista moottoreista.
<P>
Niin kuin jo 130 vuoden ajan - joista yli puolet vailla demokratiaa - venetolaisten työ ja lahjakkuus ovat vahvistaneet osaltaan Italian valuuttaa, niin tästä eteenpäinkin, kun Savoijin dynastian ja kansallismielisten pystyttämät keinotekoiset ja tukahduttavat esteet ovat viimein kaatuneet, Veneto kykenee antamaan entistäkin ratkaisevamman panoksen sellaisen valuutan menestykseen ja vahvuuteen, jonka se voi viimein, kuten itsenäisyyden vuosituhansina, kokea täysin omakseen.
<P>
Ennen Rooman vallan aikaa venetolaiset olivat läsnä ja toimivat aktiivisesti lukuisilla kauppareiteillä ja lukuisissa risteyspaikoissa - maalla, jokien varsilla ja merellä - omalla mantereellamme sekä Kyrenaikassa ja Vähässä-Aasiassa, Itämerellä ja Keski-Euroopassa, meripihkan ja tinan kauppareiteillä, nykyisessä Venetossa, Laziossa, Bretagnessa ja Brittein saarilla, Balkanin ja Iberian niemimaalla, Boden-järvellä sekä Mustallamerellä, ja heille oli aina tunnusomaista työn, kaupan ja sivistyneen yhteiselon suosiminen sodan, valtausten ja ryöstöjen sijasta.
<P>
Venetolaiset asettavat, kuten juutalainen Abraham muistuttaa Suzanne Chantalin teoksessa " Vita di San Girolamo Manni" , yhteisen edun oman etunsa edelle. Siksi he ovat kolmen vuosituhannen ajan aina pyrkineet rakentamaan tasavaltalaisia instituutioita ja tasapainoisia ja siksi vauraita yhteiskuntia pyrkien omalta osaltaan suosimaan diplomaattisia ratkaisuja konfliktien sijasta, liittojärjestelmiä feodaalisten järjestelmien sijasta, tavaroiden vapaata liikkuvuutta ja ihmisiä ja ideoita yksinvaltaisten ja seisahtuneiden järjestelmien sijasta. Troijan sodan aikaan venetolaiset asettuivat hyökkäyksen kohteeksi joutuneen kansan rinnalle puolustamaan sen vapautta sekä samalla vapaata kauppaa koko Euroopan ja Aasian välillä.
<P>
Yhtä kuvastava on venetolaisten hankkima kokemus rahataloudesta ennen ensimmäisen suuren eurooppalaisen imperiumin rakentamista: kun kelttiläiset, kreikkalaiset tai kreikkalaistuneet sekä itaaliset naapurikansat valmistivat lukuisia eri rahoja - yhden heimoa tai klaania tai asutusaluetta kohti - joita käytettiin pienellä alueella, venetolaiset löivät vuosisatojen ajan keskenään liittoutuneiden kaupunkien ja yhteisöjen eri rahapajoissa yhtä hopearahaa, jonka arvo oli vakaa ja pysyvä ja jonka käyttöaluetta oli paitsi Venetia et Histria myös valtaosa Manner-Eurooppaa: tämä on paljonpuhuva merkki venetolaisten halusta ja kyvystä hoitaa kansainvälistä - tai pikemminkin mantereenlaajuista tai mannertenvälistä - talous- ja rahajärjestelmää.
<P>
Venetolaiset liittyivät Rooman imperiumiin rauhanomaisesti ja tasa-arvoisesti, niin kuin Espanja ja Irlanti, Itävalta ja Suomi ovat liittyneet kasvavaan Euroopan unioniin ja tänään rahaliittoon, ja säilyttivät koko imperiumin ajan oman itsehallintonsa, kauppansa ja vaurautensa, joka jakautui yhä useamman kansan kesken.
<P>
Tuo kauppa ei tyrehtynyt koskaan kokonaan, ei edes hunnien ja goottien aikoihin, pikemminkin sen intensiivisyys, volyymi ja laatu kasvoivat vähän kerrallaan kiitos uuden pääkaupungin, Venetsian, jonne Veneton tasavaltalaiset ja federatiiviset toimielimet olivat keskittyneet.
<P>
Nykyinen Veneton tasavalta, joka ulottuu Sveitsistä Mustallemerelle, on silmissämme paitsi monirotuinen ja -kulttuurinen liittovaltio, joka on yli vuosituhannen ajan vaalinut kansalais- ja uskonnonvapautta ja hyvää hallintoa, myös koko Euroopan vakain tai vakauteen pyrkivin talous- ja rahajärjestelmä - Veneton rahan käytön kesto ja laajuus hakevat vertaistaan niin alueellisesti kuin ajassa mitattunakin - Zen-veljesten Atlantilta Välimerelle, silkkitien ja Marco Polon reitin varrella oleville kukoistaville maille ja markkinoille aina Persiaan asti ja vieläkin kauemmas.
<P>
Tänään, kun Euroopan unionissa kukoistavat jälleen monet Veneton instituutioiden parhaimmista tunnusmerkeistä, myös minulla on suuri kunnia antaa omalla äänelläni oma panokseni, venetolaisena ja eurooppalaisena, yhtenäisvaluutan konkreettiseen toteuttamiseen; valuutan, jonka voimme kaikki kokea demokraattisesti omaksemme, sillä se ei ole vain taloudellinen väline vaan itsessään suvaitsevaisuuden, vuoropuhelun, todellisen solidaarisuuden ja sivistyksen väline.

<SPEAKER ID=111 NAME="Marset Campos">
Yhtynyt vasemmisto on tuonut riittävästi julki kritiikkiään nykyistä sosiaalis-taloudellista mallia kohtaan, jota EU: ssa on kehitetty viime vuosien ajan noudattaen tiukasti Maastrichtin sopimuksessa määrättyjä valuutta-asioita koskevia ehtoja.
<P>
Samalla tavoin olemme kritisoineet voimakkaasti vakaussopimuksen sisältöä, joka tuo mukanaan suurempaa työttömyyttä ja vaarantaa hyvinvointivaltion.
<P>
Tarvitaan nimenomaan toisenlaista talouspolitiikkaa, joka pitää täystyöllisyyttä ja sosiaalista hyvinvointia keskeisimpinä kysymyksinä.
<P>
Nykyinen malli, johon euro perustuu, merkitsee markkinoiden valta-asemaa, joka vahingoittaa demokratiaa ja poliittista unionia.
<P>
Tällä hetkellä, kun arvioidaan vain sitä, mitkä maat täyttävät euron liittymisehdot, emme voi muuta kuin pidättäytyä äänestämästä, sillä meidän mielipiteemme on nimenomaan se, että euro, yhtenäisvaluutta, sellaisena kuin se on toteutettu, merkitsee työntekijöille epävarmuutta, kun taas yhtenäisvaluutta olisi pitänyt luoda toisenlaisten muuttujien perusteella, joita olisivat ohjanneet solidaarisuus, täystyöllisyys ja sosiaalinen hyvinvointi.

<SPEAKER ID=112 NAME="Martinez">
Näin, nyt se on tehty! Äänin 467 ääntä puolesta, 65 ääntä vastaan euron kannattajat päättivät 11 kansakunnan itsemurhasta.
<P>
Kaupunkivaltioiden Italian liira, tänne Brysseliin asti valtakuntansa ulottaneen Espanjan peseta, villien ponien Irlannin punta, Vasco da Gaman suuren Portugalin escudo, kaikki nämä valuutat, jotka ovat kansakuntien tiivistelmä, symboli ja identiteetti, on juuri poistettu.
<P>
Hyvät kollegat, kuunnelkaa, tuolla ulkona, istuntosalin edessä, ette voi olla kuulematta. Saksan armeijan orkesteri soittaa. Kuulette sen soittavan rumpuja, torvia kiinalaisissa hatuissa. Mitä he soittavat? Preussen Gloria -marssia. Ei mitään sen vähäisempää, paraatimarssia, Fredrik II: n Preussin marssia, juuri täällä, parlamentissa, 2. toukokuuta 1998 juhlistaakseen kansallisten valuuttojen kuolemaa ja euron syntymää.
<P>
Mitä vielä halutaan? Frankfurtin keskuspankki, paraatimarssi ja Saksan armeijan musiikki, Theo Waigelin määräämä talousarvion säännöstelysopimus, euro on yhtä kuin Saksan markan tekemä kymmenen valuutan, muun muassa frangin, rahataloudellinen "Anschlußin" kaltainen liittoutuma.
<P>
Täällä on unohdettu kaikki. Valuuttamme ovat muodostuneet tuhansien ja taas tuhansien terästehtaiden, hiilikaivosten tai tekstiilitehtaiden työntekijöiden uhrauksista Pas-de-Calais'sta tai Lorrainesta Asturiaan, kalastajien uhrauksista Bretagnesta Espanjan Galiciaan, Euroopan maanviljelijöiden työstä. Valuutta on kaikkea tätä. Kansojen verta ja sydän.
<P>
Valuutan poistaminen on kaiken tämän hien ja uhrauksen aikakauden poistamista ja kieltämistä. Siitä syystä ette saaneet tehdä sitä. Siitä syystä olette tehneet vääryyttä niin tekemällä. Olette ylittäneet toimivaltanne. Kansoilla on oikeus elää rahataloudellisesti itselleen. Mitä tahansa Euroopan parlamentti sitten ajattelee tai tekeekään.

<SPEAKER ID=113 NAME="Megahy">
Äänestän tätä ehdotusta vastaan ilmaistakseni vastalauseeni tästä harkitsemattomasta, epädemokraattisesta ja taloudellisesti tuhoisasta yhtenäisvaluuttahankkeesta.
<P>
Tiedän, että monet ihmiset ovat työskennelleet vuosia tämän valuuttaunionin toteuttamiseksi, ja heidän euforiansa on siis ymmärrettävää. Uskon kuitenkin myös, että lähitulevaisuudessa he muistelevat murheellisina tätä euforian tunnetta, aivan kuten Titanicin matkustajat varmaankin tekivät laivan upotessa Jäämereen.
<P>
Meille briteille on sanottu monta kertaa, että meidän olisi osallistuttava euroon ensimmäisessä aallossa, muuten me saattaisimme myöhästyä laivasta. Titanicin tapaus kuitenkin osoittaa, että on paras olla astumatta joihinkin laivoihin. Minun mielestäni tämä alus ei ole merikelpoinen, ja olen varma siitä, että edessä on jäävuoria. Aivan kuten Titanicissakin, juuri alempien kansien matkustajat kärsivät. Suurin osa tätä hanketta ajaneista ihmisistä, jotka eivät todella harkinneet asiaa tai käyneet aitoa demokraattista keskustelua, on turvassa pelastusveneissä, kun eurolaiva uppoaa. Juuri työtä tekevä väestö, työttömät ja yhteiskuntiemme kaikkein haavoittuvimmat ryhmät, kuten aina, saavat kärsiä, kun tämä vuotava alus katoaa taloudellisten realiteettien hyisiin vesiin.

<SPEAKER ID=114 NAME="Moreau">
Parlamentin juuri tekemä äänestys kahlitsee maidemme tulevaisuuden. Se ei avaa ruusuilla reunustettua tietä, vaan tien, joka on ansoitettu ja joka edellyttää uhrauksia kansoilta.
<P>
Euron aloittaminen leimaa nimittäin uutta vaihetta ääriliberaalissa Euroopassa, jolla on jo huolehdittavanaan lähes 18 miljoonaa työtöntä ja 57 miljoonaa köyhää. Lähentymisehdot ja vakaussopimuksessa, jonka täytäntöönpanoa on juuri ennakoitu, määrätyt rangaistusuhat asettavat (ja ovat jo asettaneet) kansallisille talousarvioille hyvin ankaria pakotteita. Vaihtokurssin ainutlaatuisuus johtaa valtaviin paineisiin palkkojen osalta, ja työntekijöiden riistämiseen, sääntelyn purkamisella ja joustavuudella.
<P>
Taloussodan Eurooppa, jota rahataloudelliset markkinat hallitsevat, vastustaa aina ja yhä vain enemmän edistysmielistä politiikkaa. Tätä Eurooppaa arvostelemme ja toimimme samalla toisenlaisen Euroopan hyväksi. Haluamme osallistua Euroopan rakentamisen uudelleensuuntaamiseen kohti sosiaalisuutta, yhteistyötä ja tasa-arvoisten ja täysivaltaisten kansakuntien yhteistä kehittämistä, Euroopan, jossa kulut ja tiedot jaetaan, maailmalle avoimen Euroopan, jonka suhteet perustuvat solidaarisuuteen ja keskinäisiin etuihin.
<P>
Lyhyesti sanottuna, Euroopan, joka kykenee vastaamaan 2000-luvun haasteisiin, joka pystyy asettamaan varoja työllisyyden ja syrjäytymisen vastaisen taistelun käyttöön, jonka huolena on yhteiskunnallisen lainsäädännön yhdenmukaistaminen ylöspäin, joka kykenee estämään selkkauksia ja takaamaan jokaisen maan turvallisuuden.
<P>
Tätä silmällä pitäen olemme päättäneet koota rivimme laajasti, esimerkiksi kyseenalaistaaksemme jälleen vakaussopimuksen ja korvataksemme sen kasvu- ja työllisyyssopimuksella, tai edelleen jotta keskuspankin asemaa ja tehtävää tarkistettaisiin; todellisen rahataloudellisen yhteistyön puolesta yhteisellä, mutta ei yhtenäisellä valuutalla, joka perustuisi kansallisille valuutoille ja jonka avulla voitaisiin kehittää työllisyyttä suosivia toimia, jotta sosiaaliseen yhteenkuuluvuuden edistämiseen myötävaikuttavalla julkishallinnolla olisi varaa yleistä etua palveleviin toimiinsa.
<P>
Tämä Eurooppa tarvitsee olemassaolonsa vuoksi kansojen mukaantuloa. Ensimmäiset suuret euromielenosoitukset on pidetty kahtena ensimmäisenä vuonna; ne osoittavat mahdollisuuden lisätä taistelun edellyttämää lähentymistä laman torjumiseksi, rahamarkkinoiden vapauttamiseksi kahleistaan, kansojen suunnattomia valtteja vastaavien vaihtoehtoisten ratkaisujen edistämiseksi. Sanalla sanoen, jotta Euroopan rakentaminen demokratisoituisi vihdoinkin.
<P>
Tarkoituksenamme on omistaa kaikki ponnistelumme tälle asialle, ja tämänpäiväisen äänestyksemme tavoitteena on toisenlaisen Euroopan rakentaminen.

<SPEAKER ID=115 NAME="Müller">
Olen kannattanut euron käyttöönottoa, koska olen syvästi vakuuttunut siitä, että tämä yhtenäisvalutta saattaa Euroopan kansalaiset lähemmäksi toisiaan, ja vieläpä nopeammin ja tehokkaammin kuin mikään hallitusten välinen konferenssi.
<P>
Tosin saksalaisena parlamentin jäsenenä olen pahoillani siitä, että euron käyttöönotosta, tästä vallankumouksellisesta projektista, päätettiin hallitusten välisessä konferenssissa eikä maassani järjestetty asiasta kansanäänestystä.
<P>
Tämä demokratiavaje on johtanut siihen, että meillä monille ihmisille on kerrottu aivan liian vähän euron hyvistä puolista. Myös Saksassa meillä olisi pitänyt olla rohkeutta tehdä laaja, varma ja tietoinen päätös tästä yhdentymisprosessista.
<P>
Kansalaiset Euroopassa kasvavat yhdessä Euroopan kanssa, kun he voivat kokea, että he ovat aktiivinen osa päätöksentekoa.
<P>
Toiseksi haluan korostaa, että tämä uusi valuutta ei saa kovin pian luottamusta osakseen, jos tätä yhteistä ja tulevaisuudessa myös laajentunutta Eurooppaa ei pidetä tasapainossa. Tasapaino merkitsee kuitenkin tässä yhteydessä ennen kaikkea sitä, että vakautta ei saavuteta yksinomaan rahan arvon vakaudella vaan taistelemalla yhtä sitoutuneesti myös sosiaalisen vakauden puolesta.
<P>
Siksi euron käyttöönotto ei ole pelkästään jokin päätepiste visiossa Euroopan politiikasta vaan aivan päinvastoin lähtökohta laajemmalle Euroopalle, laajemmalle yhdentymiselle, talouspolitiikkojen tehokkaammalle yhteensovittamiselle ja kansalaisten sosiaalisten perusoikeuksien vahvistamiselle Euroopassa.

<SPEAKER ID=116 NAME="Nicholson">
Päätös yhtenäisvaluutan toteuttamisesta on ennenaikainen ja sitä on ajettu väkisin pikemminkin poliittisista syistä kuin EU: n talouskasvun ja alemman työttömyystason takia.
<P>
Olen huolissani siitä, millainen vaikutus tällä ennenaikaisella päätöksellä on niihin ihmisiin Pohjois-Irlannissa, joita edustan. Kun Maastrichtin kriteerit on sivuutettu joidenkin kohdalla näistä 11 maasta, erityisesti Belgian ja Italian kohdalla, koko eurohanke saa alkunsa hyvin huteralta pohjalta. Euron käyttöönotolla on yhtä paljon vaikutuksia niihin maihin, jotka jäävät hankkeen ulkopuolelle, kuin niihin, jotka ovat mukana ensimmäisessä aallossa. Vaalipiirini on Yhdistyneen kuningaskunnan ainoa osa, jolla on yhteinen maaraja osallistujamaan kanssa. Olen siksi erittäin huolissani siitä, että Belgian ja Italian epäilemättä kielteisellä vaikutuksella tähän hankkeeseen on seurauksia alueeni talouteen.
<P>
Olen tyytyväinen siitä, että Yhdistyneen kuningaskunnan hallitus on vastuullisesti päättänyt olla menemättä ensimmäiseen aaltoon. Eurohanke saattaa pilata EU: n menestyksen. Yhdistyneen kuningaskunnan hallitus on viisaasti päättänyt olla syöksemättä brittejä tuntemattomaan.

<SPEAKER ID=117 NAME="Newens">
Olen kannattanut Euroopan yhtenäisvaluuttaa, jotta tavaroita voitaisiin ostaa samaan hintaan kaikkialla Euroopan unionissa, jotta päästäisiin eroon rahanvaihtokuluista harjoitettaessa liiketoimia jäsenvaltioissa ja jotta edistettäisiin kauppaa. Yhtenäisvaluutan myötä keinottelijoilla ei olisi enää mahdollisuutta iskeä kansallisiin valuuttoihin ja kääriä suuria voittoja tavallisten kansalaisten kustannuksella, kuten aiemmin on käynyt.
<P>
Kuitenkin kaikkein haavoittuvimpien väestönosien suojelua koskevat määräykset on vakavasti laiminlyöty nykyisissä ehdotuksissa.
<P>
Työpaikat ovat mielestäni yhtä tärkeä asia kuin hintojen vakaus. Julkisia menoja koskevat rajoitukset ja talousarvioille asetettu tiukka katto kuitenkin vievät jäsenvaltioilta rahapoliittiset keinot auttaa vähemmän kilpailukykyisiä alueita, joilla menetetään työpaikkoja ja sijoituksia.
<P>
Voimme nähdä, miten työttömyys on paisunut Saksassa etenkin vähemmän kilpailukykyisillä alueilla Saksojen yhdistymisen ja yhteisen saksalaisen valuutan käyttöönoton jälkeen.
<P>
On tehtävä paljon enemmän kasvavan työttömyyden ja köyhyyden torjumiseksi, ja pidättäydyin äänestämästä ilmaistakseni syvän pettymykseni tähän tulokseen.

<SPEAKER ID=118 NAME="Olsson">
Aina 1950-luvulta asti Euroopan yhdentymisen tärkeimpänä tavoitteena on ollut asteittainen Euroopan maiden yhä tiiviimpi yhteenliittyminen.
<P>
Se, että me nyt päätämme yhtenäisvaluutasta ja talous- ja rahaliitosta, on eräs tämän prosessin suurimmista ja tärkeimmistä päätöksistä. EMU antaa täten tärkeää tukea rauhanprojektille ja vahvistaa Euroopan unionin työtä Itä- ja Keski-Eurooppaan laajentumisen yhteydessä. Päätös tekee Euroopasta yhtenäisen, yksimielisen ja voimakkaan toimijan maailmantaloudessa.
<P>
EMU-keskustelun aikana olen Ruotsissa ja puolueessani itsepintaisesti väittänyt, että Ruotsin pitäisi jakaa tähän yhteistyöhön liittyvä vastuu ja siitä saatavat edut. Olen myös vakuuttunut siitä, että Ruotsi, tietyn miettimisajan jälkeen, osallistuu tähän historialliseen projektiin.
<P>
Erityisesti näistä syistä on mielestäni tärkeää äänestää yhtenäisvaluutan käyttöön ottamisen puolesta ja osoittaa täten, että olen vakuuttunut eurooppalaisesta yhteistyöstä.

<SPEAKER ID=119 NAME="Orlando">
Se, että rahaliitto on suuri yhteinen koti eikä keskeneräinen kuin Baabelin torni, on kiinni meistä, kansoista ja valtioista, Euroopan parlamentista. Toki myös euroon liittyy valoa ja varjoa: tämä pätee paitsi niihin asioihin, jotka päättyvät huonosti, myös hyvin päättyviin asioihin, kunnianhimoisiin hankkeisiin. Sanomme "kyllä" rahatalouden yhdentymiselle, mutta heti sen jälkeen myös oikeusasioita, puolustusjärjestelmää, taloudellista kehitystä ja ympäristöä sekä - ennen kaikkea - sosiaalialaa ja työmarkkinoita koskevalle yhdentymiselle.
<P>
Kaksi myönteistä huomautusta: Portugalin, Espanjan, Italian ja Ranskan osallistuminen alusta alkaen rahaliittoon on johdonmukaista ja konkreettista jatkoa vaatimukselle rakentaa yksi Eurooppa, johon kuuluu yhtä lailla Keski-Eurooppa kuin Välimerikin. Italian osallistuminen alusta alkaen on tukahduttanut separatistiset pyrkimykset estäen sen, että rikas pohjoisosa voisi asettua tukemaan separatistisia aatteita vahingoittaakseen etelää, jonka "syytä" tuon yhdentymisen estyminen olisi ollut.
<P>
Nyt kun yksi ja yhtenäinen Italia on osa eurooppalaista järjestelmää, eri alueet voivat rauhassa kulkea omaa tietään - niin kuin niiden pitääkin tehdä, mielikuvitusta käyttäen: juuri tätä odotan Sisilialta ja Sardinialta, ja toivon, että ymmärrämme tämän niillä alueilla ja saarilla, joita minulla on kunnia edustaa Euroopan parlamentissa.
<P>
Palermossa järjestetään kesäkuussa 27: n Euroopan sekä Afrikan ja Aasian rannikon maan ulkoministerin Euro-Välimerikokous; kokoukseen myötavaikuttavat kaikki ne vahvuudet ja mahdollisuudet sekä kaikki ne turvatekijät, joita liittyy Italian osallistumiseen rahaliittoon.

<SPEAKER ID=120 NAME="Pailler">
Olen jo kauan sitten valinnut Euroopan, työllisyyden ja yhteiskunnallisen kehityksen Euroopan, demokraattisen, kansoja lähellä olevan ja kansallisia kulttuureja kunnioittavan Euroopan, Euroopan, joka pystyy vastustamaan Amerikan johtoasemaa.
<P>
Vastustin Maastrichtin sopimusta, jonka ytimenä oli yhtenäisvaluutta, koska olin sitä mieltä, ettei se voinut vastata tähän käsitykseen Euroopasta. Eurooppa, jota sen jälkeen on rakennettu, vahvistaa pelkoni oikeiksi.
<P>
Vaikka yhteiskunnallista alaa koskevat julistukset ja päätöslauselmat eivät olekaan vailla merkitystä, ne eivät ole todellisuudessa oikoneet Euroopan rakentamisen raskaita ääriliberalistisia pyrkimyksiä.
<P>
Yhtenäisvaluutta on yhtä aikaa päätepiste ja uusi lähtöpiste heikoille kovemman ja vahvoille hyvin suosiolliselle Euroopan unionille.
<P>
Yhteistyön suosimisen sijasta se kiihdyttää maiden, alueiden, kansojen välistä kilpailua. Annan puheenvuoron herra Tietmeyerille, Saksan keskuspankin pääjohtajalle, joka on yksi euron pääarkkitehdeista: "Nykyisin panoksena on luoda suotuisat edellytykset kestävälle kasvulle ja sijoittajien luottamukselle; on siis valvottava julkisia talousarvioita, alennettava maksu- ja verotustasoa, kunnes se saavuttaa siedettävän tason pitkällä aikavälillä, uudistettava sosiaaliturvajärjestelmiä, purettava työmarkkinoiden joustamattomuus, jolloin uusi kasvuvaihe saavutetaan uudelleen vain, jos ponnistelemme työmarkkinoiden joustavuuden hyväksi."
<P>
Euro kahlitsee jäsenvaltioiden talous- ja yhteiskuntapolitiikat - mitä Saksa halusi vielä lisätä eilisen Ecofin-neuvoston niin sanotulla Waigelin julistuksella - ilman todellista demokraattista valvontaa, sen enempää kansallisten parlamenttien kuin Euroopan parlamentinkaan taholta.
<P>
Tällainen yhtenäisvaluuttaan ja sen vakaussopimukseen perustuva Eurooppa muodostaa huomattavan esteen uusille vaiheille vasemmistohallituksen puolesta äänestäneiden ranskalaisten haluamissa muutoksissa ja estää kaiken todellisen muutoksenhalun.
<P>
Näistä kaikista syistä äänestin euroa vastaan.
<P>
Kuten sosiologi Pierre Bourdieu hiljattain korosti: "On valittava markkinoiden luottamuksen ja kansan luottamuksen välillä. Politiikalla, jonka tarkoituksena on säilyttää markkinoiden luottamus, menetetään kansan luottamus." Pidän puolestani tärkeämpänä kansan luottamusta ja sitä, että kansaan voi luottaa, koska mielestäni taistelu ei ole ohi. Euron täytäntöönpanoon liittyvien pakotteiden koveneminen voi johtaa kansat asettamaan Euroopan rakentamiselle muita vaatimuksia, muita suuntauksia.
<P>
Tarkoituksenani on jatkaa tiedotus- ja selitystyötä myötävaikuttaakseni taistelujen kehittämiseen ja yhteensovittamiseen Euroopan tasolla ja pitää tavoitteena työllisyyden, kulttuurin, yhteiskunnallisen kehityksen ja demokratian asettamista Euroopan rakentamisen keskipisteeseen.

<SPEAKER ID=121 LANGUAGE="EL" NAME="Papayannakis">
Tämänpäiväinen poikkeuksellinen menettely päättää luvun, joka alkoi Maastrichtin sopimuksesta. Valuuttayhdentymistä ei vielä saateta loppuun, vaan se on täysi vasta sitten, kun Euroopan unionin kaikki jäsenvaltiot kuuluvat EMUun, ja haluan lisätä, että minua ilahduttaa, että Ecofin-neuvosto ilmoittaa vakaumuksensa ja toiveensa, että myös oma maani voi tulla EMUun 1.1.2001 samoilla ehdoilla kuin ne 11 maata, jotka jo onnistuivat liittymään siihen ja ottavat euron käyttöön.
<P>
Joka tapauksessa jo euron luomisella on historiallinen merkitys. Se merkitsee yhtenäisten sisämarkkinoiden lopullista täytäntöönpanoa, jota se palvelee ja edistää. Se avaa todella merkittäviä mahdollisuuksia Euroopan päättäväiselle ja ratkaisevalle roolille maailmassa, eikä pelkästään taloudessa ja markkinoilla. Vielä merkittävämpää on, että euro tarkoittaa selkeää ja konkreettista poliittista tahdonosoitusta suhteessa asioiden luonnolliseen kulkuun taloudessa ja markkinoilla! Se osoittaa, miten suuri voi olla Euroopan poliittisen tahdon laajuus, kun se on olemassa ja sitä noudatetaan johdonmukaisesti ja kurinalaisesti.
<P>
Toivon, että tällaista tahtoa osoitettaisiin myös kamppailussa työttömyyttä ja yhteiskunnallista syrjäytymistä vastaan, kestävän kehityksen edistämisessä ja luonnollisesti myös tiellä kohti Euroopan unionin institutionaalista ja poliittista yhdentymistä liittovaltion pohjalta.
<P>
Nyt meillä on perustyökalu, eli euro. Päättäkäämme siis käyttää sitä tällaisiin tavoitteisiin. Tämän analyysin pohjalta, näiden toiveiden ja tavoitteiden pohjalta, jotka ovat aina eurooppalaisen radikaalin ja ekologisen vasemmiston tavoitteita, annan ääneni ehdotukselle käynnistää euro.

<SPEAKER ID=122 NAME="Pinel">
Euroopan liittovaltion hartaimmat kannattajat esittävät talous- ja rahaliittoa ihmelääkkeenä, ylistävät sen hyvää tekeviä vaikutuksia kaikissa mahdollisissa ja mahdottomissa yhteyksissä ja väittävät mielellään, että euro suosii suurempaa taloudellista ja sosiaalista yhteenkuuluvuutta tai että se myötävaikuttaa työttömyyden vastaiseen taisteluun, vaikka kansleri Kohl on ilmoittanut selvästi, että "euro ei luo työpaikkoja" .
<P>
Todellisuudessa EMU pahentaa keskisen Euroopan vauraiden alueiden (Benelux-maat, Pariisin allas, Reinin ja Rhônen laaksot, Pohjois-Italia) ja maantietellisen syrjäytyneisyyden haittaamien reuna-alueiden (Suomi, Mezzogiornoksi kutsuttu alue Etelä-Italiassa, Italian ja Espanjan eteläosat), mutta myös harvimpaan asutettujen maaseutualueiden välistä epätasapainoa.
<P>
Markkinoiden laajenemista seuraa teollista erikoistumista jokaisella alueella ja jokaisessa kaupungissa. Jokainen alue ja kaupunki yrittää selvitä tilanteesta ehjin nahoin. Jos nykyaikaisesta infrastruktuurista hyötyvät alueet voivatkin toivoa selviytyvänsä, Euroopan taloudellisesta keskustasta kaikkein kauimpana sijaitsevien alueiden, maaseutualueiden, on sitä vastoin syytä pelätä talous- ja rahaliittoa. Nimittäin näiden viimeksi mainittujen, väestömäärältään pienempien alueiden markkinat eivät ole niin merkittävät ja näin ollen suurteollisuus ei kiinnitä niihin huomiota, varsinkaan kun kuljetuskulut ovat korkeammat. On syytä pelätä, että ympäristö kärsii tästä epätasapainosta.
<P>
Rakennerahastojen avulla voi toki parantaa haavoja; tyytymättömyyttä rauhoitetaan yhteisön mannalla. Kuitenkin professori Rosan kaltaisten erinomaisten taloustieteilijöiden mukaan, vaikka rakennerahastoja käytettäisiinkin tehokkaasti, mikä ei todellakaan nykyään ole tilanne, ne eivät voi "sen enempää lieventää paikallisia eroja kuin Milanon antama apu on pystynyt ratkaisemaan Mezzogiornon alueen ongelmia" .
<P>
Jälleen kerran on osoitettu, että yhtenäisvaluutan Eurooppa on itsekkyyden Eurooppa, jossa heikoimmat tuomitaan pelkän kourallisen vuoksi.

<SPEAKER ID=123 NAME="Des Places">
Täällä kuten muuallakin on soveliasta olla tyytyväinen euron luomiseen. Todellisuudessa on kuitenkin vielä monta ongelmaa ja yhtenäisvaluutan puolestapuhujat salaavat mielellään euron kielteiset seuraukset erityisesti Euroopan maanviljelylle.
<P>
Ensimmäinen väärä peruste euron puolesta: hintojen vakaus. Haluan ensinnäkin muistuttaa, kuten sanoin ja kirjoitin maataloushintoja koskevassa mietinnössäni, joka esitetään täysistunnossa kesäkuussa, että hinnat ja maatalouskorvaukset ilmoitetaan vihreissä ecuissa. Meille selitetään kuitenkin, että yksi euro vastaa yhtä ecua. Tuleeko vihreää euroa ollenkaan? Komissio ei vastaa. Tuleeko sen sijaan korvauskerrointa? Komissio ei vastaa, ellei oteta huomioon, että se maksaisi yhteisön talousarviolle 400 miljoonaa ecua jokaista vihreän ecun ja euron välistä erotusprosenttia kohden. Nykyinen keskimääräinen erotus vihreän ecun ja euron pariteetin välillä on 2, 5 %. Yksinkertainen kertolasku osoittaa, että euron täytäntöönpano maksaisi Euroopan maanviljelylle miljardi ecua eli yli 6 miljardia frangia. Eikä kukaan puhu tästä mitään, eivät maanviljelyksestä vastaavat poliitikot eivätkä maatalouden ammattijärjestöt. Euro on siis epäedullinen maanviljelijöiden hinnoille ja tuloille.
<P>
Toinen väärä peruste euron puolesta: maatalouteen ja rahatalouteen liittyvien toimien poistaminen. 20. ja 21. huhtikuuta pidetyssä viimekertaisessa ministerineuvostossahan hyväksyttiin määräenemmistöllä tarkistus asetukseen n: o 724/97, joka määrää toimista ja korvauksista sellaisten valuutanvaihtelujen vuoksi, jotka saattaisivat vaikuttaa maanviljelijöiden tuloihin, ja tämä koskisi tietysti euron ulkopuolella olevia jäsenvaltioita. Maatalouteen ja rahatalouteen liittyvät toimet koskevat siis edelleen maita, jotka ovat niin sanotusti "ulkopuolella" . Brittiläiset maanviljelijät saavat "turvaverkon" , vaikka heidän hallituksensa ja Yhdistyneen kuningaskunnan monet euroedustajat vastustavat edelleen raivokkaasti YMP: tä eivätkä pyri muuhun kuin nitistämään lopullisesti yhteisön edun kaupan maailmanlaajuistumisen hyväksi. Maatalouteen ja rahatalouteen liittyviä toimia jatketaan siis, päinvastoin kuin euron suuret ajattelijat olivat sanoneet meille.
<P>
Kolmas väärä peruste euron puolesta: vastapaino dollarille. Kuten OECD: n viimeisin selonteko maailman maanviljelysnäkymistä osoittaa, Euroopan unionin markkinaosuus maailmanlaajuisessa vilja-, maito- ja lihatuotteiden viennissä vain kasvaa kasvamistaan. Tiedämme kaikki, että maailmanlaajuiset hinnat ilmoitetaan ja ilmoitetaan vastedeskin dollareissa. Chicagon termiinikauppa säilyy ja säilyy vastedeskin. Ecu oli valuuttakori, jonka kaikki valuutat eivät reagoineet samalla tavalla dollarin vaihteluihin. Ecu oli siis jollakin lailla vakaa. Mitä euroon tulee, se vaihtelee paljon merkittävämmin. Muistutan, että palautuksien arvo laaditaan kahden viikon jaksoille. Eurooppalaisten viejien on siis toimintaansa jatkaakseen pelattava pokeria ja todellisuudessa keinoteltava. Komission vastuuhenkilöt eivät ota tätä riskiä; he osoittivat sen meille hiljattain vientitodistusten osalta. Siitä tuleekin Euroopan vientiä merkittävästi jarruttava tekijä. Jotkut näkevät näissä vaikeuksissa mahdollisuuden hylätä määräaikaisesti palautuksien ja ottojen varsinaisen periaatteen. Eurooppalaiset kurssit mukautuvat siis maailmanlaajuisiin kursseihin ja yhteisön etu poistetaan kokonaan.
<P>
Neljäs väärä peruste euron puolesta: jäsenvaltioiden välisten kilpailun vääristymien rajoittaminen. Komissaari de Silguy tarkensi Euroopan parlamentin talous- ja raha-asioita sekä teollisuuspolitiikkaa käsittelevässä valiokunnassa 30. huhtikuuta pitämässään puheenvuorossa: "Esimerkiksi, paitsi jos tämä aiheuttaa merkittävää työttömyyttä, ne euron käyttöönottoon osallistuvat valtiot, joissa palkat ovat keskimääräistä alhaisemmat, eivät voi toivoa välitöntä mukautumista rikkaimmissa valtioissa maksettujen palkkojen tasolle: työ on ensin saatava tuottavammaksi." Tätä ranskalaiset hedelmien ja vihannesten tuottajat arvostavat. Espanjalaiset mansikat voivat siis edelleen syrjäyttää ranskalaisen tuotannon. Oli miten oli, erikoistunut työvoimaa käyttävä maanviljely siirtyy entistä enemmän jäsenvaltioihin, joissa palkkataso on alhaisin. Komissaari de Silguy unohtaa nimittäin, että työn tuottavuudella makroekonomisena käsitteenä ei ole samaa arvoa kuin työn tuottavuuden alakohtaisella analyysilla.
<P>
Näiden väärien perusteiden lisäksi yhdyn tietysti ryhmäni kollegoiden kaikkiin puheenvuoroihin ja äänestän euron täytäntöönpanoa vastaan. Eurooppalaiset ja ranskalaiset maanviljelijät huomaavat piakkoin, että euro on todellisuudessa keino tuhota yhteinen maatalouspolitiikka, joka on tähän mennessä ainoa toimiva yhteinen politiikka.

<SPEAKER ID=124 NAME="Reding">
Talous- ja rahaliiton Euroopan täytyy olla myös kansalaisten Eurooppa!
<P>
Vaikka nimitystä "historiallinen" käytetään nykyään paljon väärin, se sopii kuitenkin kuvaamaan tämän viikonlopun tapahtumia. 20 muutoksen vuoden jälkeen nyt annettiin lopullinen lähtölaukaus yhtenäisvaluutalle, eurolle. Se, mitä usein on parjattu hullujen touhuksi tai harhakuvitelmaksi, käy nyt toteen.
<P>
Pieni Luxemburg on aina kannattanut ja vaatinut yhtenäisvaluuttaa. Jo varhain huomattiin ne rahoitustekniset ja talouspoliittiset edut, joita osallistuminen suureen, yhteiseen eurooppalaiseen valuuttaan toisi. Entinen luxemburgilainen pääministeri Pierre Werner laati jo 1969 (niin sanotussa Werner-suunnitelmassa) kaikki ne perustekijät, jotka nykyään muodostavat yhtenäisvaluutan perustan.
<P>
Luxemburgin talous hyötyy eurosta: meidän pääosin vientiin suuntautuville yrityksillemme uusi valuutan vakaus merkitsee pienempiä rahoitusriskejä ja siten säästöjä, jotka parantavat kilpailukykyä. Pitemmällä aikavälillä tällä kehityksellä on varmasti myönteinen vaikutus työllisyyteen.
<P>
Koska Luxemburg on suhteellisen pieni, luxemburgilaisten kuluttajien täytyy jatkuvasti tulla toimeen muiden valuuttojen kanssa ja siten myös kaupan kustannusten ja hintojen vertailuun liittyvien ongelmien kanssa. Euron ansiosta nämä ongelmat poistuvat: ei ole enää rasittavia vaihtokustannuksia, hintojen vertailu on avoimempaa. Lisäksi voimme olla ylpeitä siitä, että olemme ainoa maa, joka on saavuttanut kaupan ja kuluttajansuojan välisen sopimuksen, joka takaa selvän ja asianmukaisensiirtymäkauden: ei ole piiloon pantuja hinnankorotuksia, hinnat merkitään sekä euroina että Luxemburgin frangeina.
<P>
Näiden käyttöönottoon liittyvien käytännöllisten näkökulmien lisäksi ei saa kuitenkaan kadottaa näköpiiristä poliittisia tavoitteita ja seurauksia. Euro on suuri askel kohti "eurooppalaisten kansojen yhä tiiviimpää yhteenliittymää" : yhteinen raha on tunteiden syventymisen ja yhteenkuuluvuudentunteen vahva symboli Euroopassa. Tätä suhteiden syventymistä tapahtuu myös jäsenvaltioiden välillä: talous- ja rahaliitto tuo yhteisten poliittisten päätösten välttämättömyyden todella esiin.
<P>
Tästä syystä on myös toivottavaa, että kaikki EU-valtiot liittyvät talous- ja rahaliittoon ennemmin tai myöhemmin, jotta ne voivat olla mukana tässä yhteenkasvamisen prosessissa: euro tekee sitä paitsi Euroopasta peruuttamattoman ja merkitsee siten turvallisuustakuuta tuleville sukupolville.
<P>
Lopuksi on vielä toivottava, että rahoituksellisella ja taloudellisella yhteistyöllä on myös sosiaalipoliittinen vastineensa, jotta talous- ja rahaliiton Euroopasta tulee myös kansalaisten Eurooppa.

<SPEAKER ID=125 NAME="De Rose">
Toivokaamme, että tämä päivä jää historiaan "historiallisena" !
<P>
Neuvosto, komissio ja Euroopan parlamentti sopivat omituisten ehtojen soveltamisesta kummallisella tavalla salaten niistä joitakin; tässä kuluu paljon mustetta.
<P>
Lopputulos:
<P>
11 valtiota 15: n sijasta, se on puolittainen tappio; rahaliitosta ei olla yksimielisiä...-vihamielisesti tai alistuneesti suhtautuvat yleiset mielipiteet.En voi siis kuin vastustaa tätä ennenaikaista päätöstä, joka ei ole viime hetkeen asti toiminut todella demokraattisen prosessin mukaisesti.
<P>
Propagandatulvien avulla on uskoteltu, että eurosta kuten "vanukkaastakin on todisteena se, että sitä syödään" .
<P>
Nyt on varottava sitä, ettei rahataloudellinen prosessi imaise kaikkea mukaansa ja riistä valtioilta taloudellista liikkumavaraa, mitä ne eivät enää voi perustella kansalaisille, jotka ovat suostuneet lukuisiin ponnistuksiin jatkuvasti siirretyn oletetun hyödyn vuoksi.
<P>
Euroopan suurin ongelma on nykyään työttömyys - 20 miljoonaa kansalaista odottaa työtä - se ei ole kohtalon sanelemaa, kun Yhdysvallat ilmoittaa samanaikaisesti työttömien määrän laskeneen 5 %. Oliko järkevää syrjäyttää työllisyys ehdoista?
<P>
Poliitikkojen tyytyväisyydenaiheiden pitäisi olla samoja kuin kansojenkin.

<SPEAKER ID=126 NAME="Seppänen">
Euro on poliittinen raha, jolle on huonot taloudelliset perusteet. Se on tärkeä ja peruuttamattomaksi sanottu askel EU: n liittovaltioitumisen suuntaan. Kun EMU johtaa poliittisen unionin syvenemiseen, se johtaa EU: n liittovaltionomaisten rakenteiden vahvistumiseen. EMUa seuraavat väistämättömästi institutionaalinen uudistus (jäsenmaiden veto-oikeuden poistaminen ja määräenemmistöpäätösten lisääntyminen) sekä yhteinen ulko- ja turvallisuuspolitiikka, joka tuo sotilaallisesti sitoutumattomille maille kenties ylitsepääsemättömiä NATO-jäsenyyspaineita.
<P>
Useimmat EMUun valittavat maat eivät täytä aidosti Maastrichtin sopimuksen lähentymiskriteerejä. Eri maiden parlamenttien ratifioimille kriteereille tehdään poliittista väkivaltaa, kun euro otetaan käyttöön luonnottoman nopeassa aikataulussa ennen kuin sille on taloudelliset edellytykset.
<P>
Maastrichtin sopimuksen mukaan rahapolitiikka siirtyy yhteisön määräysvaltaan, mutta myös Dublinin vakaus - eli kurisopimus on tärkeä osa EMU-prosessia. Se kaventaa eri maiden taloudellista itsenäisyyttä ja vie niiden käytöstä niiden oman finanssipolitiikan välineistöä. EU: n talouspolitiikkaa hallitsevat suurten jäsenmaiden suhdannekierron ongelmat.
<P>
Jotta yhteisen rahan käyttöönotto olisi perusteltua erilaisissa maissa, maat pitää yhdenmukaistaa ja samanlaistaa. Se johtaa väistämättömästi Euroopan deflatoimiseen ja sitä kautta massatyöttömyyden jatkumiseen. Vaikka peruuttamattomat valuuttakurssit olisivat EMUn syntyhetkellä oikeat ja valuutta vakaa, eri maiden erilaisen historian ja erilaisten rakenteiden takia euron käyttöönotto saattaa aiheuttaa suuria ongelmia. Nimenomaan maiden erilaisuuden takia EMUn edut ja haitat jakautuvat epätasaisesti.
<P>
EMUa hallinnoi Euroopan keskuspankki, jota hallinnoidaan epädemokraattisesti ja epäparlamentaarisesti. EKP edustaa pitkää taka-askelta poliittisen demokratian kehittämisessä. Siihen liittyy markkinoiden pyhittäminen ja peruuttamaton vallansiirto poliitikoilta niin sanotuille markkinavoimille.
<P>
EMUlle ei ole hyviä kansantaloustieteellisiä perusteita. Koskaan aikaisemmin ei ole tehty poliittista ratkaisua, jossa otetaan käyttöön poliittinen raha ilman vastaavia poliittisia päätöksenteko-, valvonta- ja vastuuelimiä.
<P>
Nyt ei olla rakentamassa valtioliittoa eli itsenäisten valtioiden Eurooppaa vaan liittovaltiota: poliittista unionia ylikansallisine päätöksentekoelimineen. Sillä tavalla yksittäiset jäsenmaat pakotetaan muiden päätöksin ottamaan käyttöön sellaisia uusia taloudellis-poliittisia joustoja, jotka ovat ammattiyhdistysliikkeen ja pohjoismaisen hyvinvointimallin näkökulmasta mitä todennäköisimmin kestämättömiä.
<P>
Pohjoismaille EMU merkitsee lisää sosiaalista eriarvoisuutta ja myös lisää sukupuolten välistä epätasa-arvoa.

<SPEAKER ID=127 NAME="Sornosa Martínez">
Olen samaa mieltä Uuden vasemmistopuolueen kannasta, joka puoltaa ehdotusta yhtenäisvaluuttaan liittyvistä maista.
<P>
Olen sitä mieltä, että yhtenäisvaluutan käyttöönotto avaa uuden näkökulman Euroopan rakentamiseen, joka toteutuu yhtenäismarkkinoita lujittamalla, mutta joka vaatii puolestaan myös taloudellisia toimia, jotka pitävät sisällään työllisyyspolitiikkoja ja verotusta yhdenmukaistavia politiikkoja, unohtamatta kuitenkaan, että tavoitteena on solidaarinen ja monimuotoinen Eurooppa.
<P>
Äänestän puolesta, koska olen sitä mieltä, että vedoten yhteisvastuuseen päätöksenteossa minä voin edelleen vaatia tasapuolista veropolitiikkaa, jolla suojellaan yhteisön säännöstöä ja erityisesti hyvinvointivaltiota, ja jatkaa tästä hetkestä lähtien työskentelyä poliittisen unionin hyväksi.

<SPEAKER ID=128 NAME="Souchet">
Olemme täällä päästäksemme historiankirjoihin.
<P>
Väkinäisestä hyvänolontunteesta ja euron ympärille ilmestyneistä propagandatulvista huolimatta meitä on muutamia, vähemmistö, jotka emme halua antaa yleisessä suopeassa ilmapiirissä sen toteutua, mitä pidämme suurena poliittisena virheenä kansakuntiamme ja Eurooppaa kohtaan, millaisena myös kansamme sen kokevat.
<P>
Yhtenäisvaluutan osalta kuulee vedottavan vastustamattomaan ja peruuttamattomaan "historian kulkuun" , jota olisi turha vastustella. Varokaamme utopioita: meillä ei ole verukkeita, tiedämme, mihin ne johtavat.
<P>
Kun ollaan tekemisissä, kuten on tilanne 11: n tai 15 jäsenvaltion Euroopassa, sitäkin suuremmalla syyllä tulevaisuudessa suuressa Manner-Euroopassa, erilaisten yhteiskuntien ja epäyhtenäisten talouksien muodostaman kokonaisuuden kanssa, keinotekoiseksi litistetyn yhtenäisvaluutan määrääminen on jännitteitä ja selkkauksia aiheuttava tekijä, kun eri valuuttojen väliset kurssivaihtelut ovat rauhaa edistävä tekijä.
<P>
Eikö lähihistoria ole opettanut meille, että keinotekoisten rakennelmien kohtalona on sortua?
<P>
Jopa ne, joiden diplomaattinen kokemus on rajallinen, tietävät, että kurssivaihtelut ovat puolueeton ja kasvoton hallinnon osoitin, jonka avulla selkkauksien kiihkoa voidaan vähentää, kun taas keskusviranomaisen valinnat, määräykset ja syrjintä korostavat ja lietsovat selkkauksia.
<P>
Kuinka kansakunnat ja kansat, jotka ovat edelleen yhtä erilaisia, yhtä kiintyneitä identiteettinsä kunnioittamiseen kuin meilläkin ollaan, erityisesti keskiluokassa ja kansankerroksessa, reagoivat vakaussopimuksessa määrättyihin rangaistusmekanismeihin? Kuinka kansamme reagoivat oikeudenpäätöksiin, tuomioihin, rangaistuksiin, poissulkemisiin, jotka saavat henkilökohtaisen sävyn ja jotka kyseenalaistavat suoraan kansojen tahtonsa toteuttamiseen valitsemien hallitusten hallinnon? Kuinka he reagoivat näihin määräyksiin, jotka tulevat keskitetyiltä ja tunnistettavilta elimiltä, joihin väestö ei samastu: Ecofin-neuvostolta ja erityisesti täysivaltaiselta Euroopan keskuspankilta? Eivätkö he pidä niitä sietämättömänä asioihinsa puuttumisena?
<P>
Kun taloudellinen, sosiaalinen ja kulttuurinen käyttäytyminen ei ole samanlaista, vaihtokurssista tulee korvaamaton paikallisen kriisin kokonaiselle maantieteelliselle alueelle leviämisen estävä venttiili. Eikö yhtenäisvaluutan jäykkyys päinvastoin helpota paikallisten kriisien leviämistä siinä määrin, että koko Euroopan vakaus vaaraantuu merkittävän kriisin yhteydessä?
<P>
On joka tapauksessa vaikea nähdä, miten tällaiset jännitykset olisivat voitettavissa ilman täydellisesti yhteen liittynyttä eurooppalaista valtiota, jollaista ei suinkaan ole. On sitä vastoin helppo havaita, kuinka hädin tuskin löydetyn yhtenäisyyden hajoaminen ja erityisesti Ranskan ja Saksan välisten unohdettujen kaunojen herääminen voisivat olla peräisin näistä jännityksistä. Pilaako euro Ranskan ja Saksan väliset suhteet tulevien vuosien aikana?
<P>
Ei ole hyvä merkki, että EKP: n historia alkaa katkeralla kiistalla sen pääjohtajuudesta. Mitä sitten seuraa, kun erimielisyydet eivät enää koske ajattelutavaltaan samanlaisia ihmisiä, vaan erityislaatuisten talouksien elinvoimaa säätelevien korkokantojen määräämistä?
<P>
Miksi haluttaisiin hetkellä, jona kansakunnat ovat juuri vapautuneet blokeista, jotka olivat yrittäneet niiden hajauttamista, kaikin voimin luoda euroalueen avulla herra Moscovicin Aix-la-Chapellessa esittämän muotoilun mukaan "uudenlainen maailmanvalta" , uusi blokki, toisin sanoen uusi jakautumista ja yhteentörmäystä edistävä tekijä Euroopassa? Delorsin mietintö aloitti suoraan yhtenäisvaluutan kierteen, ennen Berliinin muurin murtumista, ajatusmaailmassa, johon vielä kuului blokkeja. Sen sijaan, että euro kuvastaisi uutta Neuvostoliiton jälkeistä Eurooppaa, se symboloi päinvastoin ylimpänä Euroopan rakentamista, joka on alkanut kylmän sodan aikana ja joka ei ole osannut tarkistaa perustaansa eikä tavoitteitaan uuden geopoliittisen jaon valossa.
<P>
Euron alullepano tänään tarkoittaa kaikkien vaarojen euron alullepanoa. Seikkailu on liian vaarallinen, jotta siihen voitaisi ryhtyä kevytmielisesti. Eurooppalaisten kansakuntien nykyisten talouksien ja yritysten väkivaltaisen yhdenmukaistamisen tavoitteleminen prometheusmaisella menettelyllä yhtenäisvaluutan avulla tarkoittaa sen askeleen ottamista, joka saattaa kaataa sovinnon tehneen Euroopan aluksen ja tehdä tyhjäksi paluun suureen Eurooppaan, jonka kuitenkin toivottiin seuraavan Jaltan sopimuksessa runneltua Eurooppaa.
<P>
Euroopan voima on sen muodostavien tarmokkaiden kansakuntien synergiassa, ei niiden täysivaltaisuuden riistämisessa ja luovuttamisessa keskusvallalle. Enää ei Euroopan rakentamiseen viitata kuin epäsuorasti, kun pyritään rahataloudellisen yhdentymisen avulla näin katkaisemaan siivet eurooppalaisen dynamiikan vaikuttimilta. Sanokaamme ennemminkin, että olemme joutumassa itsetuhoiseen seikkailuun.
<P>
Tulevaisuudessa pohditaan yhtenäisvaluutan omituista syntyhistoriaa. Sillä kuka vaati kansallisten valuuttojen loppua ja tämän yhtenäisvaluutan luomista? Mitkä kansat? Missä on demokratia? Mitkä taloudelliset tarpeet edellyttivät tätä? Missä on huoli yhteishyvästä?
<P>
Olemme tosiasiassa saaneet määräyksen, jonka on laatinut pieni keskenään juoniva piiri, jonka kanssa valtioiden ja hallitusten päämiehet vuorottelevat sokeasti ja jonka ne ovat antaneet riistää itseltään kansojensa heille uskoman vastuun. Kaikki ovat alistuneet sellaisten asiantuntijoiden röyhkeyteen, joita elähdyttää valtaunelma, jota kansakunnat vastustavat sitkeästi ja jota ne ovat siis päättäneet rajoittaa. Tämän neuvoston heikkouden vuoksi tärkeimmät keskustelusta poisjääneet osapuolet ovat kansat ja heidän tahtonsa.
<P>
Yhtenäisvaluutan keksijät ovat löytäneet siitä hallitustenvälisyydestä puhtaan ylikansallisuuden ratkaisevan välineen, jonka avulla voidaan imaista perättäin vielä jäljellä oleva kansallinen päätöksentekovalta. Ecofin-neuvosto on nyt jo koventanut vakaussopimusta ja liittovaltion kannattajat julistavat, ettei yhtenäisvaluutta voi näyttää hampaitaan muuta kuin jos lisätään hyvin nopeasti ja merkittävästi yhteistyötä ja lähentymistä. Paljastamamme kierre on jo täysillä käynnissä.
<P>
Mutta tämä politiikka ei vastaa kansojen tahtoa. Ne eivät halua sekasortoon perustuvaa Euroopan rakentamista, jossa brittiläinen valtiovarainministeri esittää meille ehdotuksia, joihin hänen hallituksensa ei yhdy ja jossa EMUn ulkopuolisten maiden euroedustajat äänestävät euroalueen luomisesta, johon heidän maansa eivät osallistu...
<P>
Pian havaitaan, että kansat eivät halua epämääräistä Eurooppaa, joka perustuu loputtomaan vastuunpakoiluun. On kynnyksiä, joita ei pidä ylittää. Yhtenäisvaluutan käyttöön ottaminen aloittaa sellaisen kierteen, joka saattaa johtaa siihen, että kansat hylkäävät jonakin päivänä kokonaisuudessaan varsinaisen ajatuksen Euroopan rakentamisesta. Silloin tällaisen hankkeen alkuunpanijoiden ja kannattajien painava vastuu tulee päivänvaloon.
<P>
Olemme hylänneet Ecofin-neuvoston suosituksen, jotta kansakunnat voisivat edelleen edistää edustamiensa kansojen yhteistä hyvää, jotta Euroopan yhtenäisyyttä ja vakautta voitaisiin varjella ja jotta Ranskan ja Saksan ystävyydellä olisi kestävä tulevaisuus: mielestämme on välttämätöntä ylläpitää kansojen itsemääräämisoikeutta, toisin kuin meille ehdotetun yhtenäisvaluutan "peruuttamatonta" prosessia.

<SPEAKER ID=129 NAME="Spiers">
Pidättäydyin äänestämästä neuvoston suosituksesta.
<P>
Annan tunnustusta puheenjohtajamaa Yhdistyneen kuningaskunnan vaikeissa olosuhteissa tekemälle työlle, jotta varmistettaisiin sujuva siirtyminen EMUn kolmanteen vaiheeseen. Valitut 11 maata haluavat selvästi siirtyä yhtenäisvaluuttaan 1. tammikuuta 1999 lähtien, ja puheenjohtajamaan olikin tehtävä kaikkensa niiden toiveiden toteuttamiseksi.
<P>
Siitä huolimatta olen pahoillani koko talous- ja rahaliittohankkeesta, joka on jo johtanut suuriin taloudellisiin vaikeuksiin ja aiheuttaa väistämättä lisää mullistuksia tulevaisuudessa. Yhtenäisvaluutta, kuten suurin osa sen tukijoista myöntää, on poliittinen hanke. Se on keino saada aikaan poliittinen unioni.
<P>
Valitettavasti tätä ei ole tehty selväksi Euroopan kansalaisille. He eivät ole myöntyneet siihen Euroopan unionin toimivallan kasvuun, joka EMUsta väistämättä seuraa. EU: n demokraattiset rakenteetkaan eivät sellaisinaan pysty takaamaan tämän toimivallan riittävää valvontaa.
<P>
Yhtenäisvaluuttahanketta on ajettu uskon, ei järjen, voimalla. Mitään vastaväitteitä ei ole kuunneltu Maastrichtin sopimuksen jälkeen. Tämä on nykyajan " hullu maaliskuu" .
<P>
Kun päätös on nyt tehty, meidän kaikkien on toivottava, että yhtenäisvaluutta menestyy. Pelkään kuitenkin, että se johtaa joko lamaan ja työttömyyteen vähemmän kilpailukykyisissä jäsenvaltioissa tai EU: n toimivallan ja talousarvion valtavaan kasvuun vastoin kansalaistemme toiveita. En voi toivoa kumpaakaan lopputulosta.

<SPEAKER ID=130 NAME="Striby">
Henkilökohtaisesti halusin pidättäytyä tämänpäiväisestä historiallisesta äänestyksestä.
<P>
Arvioin juuri tekemämme päätöksen tärkeyttä. Ajatus yhtenäisvaluutasta voi olla houkutteleva, mutta olen aina suhtautunut erittäin varauksellisesti siihen, että rajattu määrä jäsenvaltioita panisi sen täytäntöön. Olen aina ilmaissut vakaumukseni siitä, että yhtenäisvaluutan olisi pitänyt olla Euroopan unionin huippukohta eikä sen olisi pitänyt jäädä yhdeksi keinoksi muiden joukossa unionin saavuttamiseksi.
<P>
Olemme ottamassa euron käyttöön vain 11 maassa 15: stä, mitä valitan syvästi.
<P>
Euron täytäntöönpanon ennenaikaisuudella on vakautta horjuttavat taloudelliset, poliittiset ja yhteiskunnalliset seurauksensa, joiden laajuutta emme voi vielä tänään arvioida.
<P>
Tästä syystä en voi tarkistaa mielipidettäni eurosta ennen kuin sinä päivänä, kun kaikki 15 jäsenvaltiota osallistuvat talousja rahaliittoon.

<SPEAKER ID=131 NAME="Theonas">
Euron syntyminen viitoittaa tietä, jolla pääomat, monikansalliset yritykset, despotismi ja sorto vievät loppuun Euroopan valtaamisen. Työväestön Golgatasta tulee vieläkin jyrkempi ja vaikeampi.
<P>
Eurooppa ilman rajoja ja erottelua, kansojen, työntekijöiden, yhteistyön, rauhan ja demokratian Eurooppa pysyy miljoonien eurooppalaisten unelmana, työntekijöiden, jotka jatkavat päättäväistä taistelua oman oikeudenmukaisuuden ja tasa-arvon yhteiskunnan puolesta, harmonisen kehityksen puolesta, jonka keskipisteenä ovat ihminen ja yleisinhimilliset arvot voiton ja mammonan sijasta.
<P>
Euro vaikeuttaa tätä taistelua, se muuraa jälleen yhden peruskiven hyväksikäytön ja sosiaalisen epäoikeudenmukaisuuden yhteiskuntaan. EU: n ja jäsenvaltioiden valtaapitävien säälimätön politiikka kuitenkin provosoi röyhkeästi yhteisiä tuntoja. Kansan vastareaktiot monikansallisen pääoman suunnitelmiin kiihtyvät entisestään eivätkä salli näiden suunnitelmien onnistumista.
<P>
Yhtenäisvaluutan käyttöönottoon liittyy niin kutsutun eurooppalaisen sosiaalivaltion pirstominen, millä on dramaattiset seuraukset työntekijöiden työ-, sosiaali- ja eläkeoikeuksille.
<P>
Paitsi että Euroopan parlamentin kanta jätti osoittamatta niiden syyllisyyden, jotka vaikuttivat päätöksillään ja politiikallaan nykyiseen katastrofaaliseen tilanteeseen, päinvastoin, parlamentti myös näytti vihreää valoa valtioiden ja hallitusten johtajien ja paljon puhutulle Ecofin-neuvoston taantumuksellisen ja kansanvastaisen politiikan jatkamiselle.
<P>
Vakautussopimukset, julkistalouden kuri ja valuuttakurssien lukitseminen ovat välineitä, joilla sovelletaan hillitsemätöntä monetaristista politiikkaa, jolla huolehditaan pääoman etujen turvaamisesta ja jolla jäsenvaltiot pakotetaan harjoittamaan talouspolitiikkaa, joka noudattaa pääoman etuja. Perustettavan Euroopan keskuspankin väitetyllä riippumattomuudella yritetään varmistaa kansojen marginalisointi ja antaa päätösvalta suurpääomalle ilman, että kansanliikkeet pääsisivät sitä häiritsemään, tai edes nämä hallitukset itse.
<P>
Kaikkien euron ja voimassa olevien monipuolisten valvontamekanismien edistämiseksi laadittujen sopimusten ja ohjeiden ankarat määräykset kiihdyttävät entisestään hyväksikäyttöä, kuristamispolitiikkaa, yrityksiä murtaa sosiaaliturvajärjestelmä ja työmarkkinoiden säätelyn purkamista.
<P>
Kun juhlahumu hälvenee, väärä kuva eurooppalaisesta yhtenäisyydestä ja valheelliset kuvitelmat korvautuvat heti todellisella kuvalla inhimillisestä kurjuudesta, joka kohta raastaa Eurooppaa, työväestöä ja kansoja. Lähentymisen nimelliset kriteerit joutuvat vastakkain valtioiden talouksien todellisen erilaisuuden kanssa, ne osoittavat yhteiskunnalliset vastakkainasettelut ja suhteellisen ja absoluuttisen kurjistumisen, johon työväestöä ollaan johdattamassa kaikkialla Euroopassa. Ne myös tekevät monien nopeuksien ja samankeskisten piirien Euroopan seuraukset entistä ilmeisimmiksi.
<P>
Mitä sitten tapahtuukin, vaikka miten paljon panssaroitaisiin pääoman valta-asemaa ja etuja, yhteiskunnalliset vastareaktiot paisuvat. Työväestö tulee kamppailullaan kumoamaan tämän vakaan rakennelman. Se rakentaa oman Eurooppansa. Euroopan, joka keskittyy ihmiseen. Rauhan, kaikkia osapuolia hyödyttävän yhteistyön, edistyksen ja sosiaalisen hyvinvoinnin Euroopan. Sosialistisen Euroopan.

<SPEAKER ID=132 NAME="Torres Marques">
Koska olen ainoa portugalilainen parlamentin jäsen, joka on vaalikauden alusta lähtien ollut talous- ja raha-asioita sekä teollisuuspolitiikkaa käsittelevän valiokunnan varsinainen jäsen, minulla on ollut tilaisuus paitsi säännöllisesti osallistua euron luomisen innostavaan työhön ja kaikkiin sen toteuttamiseksi tarpeellisiin lainsäädännöllisiin ja poliittisiin toimiin, myös laatia yksi niistä 14: stä aihetta käsittelevästä mietinnöstä, jotka Euroopan parlamentti on vuodesta 1995 lähtien hyväksynyt.
<P>
Se oli valtaisa mutta äärimmäisen palkitseva työ. Kannatin ensimmäisestä päivästä lähtien sitä, että euro astuisi voimaan 1. tammikuuta 1999 ja että mahdollisimman monet maat olisivat siinä mukana, ja olin sitä mieltä, että näin suuren projektin lykkäämisen poliittiset ja taloudelliset seuraukset olisivat erittäin tuhoisia sille EU: n mallille, jota kannatan, ja jopa Euroopan tulevaisuudelle.
<P>
Euro merkitsee talous-, vero- ja työllisyyspolitiikkojen huomattavasti voimakkaampaa yhdentymistä ja johtaa siihen, että taloudellista, sosiaalista ja alueellista yhteenkuuluvuutta on lujitettava ja eurooppalaista koulutusta, tieteellistä ja teknologista innovaatiota sekä ammattikoulutusta on tuettava nykyistä huomattavasti enemmän.
<P>
Tämä ei ole helppo haaste, eikä se ole vailla esteitä. Mutta samoin kuin Portugali kykeni kohtaamaan sen ja olemaan ensimmäistä kertaa niiden maiden joukossa, jotka aloittavat juuri kokemamme historiallisen käännekohdan, myös EU on osoittanut, että määrätietoisuuden ja poliittisen tahdon avulla on mahdollista voittaa sisäinen ja ulkoinen muutosvastaisuus, ja edistynyt pyrkimyksessään luoda poliittinen alue, jolla tulee olemaan kiistaton asema maailmassa.
<P>
Sen tähden annoin ääneni päätökselle, jossa vahvistettiin 11 maan liittyminen EMUn kolmanteen vaiheeseen 1.1.1999 alkaen.

<SPEAKER ID=133 NAME="Ullmann">
Olen äänestänyt sen puolesta, että euro otetaan käyttöön 1.1.1999. Tein niin vakuuttuneena siitä, että tämä päätös on niiden kansalaisten etujen mukainen, jotka ovat äänestäneet minua.
<P>
Sitä, ovatko kansalaiset kuitenkin itse samalla tavalla vakuuttuneita, täytyy ainakin Saksan liittotasavallassa epäillä. Euroopan unionin demokratiavaje on nähtävissä huomattavissa puutteissa tiedon jakamisessa. Kiiltävälle paperille painettujen esitteiden runsaskätinen jakaminen ei voinut korvata puutteita. Demokraattista mielipiteen muodostamista ei voi korvata mainonnalla.
<P>
Unionin kaikkien jäsenvaltioiden kansalaisille ei ole kerrottu, että uusi valuutta-alue on poliittinen alue, joka tulevaisuudessa pakottaa hallituksensa puhumaan yhdellä suulla talous- ja raha-asioita koskevissa neuvotteluissa kansainvälisellä tasolla.
<P>
Siksi aion edelleen toimia sen puolesta, että mahdollisuus kansanäänestykseen kuuluisi tulevaisuudessa välttämättömiin demokratian ehtoihin Euroopan unionin jäsenvaltiossa ja että se otettaisiin käyttöön myös Saksan liittotasavallassa, kun on kysymys asioista, jotka koskevat kaikkia unionin kansalaisia.

<SPEAKER ID=134 NAME="Van Dam">
Monet puhuvat siitä, että tänään on historiallinen hetki. He ovat oikeassa. Erityisen harvinaista on se, että näin merkittävä päätös on saatu aikaan niin huolimattomasti.
<P>
Neuvosto, komissio ja parlamentti ovat joustaneet lähestymiskriteereissä siten, että EMUa aloitettaessa mukana on liian suuri ja epäyhtenäinen joukko maita. Kahden osallistujamaan rakenteellinen budjettivaje on yli 3 % BKT: sta suotuisista suhdanteista huolimatta. Näkemykset talouspolitiikasta ja viranomaisten roolista siinä ovat joskus ristiriidassa. Tässä yhteydessä on vastuutonta, että jäsenvaltiot luopuvat erittäin tärkeistä poliittisista keinoista ja antautuvat Ecofin-neuvoston ja euro-11-neuvoston käsiin.
<P>
Euroopan parlamentin suuret poliittiset ryhmät ovat jatkuvasti eläkeongelmien kimpussa. Valtionvelan vähentäminen on välttämätöntä, koska väestö ikääntyy tulevaisuudessa. Vaikka päätöslauselmasta poistettiin tätä asiaa koskeva kohta, näyttää siltä, että kaikki kannattavat neuvoston julkilausuman samaa asiaa koskevaa kohtaa. Onko tämä huolimattomuutta? Se ei ainakaan herätä juurikaan luottamusta.
<P>
Vastustan poliittisista syistä EMUn käynnistämistä ja euron käyttöönottoa. Hämmästyttävä ja pinnallinen huolimattomuus on yksi syy lisää äänestää vastaan.

<SPEAKER ID=135 NAME="Väyrynen ja Virrankoski">
Me allekirjoittaneet Suomen Keskustan edustajat Euroopan parlamentissa nojaudumme oman puolueemme kannanottoihin, joissa on asetuttu vastustamaan sekä rahaliiton toteuttamista että Suomen osallistumista ensimmäisten maiden joukossa sen kolmanteen vaiheeseen.
<P>
Vastustamme päätöstä siirtyä talous- ja rahaliiton kolmanteen vaiheeseen ja Suomen mukana oloa siinä sekä poliittisista että taloudellisista syistä.
<P>
Talous- ja rahaliitto johtaa siihen, että Euroopan unioni kehittyy liittovaltioksi. Tätä me vastustamme: katsomme, että unionia olisi tullut kehittää itsenäisten valtioiden muodostamana valtioliittona.
<P>
Euroopan unioni ei muodosta ns. optimaalista valuutta-aluetta, jolla yhden rahan järjestelmä voisi menestyksellisesti toimia.
<P>
Aikaisemmat yritykset luoda EU: lle täysin yhteinen valuuttakurssipolitiikka ovat epäonnistuneet. Viimeisin valuuttamyllerrys koettiin tämän vuosikymmenen alussa, jolloin myös useiden keskeisten jäsenmaiden valuuttakurssi muuttui. On epärealistista olettaa, että EU: n jäsenmaiden taloudet olisivat näiden tapahtumien jälkeen siinä määrin yhdenmukaistuneet, että yhteinen valuutta voisi onnistuneesti toimia.
<P>
Kun rahaliitto kaikesta tästä huolimatta toteutetaan, syntyy lisääntyvä tarve ryhtyä toimenpiteisiin, joilla kasvavia alueellisia kehityseroja tasoitetaan ja joilla jäsenmaita tuetaan silloin kun ne joutuvat joko suhdanne- tai rakennesyistä erityisiin taloudellisiin vaikeuksiin.
<P>
Vastustamme parlamentille tehtyä päätösehdotusta myös ja erityisesti siitä syystä, että Suomen olisi tullut mielestämme jäädä yhdessä Ison-Britannian, Tanskan ja Ruotsin kanssa rahaliiton kolmannen vaiheen ulkopuolelle.
<P>
Siirtyminen yhtenäisvaluuttaan on valtava poliittinen hanke. Yhtenäisvaluuttaan osallistuvat maat menettävät oman kansallisen valuuttansa, mikä merkittävällä tavalla kaventaa niiden talouspoliittista itsenäisyyttä. Näin Suomikin saa rahan, jonka korkotasoon ja kansainväliseen vaihtoarvoon meillä ei ole mitään tosiasiallista vaikutusta. Muiden maiden talouspolitiikka ja taloudellinen kehitys vaikuttavat sen sijaan ratkaisevasti meidän talouteemme ja yhteiskuntaamme.
<P>
Suomi on sijainniltaan syrjäinen maa: olemme kaukana EU: n päämarkkinoilta. Yhteiskuntamme ja taloutemme rakenne poikkeaa ratkaisevalla tavalla ydin-Euroopan maiden olosuhteista. Suomi joutuu kärsimään yhtenäisvaluutasta sekä rakenteellisista että suhdannesyistä. Näiden ongelmien hoitamiseen ei ole rahaliittoa toteutettaessa mitenkään varauduttu.

<SPEAKER ID=136 NAME="Voggenhuber">
Yhteinen valuutta Euroopan unionissa merkitsee huomattavaa edistysaskelta Euroopan yhdentymisessä. Se tekee Euroopan yhteenliittymästä todellisuuden, jonka kaikki ihmiset voivat kokea, ja synnyttää uuden keskinäisen vastuuntunnon unionin kaikkien valtioiden ja yhteiskuntien välille. Yhteinen valuutta voi siten olla merkittävä askel nationalismin torjumiseksi. Euro tuo mukanaan joukon taloudellisia etuja ja siitä voisi pitkällä aikavälillä tulla vastapaino USA: n dollarin maailmanlaajuiselle mahdille. Näistä syistä olen tänään kannattanut von Wogaun mietintöä neuvoston suosituksesta.
<P>
Ei ole kuitenkaan lainkaan sopivaa, että parlamentti puhkeaa riemuun talous- ja rahaliiton kehityksen nykyisen tilan vuoksi. Virheelliset päätökset yksipuolisesta monetaristisesta rahapolitiikasta ovat liian huomattavia, Amsterdamin huippukokouksen epäonnistuminen talous- ja rahaliiton kannalta välttämättömän poliittisen unionin alkuunpanemisessa ja siinä, että Euroopan yhdentymiselle annettaisiin lopultakin sosiaalinen ja työllisyyspoliittinen ulottuvuus, näyttää tässä yhteydessä pelottavalta. Talous- ja rahaliiton konkreettisessa kehittämisessä osoitettu välinpitämättömyys suurtyöttömyyttä, uusköyhyyttä ja hyvinvoinnin ja tulojen jatkuvaa epäoikeudenmukaista jakautumista kohtaan on häpeällistä.
<P>
Nämä virheelliset päätökset vaikeuttavat tämän yhdentymisprojektin hyväksyntää kansalaisten keskuudessa ja ne ovat mananneet esiin suuria yhteiskunnallisia vaaroja. Vihreän ryhmän edustajat ovat päättäväisesti vastustaneet sitä, että yhä aggressiivisemmiksi muuttuvat uusliberaalit ideologiat ja rahamarkkinat, joilla on liian paljon vaikutusvaltaa, käyttävät tätä yhtenäisvaluutan suurta ajatusta väärin.
<P>
Huolimatta näistä erittäin epäilyttävistä kehysehdoista otan huomioon olemassa olevien poliittisten voimien luoman todellisuuden, joka ei tässä pitkälle edistyneessä tilanteessa enää ilman riskejä, joita ei voi hyväksyä, mahdollista sitä, että epäonnistuneet poliittiset ja sosiaaliset yhdentymisaskeleet korjattaisiin vielä ennen talous- ja rahaliiton toteutumista.
<P>
En halua kuitenkaan myöskään jättää sanomatta sitä, että viime kuukausina on tapahtunut myös myönteistä kehitystä, jonka ansiosta monet vaarat ovat selvästi pienentyneet. Tähän kuuluu ennen kaikkea päätös aloittaa talous- ja rahaliitto 11 osallistujan voimin ja siten välttää se vaara, että unioni jakautuisi kahtia "ydin-Euroopan" vuoksi. Poliittisiin arvioihin kuuluvan pelivaran käyttäminen lähentymisehtojen arvioinnissa on pantava merkille myönteisenä asiana kuten myös ensimmäiset, joskin vielä täysin riittämättömät pyrkimykset yhteensovitetun talouspolitiikan ja eurooppalaisen työllisyyspolitiikan hyväksi ja perikatoon vievän verokilpailun lopettamiseksi.
<P>
Poliittisen unionin laajentaminen, mitä on laiminlyöty, eurooppalaisen demokratian rakentaminen ja sosiaaliunionin luominen ovat kuitenkin välttämättömiä ja säilyvät Euroopan yhdentymisen kaikkein ratkaisevimpina haasteina seuraavien neljän vuoden ajan.

<SPEAKER ID=137 NAME="Wolf">
Äänestämme tänään kysymyksestä, otetaanko yhtenäisvaluutta käyttöön 11 osallistujavaltiossa 1.1.1999 lähtien.
<P>
Voin vastata tähän kysymykseen täysin vakuuttuneena asiasta sanomalla "kyllä" .
<P>
Sen ansiosta, että kaikki jäsenvaltiot, jotka voivat ja haluavat, ovat mukana, täyttyy vähimmäisehto sille, että sosiaalinen ja ekologinen ulottuvuus, selkeämmin sanottuna kurssinmuutos tähän mennessä hallinneesta euron uusliberaalista ja monetaristisesta suunnitelmasta voidaan ylipäänsä vielä toteuttaa.
<P>
Suunnitelma supistetusta ydin-Euroopasta, joka olisi luonut aineellisen pohjan mahtavimpien maiden ylivallalle, on kariutunut todellisuuteen - ennen kaikkea Etelä-Euroopan kansojen voimakkaaseen tahtoon estää jakaminen ja Saksan kyvyttömyyteen täyttää valtapoliittisen kurinpitäjän rooli todella uskottavasti.
<P>
Sen lisäksi Ranskan uudistusmielinen hallitus, joka on vastannut sosiaalisten liikkeiden pyrkimyksiin Ranskassa, on muuttanut poliittisen vastakkainasettelun ehtoja eurooppalaisella tasolla ja avannut ainakin ensimmäiset portit alkuperäisen euroa koskevan Maastrichtin projektin korjaamiseksi.
<P>
Nyt on kysymys näiden korjausten tehokkaasta toteuttamisesta 1. tammikuuta 1999 mennessä ja talous- ja rahaliiton ensimmäisinä vuosina. Me emme luo itsellemme emmekä muille mitään harhakuvitelmia siitä, että tämä on yksinkertaista. Aivan päinvastoin: vaikuttava eurooppalainen työllisyyspolitiikka, makrotaloudellisten politiikkojen järkevä yhteensovittaminen, riittävä verojärjestelmien yhteensovittaminen verodumppauksen estämiseksi tulevaisuudessa, EKP: n ja EKPJ: n todellinen demokraattinen selvitysvelvollisuus samoin kuin mittava, puolustuksellinen euron toteuttaminen valuuttajärjestelmän maailmanlaajuisen vakauttamisen tiellä - kaikki nämä ovat vaikeita kysymyksiä tällä tiellä kohti ekologista, demokraattista ja sosiaalista Eurooppaa.
<P>
Tälle tielle ei ole vielä lähdetty. Jos me ponnistelemme kovasti, meillä on kaikki mahdollisuudet tasoittaa tie ja todella myös kulkea sitä pitkin! Tästä hetkestä lähtien kysymys on siitä.

<CHAPTER ID=5>
Istuntokauden keskeyttäminen
<SPEAKER ID=138 NAME="Puhemies">
Parlamentti on käynyt esityslistansa läpi. Julistan Euroopan parlamentin istuntokauden keskeytetyksi.
<P>
(Istunto päättyi klo 13.06.)

