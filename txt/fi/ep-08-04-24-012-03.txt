<CHAPTER ID="012-03">
3. Tšad
<SPEAKER ID="220" NAME="Puhemies">
(FR) Esityslistalla on seuraavana kuusi päätöslauselmaesitystä Tšadista.
<SPEAKER ID="221" NAME="Erik Meijer">
laatija. - (NL) Arvoisa puhemies, siirtomaavalta Ranskan Länsi-Afrikan ja Ranskan Keski-Afrikan entisillä alueilla päättyi vuosien 1958-1960 välillä. Tämä ei ollut seurausta pitkittyneestä konfliktista ja sen aiheuttamasta kollektiivisen kansallisen tietoisuuden noususta, vaan ennemminkin tapa estää vapautusliikkeiden kehittyminen. Kyse oli enemmän ylhäältä alas- kuin alhaalta ylös -prosessista. Ranskan merentakaisista departementeista nämä olivat ne, joista tuli ensimmäisenä itsenäisiä alueita ja valtioita.
<P>
Guineaa (Conakry) lukuun ottamatta Ranskan vaikutus on kuitenkin aina säilynyt näissä valtioissa suurempana kuin muissa entisissä siirtomaissa. Suuressa aavikkovaltiossa Tšadissa on yhä ranskalaisia sotilaita, mikä on varmasti vaikuttanut siihen, kuka saa hallita maata ja kuka ei. Euroopan valtava vaikutus ei ole johtanut eurooppalaiset normit täyttävän demokratian tai ihmisoikeustilanteen kehittymiseen näissä maissa. Valtioiden kansalliset rajat eivät ole seurausta maan sisäisistä kansanliikkeisistä, joiden perusteella itsenäinen valtio olisi muodostunut, vaan ne johtuvat siirtomaahistoriasta.
<P>
Tämä tarkoittaa sitä, että etniset erot voivat aiheuttaa etnisiä yhteenottoja. Tällaisissa maissa se tarkoittaa jatkuvaa taistelua vallasta ja siitä, ketkä ovat ensimmäisen luokan ja ketkä toisen luokan kansalaisia. Etninen ja maantieteellinen moninaisuus ei useinkaan näy tai näkyy vain heikosti hallituksen kokoonpanossa. Ryhmäni näkemyksen mukaan tästä johtuvia ongelmia ei voi ratkaista vain sijoittamalla uusia eurooppalaisia joukkoja maahan. Maassa on aina ollut sotilaita, mikä on ennemminkin pahentanut kuin parantanut tilannetta. Ratkaisuna ei ole nykytilanteen vakauttaminen, mikä vain hyödyttäisi nykyhallintoa, vaan se, että muutokselle tehdään tilaa alhaalta ylös.
<SPEAKER ID="222" NAME="Filip Kaczmarek">
laatija. - (PL) Arvoisa puhemies, viittaamme päätöslauselmaesityksessä Cotonoun sopimukseen ja erityisesti sen humanitaarista apua koskevaan osioon.
<P>
Haluan kuitenkin muistuttaa teitä eräästä valitettavasta tapauksesta AKT:n ja EU:n yhteisessä parlamentaarisessa edustajakokouksessa, joka pidettiin kuukausi sitten Ljubljanassa. AKT-maiden puoli hylkäsi edustajakokouksen Tšadia koskevan kompromissipäätöslauselman. Kaiken lisäksi päätöslauselman hylkäämistä ajoivat Tšadin naapurimaiden edustajat, vaikka heidän huolensa oli otettu huomioon kompromissitekstissä. Meidän oli vaikeaa ymmärtää, miksi afrikkalaiset kumppanimme päättivät hylätä päätöslauselman.
<P>
Toivon, että muutaman minuutin päästä hyväksyttävä Euroopan parlamentin päätöslauselma täyttää aukon, joka syntyi, kun kovasti odotettua AKT:n ja EU:n yhteisen edustajakokouksen päätöslauselmaa ei saatu aikaiseksi. Uskoakseni voimme kaikki yhtyä Tšadin presidentin Idriss Débyn lausuntoon, jonka mukaan 300 000 sudanilaisesta pakolaisesta sekä 170 000:sta maan sisäisestä pakolaisesta huolehtiminen on raskas taakka. Eurooppalainen yhteiskunta on tietoinen tästä, ja siksi 14 Euroopan unionin jäsenvaltiota on päättänyt toimia YK:n turvallisuusneuvoston antaman mandaatin mukaisesti ja on lähettämässä yhteensä 4 000 sotilasta Tšadiin.
<P>
Olemme tyytyväisiä siihen, että Euroopan unioni kantaa vastuunsa ja osoittaa solidaarisuutta tällä tavalla, vaikkakin solidaarisuus voisi ulottua vielä laajemmalle. Suurimalla osalla niistä 14 maasta, jotka ovat päättäneet osallistua operaatioon ja joita ovat muutamia mainitakseni Irlanti, Suomi, Romania ja Puola, ei ole historiallisia tai taloudellisia yhteyksiä Tšadiin. Antamalla apua Tšadille nämä maat ovat osoittaneet sekä solidaarisuutta että epäitsekkyyttä halutessaan auttaa puolustuskyvyttömiä siviilejä, Darfurin konfliktin ja Tšadin sisäisten selkkausten uhreja, Saudi-Arabian ja Tšadin rajalla sijaitsevissa leireissä asuvia pakolaisia sekä alueella humanitaarisissa tehtävissä toimivia.
<P>
Toivon, että operaation avulla löydetään tehokas ratkaisu konfliktiin ja autetaan Tšadin ja Sudanin kansoja. Toivomme Tšadin kansalle menestyksekkäitä, vapaita, demokraattisia ja avoimia vaaleja vuonna 2009.
<SPEAKER ID="223" NAME="Ewa Tomaszewska">
laatija. - (PL) Arvoisa puhemies, emme ole saaneet 3. helmikuuta 2008 jälkeen minkäänlaista tietoa Perustuslakia puolustavien puolueiden liiton tiedottajasta Ibni Oumar Mahamatista.
<P>
Kidutusta, vangitsemista ja erilaisia sortokeinoja käytetään järjestelmällisesti oppositiota vastaan. Myös ilmaisunvapautta sekä oikeutta riippumattomaan oikeudenkäyntiin rajoitetaan. Turvallisuusjoukot ja aseistetut sudanilaisjoukot uhkailevat siviilejä ja hyökkäilevät humanitaaristen järjestöjen edustajien kimppuun etenkin Tšadin itäosissa.
<P>
Tšadissa elää yli 250 000 sudanilaista pakolaista, noin 57 000 Keski-Afrikan tasavallasta tullutta pakolaista sekä Darfurin pakolaisia. Darfurin konflikti on levinnyt Tšadin alueelle. Aseelliseen konfliktiin yhdistyy myös humanitaarinen katastrofi: pakolaisille ei ole riittävästi ruokaa, ruoan hinnat ovat yhtäkkiä nousseet, hädin tuskin 20 prosenttia lapsista käy koulua, lapsia pakotetaan mukaan asevoimiin ja lapsiin kohdistuva väkivalta leviää jatkuvasti, erityisesti tyttöihin kohdistuvat seksuaalirikokset.
<P>
On erittäin tärkeää, että pakolaiset pääsevät palaamaan koteihinsa. On erittäin tärkeää lopettaa aseellinen konflikti Tšadissa ja puuttua Darfurin kriisin seurauksiin. Vain aseellisten konfliktien ratkaiseminen voi mahdollistaa avun antamisen 4,5 miljoonalle ihmiselle Darfurissa ja Itä-Tšadissa. Vain sodan loppuminen voi mahdollistaa sen, että ihmisoikeusrikkomukset vähenevät.
<P>
Kuvat langanlaihoista naisista istumassa maan tasalle poltettujen talojensa ulkopuolella nälkäisiä lapsia sylissään, kuvat, joita nähtiin myös Puolassa ja muissa Euroopan maissa toisen maailmansodan aikana, ovat nyt osa jokapäiväistä todellisuutta Tšadissa ja Sudanissa. Eurooppa onnistui nousemaan noista traagisista olosuhteista. Auttakaamme Tšadin ja Sudanin kansoja saamaan toivonsa takaisin. Estäkäämme aseellisen taistelun jatkuminen rauhanomaisen operaation avulla.
<SPEAKER ID="224" NAME="Marios Matsakis">
laatija. - (EN) Arvoisa puhemies, Tšadilla, Afrikan viidenneksi suurimmalla kansakunnalla, on ollut hyvin paljon ongelmia siirtomaavallan jälkeisessä historiassa. Sisäiset konfliktit, sissisota, sotilaalliset vallankaappaukset, uskonnolliset ja etniset erimielisyydet yhdistettynä vihamieliseen, puoliksi aavikkoa olevaan ympäristöön ja alueellisiin ongelmiin naapurimaiden kanssa ovat aiheuttaneet melkein jatkuvia levottomuuksia maassa. Tämän seurauksena - ja huolimatta siitä, että Tšadissa on paljon kulta-, uraani- ja öljyesiintymiä - Tšad kärsii pahasta köyhyydestä, mistä johtuen myös terveydellinen ja sosiaalinen tilanne on heikko.
<P>
Nykyinen hallinto johtajanaan presidentti Déby, joka tuli valtaan vallankaappauksen jälkeen vuonna 1990 ja joka on saanut useita epäilyttäviä vaalivoittoja sen jälkeen, on saatujen tietojen mukaan ollut osallisena useissa oppositiopoliitikkoihin, ihmisoikeusaktivisteihin ja toimittajiin kohdistuneissa sortotoimissa ja vainoissa. Mielivaltaisista pidätyksistä ja vangitsemisista, kidutuksesta ja laittomista teloituksista on todisteita.
<P>
Toivokaamme, että tämä päätöslauselmaesitys välittää presidentti Débylle ja kaikille muille osapuolille tuolla maailman ongelmallisella alueella selkeän viestin siitä, että on tullut aika tehdä kansallinen sovinto, vahvistaa demokraattisia menettelyjä ja kunnioittaa ihmisoikeuksia. Samalla päätöslauselmassa pyritään vakuuttamaan Tšadin kansalle, että Euroopan unioni seisoo sen rinnalla hädän hetkellä ja tekee jatkossakin kaikkensa tukeakseen rauhan ja hyvinvoinnin toteutumista kaikkien maan kansalaisten keskuudessa.
<SPEAKER ID="225" NAME="Marie Anne Isler Béguin">
laatija. - (FR) Arvoisat puhemies ja komission jäsen, hyvät naiset ja herrat, yhdenmukaisten todistajanlausuntojen mukaan univormuihin pukeutuneet ja aseistautuneet miehet pidättivät Omar Mohamed Salehin tämän kotona 3. helmikuuta 2008.
<P>
Tämän jälkeen hänestä ei ole saatu mitään virallista tietoa, joten hänen perheensä ja poliitikkokollegansa pelkäävät, että hänet teloitettiin kylmäverisesti pidätyksen jälkeen. Tällainen tietokatkos ei voi enää jatkua, ja presidentti Idriss Débyn on välitettävä kaikki hallussaan olevat tiedot eteenpäin.
<P>
Siksi kehotamme erityisesti Ranskan hallitusta, joka on, kuten tiedämme, auttanut Tšadin presidenttiä, hankkimaan kaikki mahdolliset tiedot Mohamed Salehin katoamisesta, josta olemme erittäin huolissamme, sekä kaikkien muiden poliittisten vankien kohtalosta. Tämä ei voi missään tapauksessa peittää niiden yli miljoonan henkilön traagista tilannetta, jotka ovat joutuneet ristituleen.
<P>
Näin ollen on välttämätöntä aloittaa vuoropuhelu kaikkien osapuolten - Tšadin hallituksen, opposition ja kapinallisten - välillä niin kuin osapuolet sopivat sitoutuessaan järjestämään vapaat ja kansainväliset normit täyttävät vaalit vuonna 2009. EUFOR-operaation tavoitteena on säilyttää rauha Tšadin ja Sudanin välillä sekä taata humanitaaristen toimien turvallisuus kaikkien pakolaisten auttamiseksi. Operaatio ei voi onnistua ilman kaikkien Euroopan unionin jäsenvaltioiden aktiivista osallistumista.
<P>
Ja koska Euforiin osallistuu suuri ranskalaisosasto, on tärkeää pitää ranskalaisten Épervier-suunnitelma ja eurooppalaiset joukot erillä toisistaan. On ehdottoman tärkeää, että poliittinen vakaus palautetaan julistamalla tulitauko, avaamalla neuvottelut uudelleen ja varmistamalla ihmisoikeuksien kunnioittaminen kiireellisenä toimenpiteenä miljoonien pakolaisten takia mutta myös Keski-Afrikan valtioiden takia pitkällä aikavälillä.
<SPEAKER ID="226" NAME="Eija-Riitta Korhola">
PPE-DE-ryhmän puolesta. - (FI) Arvoisa puhemies, päätöslauselma tuo hyvin esiin kriisin kaksi osa-aluetta, joihin sekä paikallisen hallituksen että kansainvälisten tahojen tulisi kohdistaa huomionsa. Ensinnäkin humanitaarinen kriisi on levinnyt laajalle ja paikan päällä olevat avustusjärjestöt ovat raportoineet jo pitkään kasvavasta sisäisten pakolaisen määrästä. Pakolaisleirien heikko turvallisuustilanne, laajalle levinnyt seksuaalinen väkivalta ja vaikeus toimittaa ruoka-apua ovat tehneet tilanteesta entistä kriittisemmän. Toisekseen sananvapautta on rajoitettu mittavasti ja useat journalistit ovat joutuneet jättämään Tšadin pidätysten pelossa. Poliittisen opposition tukijoita on uhkailtu ja heitä on kadonnut. Tämä seikka jää usein humanitaarisen kriisin varjoon, vaikka sen parantaminen voisi olla yksi tärkeä askel tiellä vakaampaan politiikkaan.
<P>
Todellinen ratkaisu vaatii tietenkin vahvaa poliittista tahtoa ja suuria konkreettisia toimia, mutta yhtä tärkeä on tarve panostaa tšadilaisiin lapsiin ja heidän tulevaisuuteensa, pyrkimällä tehokkaasti estämään heidän rekrytointinsa aseellisiin kapinallisjoukkoihin sekä panostamalla heidän peruskoulutukseensa muun muassa ihmisoikeusopinnoin.
<SPEAKER ID="227" NAME="Katrin Saks">
PSE-ryhmän puolesta. - (ET) Puheenvuoroni liittyy edellisen puhujan puheeseen. Minäkin halusin tuoda esiin äärimmäisen tärkeän asian tämän päivän esityslistalla, ja kyseessä on lasten tilanne kriisipesäkkeissä. Suuri osa, ehkäpä jopa enemmistö sadoista tuhansista kodittomiksi jääneistä on lapsia. Millaista sitten on heidän jokapäiväinen elämänsä? Olemme kaikki nähneet televisiossa masentavia kuvia.
<P>
Euroopan unionin velvollisuus on tietenkin osoittaa solidaarisuutta koko kansakunnalle, mutta meidän täytyy keskittää huomiomme lapsiin, koska he eivät voi huolehtia itse itsestään. On masentavaa, että vain yksi viidestä lapsesta Tšadissa käy koulua ja että tuhannet heistä kantavat asetta.
<P>
Tuen täysin kehotusta laatia suunnitelma, jolla ihmisoikeuksista tehdään olennainen osa koulujen opetussuunnitelmaa. Tšadin hallituksen on tehtävä kaikkensa estääkseen sen, että kapinalliset värväävät lapsia joukkoihinsa. EUFORin rooli osoittautunee ratkaisevaksi tässä yhteydessä, kun se kommunikoi yhteisöjen johtajien kanssa ja keskittää huomionsa lasten tilanteeseen alueella.
<SPEAKER ID="228" NAME="Urszula Krupa">
IND/DEM-ryhmän puolesta. - (PL) Arvoisa puhemies, tänään keskustelemme ihmisoikeusloukkauksista Tšadissa. Tilanne siellä on yhtä dramaattinen kuin Darfurissa, Sudanissa tai Keski-Afrikan tasavallassa. Näissä maissa on etnisten, kielellisten ja uskonnollisten erojen ruokkimien konfliktien lisäksi myös muita eturistiriitoja, jotka liittyvät etenkin politiikkaan ja öljyyn.
<P>
Taloudellisesti köyhistä ja heikosti kehittyneistä Afrikan maista, joilla voi olla kuitenkin merkittäviä luonnonvaroja, kuten raakaöljyä, arvokkaita jalokiviä ja jalometalleja, on tulossa kyseisten luonnonvarojen kaupan tai huumekaupan näyttämö, mutta myös innokas markkina-alue asekaupalle, mikä on yksi ihmisoikeuksiin kohdistuvien väärinkäytösten tärkeimmistä syistä. Jatkuvasti pahenevan konfliktin ja sodan ilmapiirissä monet häikäilemättömät paikalliset ja ulkomaiset kauppiaat käyttävät tilannetta hyväkseen rikastuakseen kaaoksen, pakolaisten sekä miljoonien viattomien ihmisten kärsimyksen ja jopa kansanmurhan, raiskausten sekä naisten ja lasten hyväksikäytön kustannuksella.
<P>
Kansainvälisen yhteisön passiivisuus pahentaa tilannetta, jota suurvallat valvovat ja käyttävät hyväkseen ajaakseen omaa etuaan maailmanlaajuisesti. Erilaisista humanitaarisista operaatioista on vain vähän apua, ja ne toimivat joskus jopa vastoin alkuperäisiä tavoitteitaan ja vaatimuksiaan. Tilanne vaikuttaa toivottamalta niin kauan kuin elämä ja ihmisarvo jäävät tarkoituksenmukaisen materialismin, liberalismin ja kehittyvän kuoleman kulttuurin varjoon. Tätä edistävät joskus jopa niin kutsutut humanitaariset järjestöt, jotka antavat opetusta seksuaali- ja lisääntymisterveyden nimissä.
<P>
Näiden syiden takia monet päätöslauselmat ja mietinnöt voivat auttaa lievittämään niiden laatijoiden omaatuntoa, mutta eivät paranna tilannetta Afrikassa niin kauan kuin Afrikan johtajat ja suurvallat niin idästä kuin lännestä pyrkivät hyötymään sodasta ja kasvavasta vihasta Afrikassa.
<SPEAKER ID="229" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, huolimatta Tšadin poliittisten puolueiden noin vuosi sitten allekirjoittamasta sopimuksesta demokratiaprosessin vahvistamisesta sekä Sudanin viranomaisten kanssa sen jälkeen allekirjoitetusta hyökkäämättömyyssopimuksesta tilanne on edelleen erittäin jännittynyt. Hallituksen joukot ottavat säännöllisesti yhteen Darfurista käsin iskuja tekevien aseellisten joukkojen kanssa, jotka hyökkäilevät avustuskuljetusten kimppuun. Hätätilaa on käytetty tekosyynä rankaisemattomuudesta nauttivan opposition vangitsemiseksi sekä lehdistönvapauden ja ilmaisunvapauden rajoittamiseksi.
<P>
Erityisesti huolettaa humanitaarinen tilanne maassa, jossa on Darfurin konfliktin ja sen rajatylittävien vaikutusten johdosta yli 300 000 pakolaista, jotka oleilevat Tšadin ja Sudanin välisellä itärajalla sijaitsevilla 12 pakolaisleirillä. Jatkuvien taistelujen vuoksi ruokatoimitukset leireille on keskeytetty ja pakolaiset jätetty kamaliin oloihin. Suurten maansisäisten pakolaisvirtojen seurauksena siviiliväestö on joutunut iskujen ja ihmisoikeusrikkomusten saaliiksi.
<P>
Kun otetaan huomioon, että Tšadin tilanteen vakauttaminen on selvästi umpikujassa, kansainvälisten elinten pitäisi lisätä ponnistelujaan vuoropuhelun edistämiseksi kaikkien konfliktin osapuolten välillä. Vain yleinen sopimus voi estää humanitaarisen katastrofin kyseisessä maassa. Eurooppalaisjoukkojen operaatio on aloitettava mahdollisimman nopeasti, jotta humanitaarisia toimia voidaan vauhdittaa alueella ja taata paremmin siviiliväestön ja pakolaisten turvallisuus.
<SPEAKER ID="230" NAME="Zbigniew Zaleski" AFFILIATION="PPE-DE">
(FR) Arvoisa puhemies, haluaisin vielä viitata Ljubljanan päätöslauselmaan, jota vastaan afrikkalaiset kollegamme äänestivät. Olin todella pettynyt ja surullinen. Uskon ja toivon, että Afrikan arvot eivät tule Kiinasta, joka tällä hetkellä toteuttaa siellä aggressiivista taloushyökkäystä.
<P>
On mahdotonta tietää, miten afrikkalaisia kumppaneitamme pitäisi kohdella, kun ne kohtelevat Tšadia tällä tavalla. Yksi asia on kuitenkin melko selvä: meidän on saatava heidät vakuuttuneiksi ihmisoikeuksista. Tämä on meille ainut vaihtoehto. Näyttää siltä, että tästä tulee pitkä ja kallis prosessi, mutta vaihtoehtoja ei ole.
<SPEAKER ID="231" NAME="Miroslav Mikolášik" AFFILIATION="PPE-DE">
(SK) Minäkin haluan saada ääneni kuuluviin tässä keskustelussa monimutkaisesta tilanteesta, johon Tšadin kansa on joutunut. Kuten uusimmat tiedot kertovat, maan itäosissa olevien 300 000 pakolaisen lisäksi maassa on 200 000 maansisäistä pakolaista, jotka elävät pakolaisleireillä ihmiselle huonosti sopivissa oloissa, humanitaarisen kriisin partaalla.
<P>
Kun otamme huomioon, että ruokaa ja lääkkeitä ei ole tarpeeksi, että vapautensa menettäneiden ihmisten tilannetta käytetään dramaattisesti hyväksi ja että huumeiden väärinkäyttö ja sairaudet leviävät tällaisissa oloissa elävien ihmisten keskuudessa, emme voi muuta kuin kehottaa tukemaan demokratiaprosessia ja kapinallisten kukistamista eurooppalaisten joukkojen avulla.
<SPEAKER ID="232" NAME="Armando Veneto" AFFILIATION="PPE-DE">
(IT) Arvoisa puhemies, hyvät naiset ja herrat, vaikka yhteisestä päätöslauselmasta oli sovittu, Afrikan edustajat hylkäsivät sen Ljubljanassa pidetyssä yhteisessä edustajakokouksessa.
<P>
Tähän liittyvä draama piilee hylkäämiselle esitetyissä syissä: syyksi ilmoitettiin se, ettei Tšadin valtuuskunta ollut paikalla. Kyse oli selvästi tekosyystä, ja tätä tekosyytä käytettiin keinona peittää todellinen tilanne sekä syyt, joiden vuoksi Afrikka hylkäsi päätöslauselman. Pääasiassa tämä tarkoittaa, että poliittinen opportunismi meni ihmisten perusoikeuksien sekä perusvapauksien suojelun ja turvaamisen ohitse.
<P>
Mielestäni Euroopan arvo - sekä tämän Euroopan rakentama uusi historia - on siinä, ettei Eurooppa vain tarkkaile tilannetta, vaan myös taistelee sen puolesta, että oman edun ajamisen sijaan inhimilliset syyt vaikuttavat ensisijaisesti kaikissa poliittisissa päätöksissä. Mielestäni tämä on se asia, jota meidän pitäisi tukea ja vahvistaa ja josta pitäisi uudelleen tehdä Euroopan unionin koko olemassaolon hanke.
<SPEAKER ID="233" NAME="John Bowis" AFFILIATION="PPE-DE">
(EN) Arvoisa puhemies, muutamia vuosia sitten olin valtuuskunnan matkalla Tšadissa, sisällissodan ja väkivaltaisuuksien jälkimainingeissa, havainnoimassa sitä optimismia, jota öljyn ja öljyputken tulo aiheutti. Siihen asti maan hyvinvointi oli ollut vain ja ainoastaan sidoksissa kylän mangopuihin, ja öljy oli nyt antamassa tilaisuuden tälle maalle. Kansainvälinen yhteisö valvoi, että tämä loisi toivomallamme tavalla vakautta ja hyvinvointia sekä antaisi tulevaisuuden tälle maalle. Nyt siellä vallitsee sekasorto, ja tuo sekasorto johtuu osittain ulkopuolisista seikoista - kuten Darfurista - ja osittain, minun on todettava, myös sisäisistä seikoista, kuten korruptiosta, huonosta hallinnosta ja väkivallasta.
<P>
Tästä kaikesta kärsii Tšadin kansa, ja meidän on vaadittava kaikkia - niin kansainvälisiä, kansallisia kuin paikallisia tahoja - tekemään yhteistyötä kriisin lopettamiseksi ja tulevaisuuden rakentamiseksi uudelleen.
<SPEAKER ID="234" NAME="Zuzana Roithová" AFFILIATION="PPE-DE">
(CS) Hyvät naiset ja herrat, olemme keskustelleet tällä viikolla Kiinan ja Afrikan suhteista. Tšadin tilanne on jälleen yksi esimerkki siitä, että öljystä voi tulla syy ostaa aseita. Jollemme voi vaatia Kiinaa, joka on YK:n turvallisuusneuvoston jäsen, muuttamaan ulko- ja kauppapolitiikkaansa niin kutsutusta ”ei ehtoja -politiikasta” ”ehtopolitiikaksi” ja kulkemaan samassa tahdissa kanssamme, joudumme katkerasti pahoittelemaan, ettei meillä ole tarpeeksi voimavaroja riittävän avun antamiseksi sadoille tuhansille pakolaisille ja loukkaantuneille.
<SPEAKER ID="235" NAME="Androula Vassiliou">
komission jäsen. - (EN) Arvoisa puhemies, tuemme täysin parlamentin jäsenten vaatimusta Tšadin poliittisen prosessin parantamisesta sekä Tšadin ja Sudanin välisten jännitteiden ratkaisemisesta diplomatian keinoin.
<P>
Sisäisen poliittisen prosessin osalta olemme tyytyväisiä siihen, että uudeksi pääministeriksi on nimitetty Abbas. Meidän mielestämme hänen 18. huhtikuuta antamansa lausunto oli ensimmäinen lupaava viesti siitä, että hallituksen ja aseistamattoman opposition välit olisivat palaamassa normaaleiksi.
<P>
Näin ollen olemme toiveikkaita sen suhteen, että uuden ja kattavan hallituksen muodostaminen - neljä tärkeää ministerinsalkkua on annettu Perustuslakia puolustavien puolueiden liittoa (CPDC) edustaville aseistamattomille oppositiopuolueille - tasoittaa tietä kokonaisvaltaisemman vuoropuhelun käynnistämiseksi 13. elokuuta 2007 tehdyn poliittisen sopimuksen pohjalta.
<P>
Komission jäsen Michel ilmaisi ensimmäisten joukossa huolensa oppositioedustajien katoamisista helmikuun alun vallankaappausyrityksen jälkeen ja kehotti vapauttamaan välittömästi kaikki Tšadin viranomaisten hallussa olevat oppositiojohtajat. Kuten monet puhujat ovat todenneet tänään, pidämme edelleen kovaa ääntä tarpeesta saada selvyys CPDC:n tiedottajan Ibni Salehin tilanteeseen.
<P>
Euroopan komissio toimii kansainvälisenä tarkkailijana kansallisessa tutkimuskomissiossa ja pyrkii sen kautta saamaan selvyyttä kyseisiin katoamisiin. Tämä edesauttaa luottamusta poliittiseen prosessiin.
<P>
Poliittisen prosessin osalta parannamme kymmenennen Euroopan kehitysrahaston sekä vakautusvälineen avulla Tšadin valmiuksia järjestää parlamenttivaalit vuoden 2009 loppupuolella 13. elokuuta 2007 tehdyn sopimuksen mukaisesti. Tämä koskee myös vaalivalmistelujen sekä kansallisen konsensuksen luomisen tukemista. Tšad on myös nimetty maaksi, jonka tilannetta seurataan mahdollisen EU:n vaalitarkkailuoperaation järjestämiseksi vuonna 2009, jos kaikki operaation edellytykset täyttyvät.
<P>
Tšadin ja Sudanin suhteiden osalta kapinallisjoukkoihin liittyviä ongelmia voidaan tarkastella vain osana laajempaa tilannetta, ja Tšadin ja Sudanin välisen Dakarin sopimuksen mukaisesti perustetun kontaktiryhmän Librevillessa hiljattain järjestetty kokous oli rohkaiseva. Mielestämme diplomaattisten toimien ylläpitäminen on ratkaisevaa kummankin maan rauhoittamiseksi.
<P>
Toimitamme Itä-Tšadiin jatkuvasti humanitaarista apua (keskimäärin 30 miljoonaa euroa vuosittain) ja tarpeet tulevat asianmukaisesti täytetyksi. Täydennämme kuitenkin humanitaarista apua sekä EUFOR/MINURCAT-operaation toimia maan ulkopuolelta tulevien ja maansisäisten pakolaisten asuttamien leirien turvallisuuden lisäämiseksi tukemalla Programme d'Accompagnement à la Stabililisation de l'Est du Tchad -ohjelmastamme tilannetta alueilla, joille maansisäiset ja maan ulkopuolelta tulevat pakolaiset voivat mahdollisesti palata Itä-Tšadissa ja Keski-Afrikan tasavallan pohjoisosissa. Kiinnitämme erityistä huomiota juomaveden saatavuuteen sekä elintarviketurvaan. Ohjelman kautta toteutettavat toimet käynnistetään ennen sadekauden alkua.
<P>
MINURCAT-operaation onnistuminen on ratkaisevan tärkeää pitkäaikaisen vakauden ja kehityksen turvaamiseksi Tšadissa. Tämä näkyy siinä, että rahoitamme MINURCAT-operaatiota 10 miljoonalla eurolla. Näin ollen on rohkaisevaa nähdä, että 77 ensimmäistä Détachement intégré de sécurité -yksikön komentajaa on jo aloittanut koulutuksen.
<P>
Edistyksen juurruttamiseksi osoitamme kymmenennestä Euroopan kehitysrahastosta 25 miljoonaa euroa oikeusjärjestelmän ja poliisiviranomaisten uudistamiseen sekä 25 miljoonaa euroa lisävaroja turvallisuussektorin uudistamiseen.
<SPEAKER ID="236" NAME="Puhemies">
(FR) Keskustelu on päättynyt.
<P>
Äänestys toimitetaan keskustelujen jälkeen.
<P>
Kirjalliset kannanotot (142 artikla)
<SPEAKER ID="237" NAME="Alessandro Battilocchio  " AFFILIATION="PSE">
kirjallinen. - (IT) Tilanne Tšadissa on kriittinen. Aseistetut joukot tekevät Sudanista käsin iskuja maan itäosiin ja tappavat, pahoinpitelevät sekä raiskaavat umpimähkäisesti etenkin haavoittuvaisimpiin väestöryhmiin kuuluvia henkilöitä, mutta hallitus ei reagoi asiaan millään tavalla. Toisaalta on selvää, että on vaikea hallita jatkuvasti kasvavia pakolaisleirejä, joille on asettunut Darfurin alueelta tulevia pakolaisia, jotka ovat paenneet vaalien laillisuudesta riitelevien hallituksen ja opposition välille syntynyttä konfliktia. Tilanne on pakottanut viranomaiset julistamaan kansallisen hätätilan.
<P>
Amnesty Internationalin raportin mukaan ensimmäinen seuraus kyseisestä toimenpiteestä on ad hoc -komitea, jonka tehtävänä on sensuroida sanomalehtiä ja radiokanavia. Tämän johdosta lukuisia toimittajia ja poliittisia toisinajattelijoita on vangittu ja perustuslakia puolustavan puolueen tiedottaja on kadonnut.
<P>
Väkivaltaisuuksien yltyminen on ehdottomasti estettävä. Euroopan unionin toimielimillä on velvollisuus, voimavarat ja vastuu varmistaa, että ihmisoikeuksia kunnioitetaan ja suojellaan kaikkialla maailmassa ja erityisesti sellaisilla erityisalueilla kuin Tšad, missä asukkaat jo kärsivät humanitaarisesta kriisistä ja joutuvat ulkoisten hyökkäysten uhreiksi.
