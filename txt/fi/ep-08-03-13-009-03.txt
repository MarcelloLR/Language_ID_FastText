<CHAPTER ID="009-03">
3. Afganistanilaisen toimittajan Perwis Kambakhshin tapaus - Iranin kansalaisen Seyed Mehdi Kazemin tapaus
<SPEAKER ID="221" NAME="Puhemies">
(PL) Esityslistalla on seuraavana keskustelu kuudesta päätöslauselmaesityksestä, jotka koskevat toimittajaa Perwis Kambakhshia, ja keskustelu neljästä päätöslauselmaesityksestä, jotka koskevat Iranin kansalaista Seyed Mehdi Kazemia.
<SPEAKER ID="222" NAME="Nickolay Mladenov">
esittelijä. - (EN) Arvoisa puhemies, liitän tämän keskustelun aikaisempaan keskusteluun Venäjästä, koska uskon, että jos me uskomme keskeisiin arvoihin, emme voi soveltaa niitä vain heikkoihin maihin ja tehdä poikkeusta vahvojen maiden kohdalla.
<P>
Olen ylpeä siitä, että tämä parlamentti keskusteli Venäjää koskevasta päätöslauselmasta, ja meidän kaikkien olisi oltava siitä ylpeitä. Meidän olisi pelättävä sitä päivää, kun Euroopan parlamentti lakkaa keskustelemasta näistä päätöslauselmista ja lakkaa puolustamasta lujasti arvoja, joihin uskomme.
<P>
Sillä tänään demokratia ei tarkoita kaikkien tasa-arvoa, se tarkoittaa kaikkien oikeutta olla erilainen. Tämä on keskeinen viesti, joka meidän on vietävä kumppaneillemme Venäjällä ja joka meidän on vietävä kumppaneillemme Afganistanissa.
<P>
Presidentti Karzai ja Afganistanin hallitus ovat sitoutuneet rakentamaan demokraattista, nykyaikaista valtiota. Demokraattisessa ja nykyaikaisessa valtiossa kuolemanrangaistusta ei voida hyväksyä. Siitä ei voida keskustella. Minkäänlaista kuolemanrangaistusta ei voida hyväksyä demokraattisessa ja nykyaikaisessa valtiossa. Se on keskeinen eurooppalainen arvo.
<P>
Afganistanilaisen toimittajan Kambakhshin tapaus on erittäin hämmentävä, koska hänet on tuomittu kuolemaan siitä, että hän on käyttänyt oikeuttaan saada vapaasti tietoa.
<P>
Meidän olisi kannustettava voimakkaasti Afganistanin viranomaisia, hallitusta ja presidenttiä puuttumaan asiaan hänen puolestaan ja käyttämään valtaansa hänen henkensä pelastamiseksi ja sen varmistamiseksi, että hän saa armahduksen sen prosessin lopuksi, joka hänen on nyt käytävä läpi, mikä tarkoittaa vetoomusprosessia.
<P>
Meidän olisi kuitenkin myös tuettava edelleen viranomaisia rakentamaan instituutioita, joita tarvitaan demokraattisen ja nykyaikaisen valtion toiminnassa, tuettava kansalaisyhteiskuntaa ja mikä tärkeintä jatkettava sitoutumistamme Afganistanin turvallisuuden takaamiseksi.
<P>
Emme saisi koskaan unohtaa, että koulutus on keskeinen arvo, joka meidän on juurrutettava Afganistanin kaltaiseen maahan. Tytöt ovat voineet käydä koulua vasta muutamana viime vuonna. Meillä on siellä paljon tehtävää. Emme saa karttaa sitä työtä, ja meidän olisi vakuutettava komissiolle, neuvostolle ja jäsenvaltioille, että meidän olisi investoitava koulutukseen Afganistanissa.
<SPEAKER ID="223" NAME="Marcin Libicki">
esittelijä. - (PL) Arvoisa puhemies, afganistanilainen toimittaja Perwiz Kambakhsh on tuomittu kuolemaan. Kuten tavallista autoritaariset hallitukset hyökkäävät niitä vastaan, jotka puolustavat ihmisoikeuksia, ja näin ollen toimittajia ja uskonnollisia aktivisteja vastaan.
<P>
Olen edellisten puhujien kanssa samaa mieltä siitä, että meidän ei pitäisi antaa enemmän myöten suurille maille, kuten Venäjälle ja Kiinalle. Kuten Nickolay Mladenov aivan oikein totesi, normien pitäisi olla kaikille samat. Huomauttaisin myös, että ne, jotka sanovat, että meidän pitäisi antaa enemmän myöten Kiinalle tai Venäjälle, koska ne ovat voimakkaita valtioita, ovat väärässä kahdesta syystä. Ensinnäkin siksi, että normien täytyy olla samat. Se, että hallitusten on tehtävä tiettyjä kompromisseja, on toinen asia. Euroopan historiassa parlamentit ovat aina olleet kansakuntien omatunto. Parlamentit eivät voi tehdä sellaisia kompromisseja, joita meidän valitettavasti on joskus hyväksyttävä hallitusten taholta.
<P>
Siksi vetoan tähän parlamenttiin, jotta se ei sovella eri normeja vahvoihin ja heikkoihin.
<SPEAKER ID="224" NAME="Thijs Berman">
esittelijä. - (NL) Kuolemanrangaistus on barbaarista, ja sananvapaus on kirjattu Afganistanin perustuslakiin. Kuitenkin toimittaja Perwiz Kambakhsh on tuomittu kuolemaan jumalanpilkasta kaukana Kabulista. Syynä siihen on ollut naisten oikeuksia islamilaisessa maailmassa käsittelevä artikkeli, jota hän ei edes itse kirjoittanut. Hänen veljensä on kirjoittanut arvostelevasti paikallisista johtajista, mikä ei selvästikään ole edistänyt Perwizin asiaa.
<P>
Kuolemantuomio on ollut valtava sokki niissäkin maissa, joissa on suuri muslimiväestö. Toimittajat Pakistanissa, Iranissa, Qatarissa ovat kaikki tuskallisen tietoisia sananvapauden turvaamisesta kaikkialla maailmassa. Huomattavan opposition hampaissa huolimatta äärikonservatiivisista ryhmistä, jotka eivät kannata vapauksia, naisten oikeuksia tai avointa keskustelua. Kuitenkin myös kyseiset konservatiivit tarvitsevat sananvapautta.
<P>
Mitä EU:n olisi tehtävä?
<P>
1. Tarjota enemmän apua kuin vuonna 2007 luvattiin Afganistanin oikeudelliselle uudistukselle.
<P>
2. Vedota voimakkaasti presidentti Karzaihin, jotta tämä toimisi, ja tukea häntä asiassa.
<P>
3. Euroopan unionin on tehtävä ihmisoikeuksien kunnioittamisesta ja Afganistanin perustuslaista keskeinen osa Euroopan komission politiikkaa.
<P>
Ei ole mitään järkeä pakottaa asiaa enemmän kuin äärikonservatiivit haluavat hyväksyä. Silloin pelattaisiin heidän pussiinsa. Perwiz Kambakhsh on kuitenkin vapautettava välittömästi.
<SPEAKER ID="225" NAME="Marios Matsakis">
esittelijä. - (EN) Arvoisa puhemies, jotkut uskovat, että Afganistan on maa, jossa on viime vuosina vallinnut jatkuva kuohunta ja kaoottinen jännitys. Köyhyys, lukutaidottomuus, heimojen väkivaltainen kilpailu, huumeparonit, sotapäälliköt, Venäjän miehitys, Talibanin terrorismi ja sen jälkeen Yhdysvaltojen ja Yhdistyneen kuningaskunnan valtava hyökkäys ja kaiken huipuksi islamilainen šaria-laki. Jos koskaan olisi maanpäällistä helvettiä, Afganistan olisi todellakin vahva ehdokas. Kuitenkin kaiken hädän keskellä on heikkoa vastarintaa ja toivoa sananvapaudesta ja demokratiasta.
<P>
Sellainen on nuoren toimittajan Perwiz Kambakhshin tapaus, sillä hän uskalsi levittää artikkelia naisten oikeuksista islamilaisessa maailmassa. Hän oli ladannut artikkelin Internetistä. Puolijärkiset, fanaattisesti sokeat niin kutsutut tuomarit pitivät rohkeaa tekoa jumalanpilkkana paleoliittisen kauden šaria-lain mukaan niin kutsutussa alueellisessa tuomioistuimessa Pohjois-Afganistanissa, ja hänet tuomittiin kuolemaan. Kuten kaikki tiedämme, fanaattisessa islamissa naisia pidetään lähes huonekalujen tasolla, ja kaikkiin yrityksiin kiistää se sovelletaan äärimmäisiä toimia.
<P>
Mutta asioiden on muututtava parempaan päin, ja meillä lännessä on velvollisuus katsoa, että tällainen muutos tapahtuu ennemmin mieluummin kuin myöhemmin. Koska länsi, EU mukaan luettuna, on voimakkaasti läsnä Afganistanissa ja koska länsi, EU mukaan luettuna, vie maahan miljardeja euroja taloudellisen apua, katson, että voimme perustellusti vaatia, että kyseinen nuori mies vapautetaan välittömästi ja ehdoitta ja että vastaavia tapauksia ei tapahdu islamilaisen šaria-lain takia enää - koskaan! Muuten meidän on vakavasti harkittava joukkojemme ja rahojemme vetämistä Afganistanista ja annettava maan seurata helvetillistä kurssiaan, johon sen fanaattinen uskonnollinen kohtalo sen tuomitsee.
<SPEAKER ID="226" NAME="Jean Lambert">
esittelijä. - (EN) Arvoisa puhemies, ryhmäni tukee voimakkaasti päätöslauselmaesitystä, joka koskee toimittaja Kambakhshia, vaikka en olekaan varma, olenko samaa mieltä kaikesta, mitä edellinen puhuja sanoi.
<P>
Haluan kuitenkin siirtää huomion toiseen nuoreen mieheen, jonka elämä on myös vaarassa tällä hetkellä, Mehdi Kazemiin, joka on iranilainen, ja jonka tapaukseen Yhdistyneen kuningaskunnan hallitus voi vaikuttaa. Monet meistä toivovat, että sisäministeri Jacqui Smith puuttuu asiaan uusien todisteiden perusteella.
<P>
Tämä parlamentti on antanut monta päätöslauselmaesitystä, joissa on tuomittu Iranin ihmisoikeustilanne. Uskomme, että se on vaarallinen maa homoseksuaaleille. Olemme nähneet ruumiita roikkumasta nostureista, joten tiedämme ja monet meistä uskovat, että se on erityisen vaarallinen tälle nuorelle miehelle.
<P>
On niitä, jotka sanovat, että hänen on turvallista palata, jos hän käyttäytyy hillitysti. Haluaisin sanoa, että se, mikä on ”hillittyä" käytöstä Iranissa, eroaa paljon siitä, mitä se tarkoittaa meidän jäsenvaltioissamme. On kuitenkin niin, että tietyissä maissa, Iranissa, Jamaikalla ja muualla, homoseksuaalisuus on rikos, ja he ovat vaarassa.
<P>
Ryhmäni on suhtautunut kriittisesti Dublin-asetukseen, josta tässä on kysymys, koska tiedämme, että vieläkin esiintyy suurta vaihtelua siinä, miten turvapaikkahakemuksia käsitellään jäsenvaltioissa, ja että jopa menettelyyn pääsy voi olla äärettömän vaikeaa. Olemme havainneet olosuhteet, jossa lukuja on pidetty tärkeämpinä kuin elämää.
<P>
Suojelumenettelyssä on kyse ihmisen elämän pelastamisesta, kun hän on vaarassa. Ei ole kyse asianmukaisten menettelyjen mukavuuksista: kyse on vaikutuksesta.
<P>
Haluamme toimivan turvapaikkapolitiikan, jolla voidaan korjata virheitä ja ottaa huomioon uudet tiedot ja jossa on samat korkeat normit kaikissa jäsenvaltioissa. Toivomme, että tässä tapauksessa Yhdistyneen kuningaskunnan hallitus osoittaa, että se on mahdollista.
<SPEAKER ID="227" NAME="Eva-Britt Svensson">
esittelijä. - (SV) Arvoisa puhemies, haluan tehdä ensin kaksi lyhyttä huomautusta. Ensinnäkään emme voi koskaan vaieta, kun kuolemanrangaistusta sovelletaan riippumatta siitä, missä päin maailmaa se tapahtuu. Toiseksi on erittäin valitettavaa, että joka kerta kun kokoonnumme täällä Strasbourgissa, meillä on monta ihmisoikeusrikkomusta käsiteltävänä. Joskus tuntuu siltä, etteivät ne koskaan lopu.
<P>
Seuraavaksi tähän päätöslauselmaan: toteamme, että Afganistanin perustuslain 34 artiklassa säädetään erittäin selvästi sananvapaudesta ja todetaan, ettei sananvapautta saa rajoittaa ja että jokaisella afganistanilaisella on oltava oikeus ilmaista ajatuksiaan puheen, kuvien ja kirjoituksen välityksellä ja muilla keinoin. Siitä huolimatta 23-vuotias toimittaja Perwiz Kambakhsh on tuomittu kuolemaan laittomassa oikeudenkäynnissä ja häneltä on kielletty hänen oikeutensa. Oikeudenkäynti on suljettu toimittajilta ja ihmisoikeusjärjestöiltä. Niin kutsuttu rikos oli se, että hän levitti artikkelia, jossa käsiteltiin naisten tilannetta islamilaisessa maailmassa.
<P>
Tausta on siis tunnettu. Vaadimme nyt painokkaasti, että Perwiz Kambakhsh vapautetaan välittömästi. Hän ei ole tehnyt mitään rikollista. Hän on toiminut täysin lain ja perustuslain mukaisesti. EU:n ja koko maailman on nyt kokoonnuttava tämän vaatimuksen taakse: vapauttakaa Perwiz Kambakhsh.
<SPEAKER ID="228" NAME="Marco Cappato">
esittelijä. - (IT) Arvoisa puhemies, hyvät naiset ja herrat, Mehdi Kazemin tapauksessa meidän täytyy keskustella jostain, jonka ei todellakaan pitäisi vaatia sekuntiakaan keskustelua.
<P>
Jos keneltä tahansa kysyttäisiin, pitääkö hän mahdollisena, että Euroopan maa harkitsee henkilön lähettämistä teloittajan käsiin ja Iranin kaltaiseen diktatuuriin, vastaus olisi epäilemättä, ettei sellaista voida kuvitellakaan. Näin saattaa kuitenkin tapahtua ja on tapahtumassa, annetuista vakuutteluista huolimatta. Se tarkoittaa, että jotain erittäin vakavaa on tapahtumassa, että Eurooppa on jonkinlaisen hulluuden vallassa.
<P>
Jotkut sanovat, että on monia oikeudellisia pikkuseikkoja, jotka voivat johtaa Mehdi Kazemin luovutukseen ja kuolemaan. Se ei vain voi olla mahdollista. Euroopan unionin perusperiaatteita, ihmisoikeuksien ja elämän kunnioittamista, ei ole vielä poistettu. Jos Kazemi lähetetään kuolemaan, kukaan ei voi todella siirtää vastuuta byrokraattisille prosesseille, elleivät he myönnä näkemystä, että vain siitä EU:ssa on kysymys: byrokraattisista menettelyistä, kansallisvaltioista, jotka ovat niin vahvoja, etteivät voi edes pelastaa yhtä elämää.
<P>
Haluan kiittää 140 Euroopan parlamentin jäsentä, jotka ovat tukeneet tätä asiaa, ja toivon, että tämä parlamentti äänestää yksimielisesti jätetyn päätöslauselman puolesta.
<SPEAKER ID="229" NAME="Ewa Tomaszewska">
UEN-ryhmän puolesta. - (PL) Arvoisa puhemies, 22. tammikuuta 2008 Afganistanin pohjoisen Balkhin maakunnan ensimmäisen asteen tuomioistuin tuomitsi Perwiz Kambakhshin kuolemaan. Hän on 23-vuotias journalismin opiskelija, joka kirjoittaa paikalliseen sanomalehteen, ja tuomion syynä on naisten oikeuksia koskevan artikkelin lataaminen Internetistä ja sen levittäminen sähköisesti. Oikeudenkäynnissä syytetyllä ei ollut oikeutta puolustukseen. Syytettyä hakattiin, ja häneltä saatiin tunnustus brutaalein menetelmin.
<P>
Vaadimme, että Afganistanin viranomaiset päästävät Perwiz Kambakhshin vapaaksi ja että Afganistanin hallitus palauttaa ihmisoikeuksien kunnioituksen, erityisesti oikeuden elämään. Saanko olla niin rohkea, että toivon, että Afganistan keskeyttää pian kuolemantuomioiden täytäntöönpanon.
<SPEAKER ID="230" NAME="Raül Romeva i Rueda">
Verts/ALE-ryhmän puolesta. - (ES) Arvoisa puhemies, pari kuukautta sitten Iranin presidentti Mahmud Ahmadinejad julisti juhlallisesti Yhdistyneille Kansakunnille, että homoseksuaalisuus ei ollut ongelma Iranissa, koska siellä ei yksinkertaisesti ollut homoseksuaaleja. Hän jätti sanomatta, että he teloittavat kaikki homoseksuaalit, joita siellä on.
<P>
Mehdi Kazemin tapaus korostaa jälleen kerran valtavia porsaanreikiä Euroopan unionin turvapaikkajärjestelmässä: se, että jonkun on haettava nykyään turvapaikkaa sen takia, että häntä vainotaan ja uhataan kuolemalla sen takia, että hän on homoseksuaali, on erittäin huolestuttavaa ja osoittaa, että LGBT-oikeuksien edistäminen on otettava kansainväliseen käsittelyyn.
<P>
Vielä vakavampaa on se, että Euroopan unioni, oikeuksien ja vapauksien puolustaja, ei pidä seksuaalisen suuntautumisen perusteella tapahtuvaa vainoa riittävän tärkeänä syynä antaa automaattisesti turvapaikka sellaisissa tapauksissa kuin Mehdi Kazemin tapaus. Valitettavasti tämä ei ole ensimmäinen tapaus laatuaan, eikä se varmasti jää viimeiseksi. Tosiasia on, että vieläkin on monia maita, joissa LGBT-väestöä vainotaan kaikin tavoin ja jopa tuomitaan kuolemaan, kuten Iranissa.
<P>
Siksi toivon, että tämä parlamentti ja kaikki poliittiset ryhmät tuntevat olosuhteet ja tukevat perusteltuja vetoomuksia, jotka annetaan tänään hyväksyttävässä päätöslauselmassa, erityisesti sitä, joka koskee kelpoisuutta koskevan direktiivin täytäntöönpanoa. Direktiivissä tunnustetaan seksuaalisen suuntautumisen perusteella tapahtuva vaino syyksi turvapaikan myöntämiselle. Siinä annetaan jäsenvaltioille myös mahdollisuus tehdä päätös tapauskohtaisesti ottaen huomioon alkuperämaan olosuhteet, mukaan luettuna lainsäädäntö ja tapa, jolla niitä sovelletaan.
<P>
Jäsenvaltioiden on myös löydettävä yhteinen ratkaisu, jolla varmistetaan, että Mehdi Kazemille myönnetään pakolaisen asema ja suojelu, jota hän tarvitsee Euroopan unionissa, ja että häntä ei palauteta Iraniin, missä hänet todennäköisesti teloitetaan kuten hänen partnerinsa.
<P>
Sitä varten on noudatettava Euroopan ihmisoikeussopimuksen 3 artiklaa, jossa kielletään henkilöiden luovuttaminen maihin, joissa heillä on suuri riski joutua vainon, kidutuksen tai jopa kuolemanrangaistuksen uhriksi.
<SPEAKER ID="231" NAME="Ioannis Varvitsiotis" AFFILIATION="PPE-DE">
(EL) Arvoisa puhemies, tuen varmasti päätöslauselmaa, koska Afganistanin nykyinen tilanne on sietämätön ja tuottaa pettymyksen. Talibanin hallinto on vienyt maata monta vuotta taaksepäin.
<P>
Ollaan kuitenkin rehellisiä. Kuka vahvisti Talibania? Eikö se ollutkin Yhdysvallat aseineen ja taloudellisine resursseineen, jotka vahvistivat Talibania taistelussa Neuvostoliittoa vastaan? Eikö olekin totta, että nyt oopiumin tuotanto maassa on kasvanut viisinkertaiseksi? Miksi näin on? Jokainen tehköön omat johtopäätöksensä.
<SPEAKER ID="232" NAME="Sophia in 't Veld" AFFILIATION="ALDE">
(NL) Olen kauhistunut Mehdi Kazemin tapauksesta ja siitä, että me kaikki emme totea pitemmittä puheitta, että hänelle on myönnettävä turvapaikka. Kehotan Alankomaiden ja Yhdistyneen kuningaskunnan hallitusten edustajia sekä tämän parlamentin jäseniä, jotka aikovat äänestää päätöslauselmaa vastaan, pysähtymään ja ajattelemaan: mikä oikeastaan on oikeusvaltioperiaatteen tarkoitus? Onko se valvoa sääntöjä ja menettelyjä asianmukaisesti ja kirjaimellisesti, vai onko se nähdä oikeuden toteutuvan? Pohtikaa asiaa vakavasti ennen äänestystä.
<SPEAKER ID="233" NAME="Bernd Posselt" AFFILIATION="PPE-DE">
(DE) Arvoisa puhemies, ryhmäni tukee ehdottomasti Kazemin suojelua ja vastustaa luonnollisesti hänen luovuttamistaan Iraniin. Kuitenkin me vastustamme päätöslauselmaa, koska siinä ei käsitellä, kuten aiottiin, kiireellistä tapausta, vaan Euroopan unionin turvapaikkalainsäädäntöä yleisesti ja kahden jäsenvaltion, Alankomaiden ja Yhdistyneen kuningaskunnan, suhdetta tuohon vaikeaan kysymykseen.
<P>
Siitä näissä kiireellisissä päätöslauselmissa ei ole kyse. Tässä niitä käytetään sisäpoliittisten kysymysten esiin nostamiseen. Haluamme, että Kazemia suojellaan, ja tuemme kaikkia sitä koskevia aloitteita mutta emme tätä päätöslauselmaa, jonka otsikossa on Kazemin nimi, mutta jonka sisältö on aivan muuta.
<SPEAKER ID="234" NAME="John Bowis" AFFILIATION="PPE-DE">
(EN) Arvoisa puhemies, tuen kumpaakin päätöslauselmaa. Kuitenkin kotimaani aikoo lähettää nuoren teini-ikäisen miehen kuolemaan Iranissa. Hänen ystävänsä on jo kuollut. Ei mistään rikoksesta, vaan seksuaalisuutensa takia. Kotimaani on aikaisemmin ylpeänä julistanut, että sillä on absoluuttinen normi, jonka mukaan emme koskaan lähetä ihmisiä kohtaamaan pahempaa tuomiota kuin se, jonka he kärsisivät, jos heitä rangaistaisiin Yhdistyneessä kuningaskunnassa.
<P>
Tässä tapauksessa ei ole rikosta, mutta on rangaistus, joka Yhdistyneessä kuningaskunnassa poistettiin vuosia sitten. Kotimaani pitäisi riiputtaa päätään häpeästä, jos se ei taivu tässä tapauksessa. Toivon, että tämän parlamentin ei tarvitse riiputtaa päätään häpeästä. Toivon, että parlamentin jäsenet tukevat tätä päätöslauselmaa.
<P>
Hyvänen aika, puhumme 19-vuotiaasta nuoresta!
<P>
(Äänekkäät suosionosoitukset)
<SPEAKER ID="235" NAME="Czesław Adam Siekierski" AFFILIATION="PPE-DE">
(PL) Arvoisa puhemies, yksi Euroopan unionin arvoista on koordinoida toimia ja hyväksyä kantoja ihmisoikeuksien puolustamiseksi. Se koskee tapausta, jossa afganistanilainen toimittaja tuomittiin kuolemaan oikeudessa Afganistanin pohjoisessa maakunnassa siitä, että hän levitti artikkelia naisten oikeuksista islamilaisessa maailmassa. Oikeudenkäynnin aikana häneltä kiellettiin oikeus puolustukseen ja hän oli monenlaisen väkivallan uhri. Afganistanin perustuslaissa kuitenkin säädetään sananvapaudesta.
<P>
Kuten näemme, laki ja todellisuus eivät kohtaa. Monet hallitukset takaavat ihmisoikeuksien julistuksen noudattamisen, mutta sulkevat silmänsä siltä, miten sitä sovelletaan niiden omissa maissa. Siksi meidän pitäisi puolustaa ihmisoikeuksia, vapautta ja demokratiaa entistä päättäväisemmin.
<SPEAKER ID="236" NAME="Mario Mauro" AFFILIATION="PPE-DE">
(IT) Arvoisa puhemies, hyvät naiset ja herrat, haluaisin vain korostaa, että huolimatta ryhmäni huolista, jotka ovat osittain perusteltuja ja jotka koskevat sitä, että osaa päätöslauselman sisällöstä voidaan käyttää laajemminkin, ei voida kiistää sitä seikkaa, että tiedot, joita saamme iranilaisista lähteistä ja viranomaisilta ovat yksiselitteisiä. Jos Mehdi Kazemi palaa Iraniin, hänen kohtalonaan on kuolema, ja siitä syystä poikkean normista ja äänestän ryhmäni kantaa vastaan.
<SPEAKER ID="237" NAME="Louis Michel">
komission jäsen. - (FR) Arvoisa puhemies, hyvät naiset ja herrat, kiitos tästä mahdollisuudesta keskustella kanssanne afganistanilaisen Perwiz Kambakhshin ja iranilaisen Mehdi Kazemin tapauksesta.
<P>
Kambakhshin tapauksessa jaamme tietysti huolenne ja seuraamme tapausta tiiviisti itse paikalla Afganistanin lähetystömme välityksellä yhteistyössä edustuston päällikön ja EU:n erityisedustajien kanssa. Olemme nostaneet tapauksen esiin toistuvasti Afganistanin viranomaisten kanssa, viimeksi ulkoministeri Spantan kanssa troikan kokouksessa Ljubljanassa 21. helmikuuta.
<P>
Tiedän, että Euroopan parlamentin Afganistanin valtuuskunta on myös keskustellut asiasta suoraan Afganistanin parlamentin kanssa ja että Afganistanin parlamentin jäsenet ovat vakuuttaneet teille, että tyydyttävä ratkaisu löydetään.
<P>
Uskon, että meidän on jatkettava tähän saakka noudatettavaa lähestymistapaa luottaen ainakin tästä eteenpäin hienovaraiseen diplomaattiseen toimintaan. Arvioiden Afganistanin nykyistä poliittista ilmastoa, on vaikeampaa varmistaa Kambakhshin turvallinen vapauttaminen, jos näyttää siltä, että Afganistanin viranomaiset taipuvat kansainvälisen paineen edessä.
<P>
Haluan kuitenkin vakuuttaa teille, että jatkamme tapauksen seuraamista tiiviisti ja että olemme valmiina lisätoimiin, jos kuolemantuomio vahvistetaan vetoomustuomioistuimessa. Lähes 30 vuoden aseelliset selkkaukset ovat raunioittaneet Afganistanin oikeusjärjestelmän. Olemme siksi asettaneet Afganistanin oikeudelliset instituutiot etusijalla maan avustusohjelmassa. Meillä on jo siellä asiantuntijoita, jotka työskentelevät korkeimman oikeuden, yleisen syyttäjän viraston ja oikeusministeriön kanssa ja jotka pyrkivät ammattimaistamaan kyseiset instituutiot keskus- ja aluetasolla. Euroopan komission ohjelmalla autetaan myös viranomaisia perustamaan uusi oikeusapujärjestelmä - jota tarvitaan kipeästi Afganistanissa, kuten tämä tapaus on osoittanut. Tällä hetkellä ei ole vakaata, riippumatonta asianajajakuntaa, eikä julkista oikeusapua ole saatavilla. Olen erittäin toiveikas sen suhteen, että oikeudellista uudistusta koskeva komission ohjelma - joka toteutetaan tiiviissä yhteistyössä ETPP:n puitteissa toimivan EUPOLin Afganistanin poliisioperaation kanssa - auttaa parantamaan ihmisoikeustilannetta keskipitkällä ja pitkällä aikavälillä.
<P>
On selvää, että komissio jakaa myös syvän huolenne Mehdi Kazemista ja muista vastaavista tapauksista. Alankomaiden ja Yhdistyneen kuningaskunnan viranomaiset tutkivat Kazemin tapausta huolellisesti. Muistuttaisimme pakolaisten suojelusta, että kansainvälisessä oikeudessa, erityisesti Geneven sopimuksessa, määrätään pakolaisten asemasta, että mikään sopimusvaltio ei saa karkottaa tai palauttaa pakolaista rajoille tai alueille, missä hänen henkensä tai vapautensa olisi uhattu hänen rotunsa, uskontonsa, kansallisuutensa, tietyn sosiaalisen ryhmän jäsenyytensä tai poliittisten mielipiteidensä takia.
<P>
Iranin rikoslaissa teosta, joka tunnetaan nimellä lavat, seuraa kuolemanrangaistus. Termillä lavat ei kuitenkaan eroteta toisistaan seksuaalisia suhteita, joissa ollaan vapaaehtoisesti, ja pakotettuja seksuaalisia suhteita. Jälkimmäisessä tapauksessa, jossa annetaan rangaistus lavatista muiden rikosten yhteydessä, termillä yleensä tarkoitetaan raiskausta. On selvää, että komissio vastustaa periaatteessa kuolemanrangaistusta kaikissa olosuhteissa, ja sitäkin enemmän, jos rikosta ei ole tapahtunut. Homoseksuaalien tilanne Iranissa on huolestuttava. Yksityiselämän loukkaukset ja seksuaalisen suuntautumisen perusteella tapahtuva syrjintä ovat ristiriidassa niiden Iranin velvollisuuksien kanssa, jotka seuraavat sen ratifioimasta kansalaisoikeuksia ja poliittisia oikeuksia koskevasta kansainvälisestä yleissopimuksesta.
<P>
Euroopan unioni vie tätä viestiä ihmisoikeuksista Iraniin yleisesti ja myös monien alojen toimien välityksellä. Valitettavasti Iran ei ole vielä hyväksynyt tarjoustamme käynnistää kahdenvälinen vuoropuhelu ihmisoikeuksista. Keskusteluissamme Iranin edustajien kanssa korostamme kuitenkin, että toivomme näkevämme edistystä kaikissa Euroopan unionin huolenaiheissa politiikan, ydinpolitiikan, kaupan ja ihmisoikeuksien alalla. Jos ihmisoikeustilanne ei parane siellä huomattavasti, suhteemme Iranin kanssa ei voi kehittyä tyydyttävästi.
<P>
Henkilökohtaisesti haluaisin kiittää lämpimästi ja onnitella John Bowista hänen panoksestaan. Yhdyn täysin hänen näkemyksiinsä.
<SPEAKER ID="238" NAME="Puhemies">
(PL) Keskustelu on päättynyt.
<P>
Äänestys toimitetaan keskustelun jälkeen.
