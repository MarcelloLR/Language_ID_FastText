<CHAPTER ID="006">
Talousarvioasioita koskevat siirtymävaiheen menettelyohjeet Lissabonin sopimuksen voimaantuloa silmällä pitäen (keskustelu) 
<SPEAKER ID="046" NAME="Puhemies">
(EL) Esityslistalla on seuraavana jäsen Lamassouren laatima budjettivaliokunnan mietintö (Α7-0045/2009) talousarvioasioita koskevista siirtymävaiheen menettelyohjeista Lissabonin sopimuksen voimaantuloa silmällä pitäen [2009/2168(ΙΝΙ)].
<SPEAKER ID="047" NAME="Alain Lamassoure" LANGUAGE="FR">
Arvoisa puhemies, haluan aivan aluksi käyttää hyväkseni tämän tilaisuuden ja kiittää puheenjohtaja Barrosoa ja komission jäsen Šemetaa heidän päätöksestään lykätä tulevaa budjettipolitiikkaa ja rahoitusnäkymien päivittämistä koskevien komission ehdotusten julkaisemista seuraavaan vuosipuoliskoon.
<P>
Eurooppa-neuvosto ja parlamentti sopivat toki päivityksen tekemisestä vuosina 2008-2009, mutta tästä sopimuksesta on kulunut jo neljä vuotta eli ikuisuus. Sillä välin on tapahtunut monenlaista: olemme saaneet Lissabonin sopimuksen, meillä on ollut Irlannin kansanäänestys ja rahoituskriisi, uuden sopimuksen voimaantulo on viivästynyt ja niin edelleen.
<P>
Siksi uudelle komissiolle on järkevämpää antaa tehtäväksi esitellä samalla kertaa muutaman kuukauden sisällä poliittinen ohjelmansa ja sen rahoitusvaikutukset.
<P>
Toisaalta Lissabonin sopimuksen on määrä tulla voimaan 1. joulukuuta, joten meidän on hyväksyttävä erittäin nopeasti tarvittavat siirtymätoimenpiteet siirtyäksemme sopimuksesta toiseen talousarvion alalla.
<P>
Puheenjohtajavaltio Ruotsi on ehdottanut, että kolme toimielintä tekisivät marraskuun 18. päivän sovittelukomiteassa poliittisen sopimuksen tästä asiasta. Siispä parlamentin on nyt annettava neuvotteluvaltuudet sovittelukomiteaan osallistuvalle valtuuskunnalleen.
<P>
Neljä asiaa on ratkaistava mahdollisimman pian. Yhdenkään niistä ei pitäisi olla vakava poliittinen ongelma.
<P>
Niistä ensimmäinen koskee määrärahasiirtoja. Pakollisten ja ei-pakollisten menojen välisen erottelun poistaminen edellyttää yhteistä menettelyä, jossa budjettivallan käyttäjät ovat keskenään samanvertaisia, vaarantamatta joustavuutta, jota Euroopan komission on osoitettava talousarviota hallitessaan.
<P>
Toinen asia koskee lisätalousarviota: vuoden 2010 alusta tarvitaan ensimmäinen lisätalousarvio, jotta kaikki asiaankuuluvat toimielimet saavat taloudelliset varat voidakseen hoitaa uusia Lissabonin sopimuksen mukaisia tehtäviään. Tarvitsemme siksi yksinkertaistetun menettelyn, joka perustuu uuteen, sopimuksessa päätalousarvion osalta määrättyyn menettelyyn.
<P>
Kolmas asia on kolmen toimielimen välisten valmistelukokousten aikataulu eli niin sanottu käytännön aikataulu. Tältä osin meidän ei tarvitse tehdä mitään muulla tavalla kuin aikaisemmin.
<P>
Neljäs eli viimeinen asia on menettely väliaikaisten kahdestoistaosien järjestelmän käyttämiseksi siinä epätodennäköisessä mutta mahdollisessa tilanteessa, ettemme pääse vuoden 2010 talousarviosta sopimukseen. Katsomme tältä osin, että Lissabonin sopimuksen määräykset ovat riittävän selkeät, jotta niitä voidaan soveltaa ilman täydentäviä ohjeita.
<P>
Budjettivaliokunta on hyväksynyt nämä ehdotukset erittäin suurella enemmistöllä. Kehotan parlamenttia tekemään samoin, jotta voimme saada neuvottelut neuvoston ja komission kanssa päätökseen asetettuun määräaikaan mennessä.
<SPEAKER ID="048" NAME="Algirdas Šemeta">
komission jäsen. - (EN) Arvoisa puhemies, kiitän jäsen Lamassourea hänen mietinnöstään.
<P>
Lissabonin sopimuksen voimaantulo muuttaa budjettialan sääntöjä, niin että Euroopan parlamentti ja neuvosto päättävät tasavertaisina kaikista menoista. Tämä edellyttää uutta oikeuskehystä, jota toimielinten on punnittava keskenään huolellisesti.
<P>
Koska yhteisenä tehtävänämme on varmistaa, että talousarviota koskevat prosessit ja toimet etenevät yhtäjaksoisesti ja saumattomasti, yhdyn esittelijän näkemyksiin siitä, että meidän on sovittava pian siirtymävaiheen menettelyohjeista. Nämä siirtymävaiheen säännöt ovat luonteeltaan lähinnä muodollisia ja voimassa vain siihen asti, kunnes uusi oikeuskehys tulee voimaan.
<P>
Esittelijä on määritellyt mietinnössään oikeat asiat, joista meidän on keskusteltava. Tarvitsemme uudet säännöt tehdäksemme siirtoja ja hyväksyäksemme lisätalousarvioita. Tarvitsemme aikataulun, joka mahdollistaa kaikkien toimijoiden riittävän osallistumisen. Meidän on myös sovittava selvistä yhteistyöperiaatteista sekä tarvittaessa väliaikaisia kahdestoistaosia koskevista säännöistä.
<P>
Voin vahvistaa olevani valmis esittämään tarvittavia ehdotuksia, jotta voimme saada aikaan tasapainoisen sopimuksen. Ehdotan, että ryhdymme keskustelemaan näistä asioista tämän iltapäivän kolmikantaneuvotteluissa. Toivon, että kolme toimielintä saavat aikaan sopimuksen marraskuun sovittelussa.
<SPEAKER ID="049" NAME="Salvador Garriga Polledo">
PPE-ryhmän puolesta. - (ES) Arvoisa puhemies, Lissabonin sopimus tuo mukanaan monia muutoksia, mutta harvat niistä ovat yhtä dramaattisia kuin budjettimenettelyä koskevat muutokset.
<P>
Jokainen budjettialan yleisesittelijä tietää, miten nykyinen kahden neuvottelukierroksen strategia toimii: neuvottelujen hoitaminen yhdellä kierroksella vaatii tietenkin yhteistyöltä ja toimielinten väliseltä sopimiselta enemmän.
<P>
Uusi tilanne vaikuttaa jo myös nykyisiin neuvotteluihin budjettimenettelystä ja sen sovitteluun ensi viikolla, sillä tiedämme tämän olevan viimein kerta, jolloin asia hoidetaan nykyisellä tavalla. Haluan kiittää budjettivaliokuntaa siitä, että se on esittänyt meille nämä siirtymävaiheen säännöt hyvin nopeasti ja joustavasti.
<P>
Seuraavat kuukaudet ovat budjettipolitiikassa ratkaisevan tärkeät: niiden aikana tehdään kiireisiä siirtoja ja laaditaan kiireisiä lisätalousarvioita, joihin on vastattava kunnolla käyttäen uutta menettelyä, ja niiden aikana on muun muassa keskusteltava budjettia muuttavista rahoitusjäämistä käyttäen uutta menettelyä, joka edellyttää paljon vastuuta kaikilta toimielimiltä.
<P>
Siirtymäsääntöjen osalta ryhmäni katsoo, että meidän kaikkien on tehtävä ylimääräistä työtä, mutta tulevalla neuvoston puheenjohtajalla on erityisen tärkeä tehtävä - hänen tehtävänään on ennen kaikkea pitää nykyinen "herrasmiessopimus" voimassa. Neuvosto saattaa kokea houkutusta toimia oman etunsa mukaisesti hyvin kiireellisissä budjettiasioissa, kuten Euroopan ulkosuhdehallinnon tapauksessa, mutta kolme toimielintä ovat tietenkin tasavertaisia ja parlamentti on hyvin vastuuntuntoinen.
<SPEAKER ID="050" NAME="Göran Färm">
S&D-ryhmän puolesta. - (SV) Arvoisa puhemies, Lissabonin sopimus tuo mukanaan suuria muutoksia, erityisesti talousarvion alalla. Kuten monet ovat huomauttaneet, suurin muutos on se, että jako pakollisiin ja ei-pakollisiin menoluokkiin poistuu. Näin Euroopan parlamentti on mukana päättämässä koko budjetista ja saamme uuden, yksinkertaistetun budjettimenettelyn. Sopimus on nyt valmis ja hyväksytty, mutta tämä ei vielä tarkoita, että voisimme siirtyä suoraan uuteen menettelyyn.
<P>
Olemme ensinnäkin täysin yksimielisiä siitä, että tämän vuoden budjettiprosessi on toteutettava vanhojen sääntöjen mukaisesti, sillä asian muuttaminen kesken talousarvion käsittelyä olisi johtanut kaaokseen. Toiseksi tarvitsemme uuden toimielinten välisen sopimuksen, ennen kuin voimme soveltaa uutta sopimusta kunnolla. Tarvitsemme päivitetyn varainhoitoasetuksen ja uuden, uudelleen neuvotellun pitkän aikavälin talousarvion, monivuotisen rahoituskehyksen osaksi tätä uutta lainsäädäntöä.
<P>
Tämä vie aikaa. Siten budjettityön aloittaminen vuonna 2010 edellyttää lukuisia siirtymäsäännöksiä. Haluan käyttää tilaisuuden hyväkseni ja kiittää budjettivaliokunnan puheenjohtajaa jäsen Lamassourea, joka teki tätä mietintöä koskevan aloitteen hyvin nopeasti, laati sen ennätysajassa ja teki silti samalla hyvin tiivistä yhteistyötä valiokunnan eri puolueryhmien kanssa. Suurkiitokset.
<P>
Olemme sisällyttäneet mietintöön myös joukon näkemyksiä uusien pysyvien ratkaisujen luonteesta. Me sosiaalidemokraatit olemme erityisesti tuoneet esiin muutaman näkökohdan. Tärkein niistä on se, että on varmistettava, että parlamentin uusia valtuuksia sovelletaan jo siirtymäkauden aikana ja että ehdotukset, joita on esitettävä uuden toimielinten välisen sopimuksen tekemiseksi tulevaisuudessa ja varainhoitoasetuksen tarkistamiseksi, on nähtävä pakettina, jotta saamme aikaan toimivan kokonaisuuden ilman päällekkäisyyksiä ja tulkintaongelmia.
<P>
Toivon, että kykenemme tämän päivän kolmikantakeskustelussa sopimaan myös tämän ensimmäisistä osatekijöistä. Lopuksi haluan todeta, että muutos, jonka tämä tuo budjettimenettelyyn, on hyvä esimerkki yksinkertaistamisesta ja byrokraattisten menettelyjen vähentämisestä, mitä koko EU kipeästi kaipaa.
<SPEAKER ID="051" NAME="Anne E. Jensen" LANGUAGE="DA">
Arvoisa puhemies, minäkin haluan kertoa aluksi, miten tyytyväinen olen siihen, että meillä on nyt Lissabonin sopimus, jossa tietenkin annetaan parlamentille enemmän budjettivaltaa ja jolla muutetaan tapaa, jolla hyväksymme EU:n vuotuisen talousarvion. Olemme siirtymävaiheessa: vuoden 2010 talousarvio hyväksytään vanhan sopimuksen mukaisesti, mutta talousarvion täytäntöönpanoa valvotaan ja seurataan uuden sopimuksen mukaisesti. Riippumatta siitä, miten ratkaisemme tämän käytännössä, olemme päässeet alkuun jäsen Lamassouren mietinnön myötä, ja haluankin kiittää häntä siitä, että hän teki aloitteen niin nopeasti. Euroopan liberaalidemokraattien liiton ryhmä tukee täysin mietintöä, jossa kerrotaan, miten meidän on määrä hoitaa lisätalousarviot, siirrot ja muut jo mainitut asiat.
<P>
Vapaa ja demokraattinen Eurooppa (EFD) -ryhmä on esittänyt monia tarkistuksia, joissa ehdotetaan lisätalousarvioiden ja siirtojen lakkauttamista. Voin kertoa teille, että ALDE-ryhmä äänestää kaikkia EFD-ryhmän ehdotuksia vastaan. Olemme jäsen Lamassouren kanssa samaa mieltä siitä, että lisätalousarvioiden määrää pitäisi vähentää. Vuoden mittaan tapahtuu kuitenkin odottamattomia asioita, ja tarvitsemme siksi tällaisen välineen. Lisäksi myös kansallisilla parlamenteilla on tällainen väline. Se mahdollistaa muutosten tekemisen vuoden mittaan. Yksin globalisaatioon mukautumista helpottavasta rahastosta tulevien rahapyyntöjen määrän kasvu, jonka syynä ovat suuret irtisanomiset, johtaa luonnollisesti moniin lisätalousarvioihin. Meidän ei pitäisi myöskään lopettaa mahdollisuutta tehdä tilien välisiä siirtoja. Sille, miten paljon komissio voi siirtää ja miten siirrot on tehtävä, on olemassa hyvin tarkat säännöt - eli komissio ei voi tehdä siirtoja mielensä mukaan. Sen on kysyttävä ensin parlamentilta ja neuvostolta.
<P>
Lisäksi mietinnössä tuodaan esiin, että myös varainhoitoasetusta ja toimielinten välistä sopimusta pitäisi nyt tarkistaa, ja odotan kovasti saavamme pian ehdotuksen komissiolta.
<SPEAKER ID="052" NAME="Helga Trüpel">
Verts/ALE-ryhmän puolesta. - (DE) Arvoisa puhemies, arvoisa komission jäsen, haluan todeta Vihreiden / Euroopan vapaan allianssin ryhmän puolesta, että kannatamme avoimesti budjettivaliokunnan puheenjohtajan Alain Lamassouren neuvotteluvaltuuksia. Olemme vakuuttuneita siitä, että hän johtaa neuvotteluja nykyisenä siirtymäaikana erinomaisesti ja hyvin itsevarmasti. Tiedämme, että tarvitsemme selvät säännöt siirtyessämme Nizzan sopimuksesta Lissabonin sopimukseen - mitä me kaikki olemme odottaneet ja mitä me tarvitsemme voidaksemme kehittää EU:ta demokraattisempaan ja avoimempaan suuntaan.
<P>
Budjettivaliokunta vastaa yhdessä neuvoston ja muiden kanssa EU:n talousarvion laatimisesta, ja me toteamme neuvostolle selvästi aikovamme suojella ja vahvistaa parlamentaarisia oikeuksiamme. Emme salli sitä - myöskään jäsen Lamassouren johdolla neuvotteluissa - että näitä oikeuksia rajoitetaan millään tavalla, sillä olemme täysin varmoja, ettei vallassa saa tapahtua siirtymää neuvoston suuntaan.
<P>
Haluan muistuttaa teille, että on ehdottoman tärkeää, että seuraavien parin vuoden aikana EU:n jäsenvaltiot ja Euroopan parlamentti laativat EU:n talousarviot yhdessä todellisessa eurooppalaisessa hengessä. Vain tällä tavoin voimme valmistaa Euroopan unionia tulevaisuuteen. Lisäksi haluan muistuttaa teille varainhoitoasetusten osalta, että erityisesti tapa, jolla rahaa jaetaan nykyisin jäsenvaltioille ja jäsenvaltioissa, on suojattava väärinkäytöksiltä. Skandaaleja ja petoksia ei saa tapahtua, vaan myös varainhoitoasetuksia on yksinkertaistettava ja muutettava avoimempaan suuntaan, jotta EU:n ohjelmat eivät aiheuta paikallista riesaa vaan todella saavuttavat kansalaiset. Meidän pitäisi laatia EU:n budjettipolitiikkaa tällä tavoin seuraavien parin vuoden aikana.
<SPEAKER ID="053" NAME="Marta Andreasen">
EFD-ryhmän puolesta. - (EN) Arvoisa puhemies, sen jälkeen, kun arvoisa jäsenemme Guy-Quint laati huhtikuussa 2008 mietinnön, budjettiasioihin vaikuttavan uuden oikeuskehyksen pitäisi olla nyt valmis hyväksyttäväksi. Kaikki toimielimet sopivat, että näin tehtäisiin oikeudellisen tyhjiön välttämiseksi. Siksi meidän ei pitäisi tarvita talousarvioasioita koskevia siirtymävaiheen menettelyohjeita.
<P>
Arvoisan jäsen Lamassouren laatimassa mietinnössä keskitytään lisätalousarvioiden ja siirtojen hyväksymiseen. Ne ovat kumpikin riskialttiita ja epäsopivia käytäntöjä, jotka paljastavat ammattitaidon puuttumisen budjetointi- ja suunnitteluasioissa, ja siirtymäkausien aikana niiden riskit kasvavat vääjäämättä.
<P>
Lisätalousarvioiden nykyinen määrä on liian suuri eikä edes vastaa varainhoitoasetuksen 37 artiklassa asetettuja ehtoja.
<P>
Myös siirtojen nykyinen määrä on liian suuri, ja se olisi vältettävissä, jos talousarviota suunniteltaessa ymmärrettäisiin paremmin eri maiden eri sektorien tarpeet.
<P>
Budjettivaliokunnan jäsenenä olen kauhistunut siitä, miten lähes koko valiokunta minua lukuun ottamatta hyväksyy kaikki nämä siirtopyynnöt.
<P>
Siispä siirtymäkauden aikana ei pitäisi hyväksyä lisätalousarvioita tai siirtoja, ja kaikissa toimissa pitäisi keskittyä hyväksymään oikeuskehys, jotta vältettäisiin veromaksajien etujen vastaisen lisävahingon syntyminen.
<SPEAKER ID="054" NAME="Daniël van der Stoep" AFFILIATION="NI">
(NL) Arvoisa puhemies, Alankomaiden vapauspuolue (PVV) on Euroopan parlamentissa edustettuna ensimmäistä kertaa ja on kauhistunut Euroopan parlamentin jäsenten laskelmoivasta asenteesta. Tässä mielessä parlamentti muistuttaa parlamentin täydellistä vastakohtaa. Näyttää siltä, että sen tavoitteena on viedä mahdollisimman paljon rahaa EU:n ja erityisesti Alankomaiden työteliäiden kansalaisten taskuista.
<P>
Vasemmiston lempiaiheisiin, kuten ilmastoon ja kehitysapuun, käytetään miljardeja, samalla kun Alankomaissa ihmiset eivät saa hoitokodeissa hoitoa, valtion vanhuuseläkkeen saamiseksi asetettua eläkeikää nostetaan 67 vuoteen ja poliisin toimintaan on tehtävä leikkauksia. Arvoisa puhemies, parlamentin pitäisi toimia kansalaistensa parhaaksi, mutta sen sijaan se toteuttaa vain omia poliittisesti korrekteja, tuhlailevia suunnitelmiaan ja elitististen kavereidensa suunnitelmia.
<P>
Valitettavasti irlantilaiset ovat hyväksyneet vastenmielisen Lissabonin sopimuksen, mutta ainakin heille annettiin mahdollisuus valita. Alankomaiden vapauspuolueen mielestä on häpeällistä, että tämä kamala sopimus on survottu hollantilaisten kurkuista alas. Valitettavasti näin kuitenkin on ja meidänkin on pakko oppia elämään asian kanssa.
<P>
Alankomaiden vapauspuolue tekee rakentavaa yhteistyötä Euroopan parlamentissa. Emme voi kuitenkaan kannattaa tätä mietintöä. Alankomaat on kansalaista kohden laskettuna suurin nettomaksaja, ja haluamme tämän asian muuttuvan hyvin pian. Pyydän esittelijää lisäämään mietintöön kohdan, jossa todetaan, että Euroopan parlamentti kehottaa neuvostoa panemaan mahdollisimman nopeasti pisteen sille, että Alankomaat on jatkuvasti EU:n suurin nettomaksaja kansalaista kohden laskettuna.
<P>
Jos mietinnössä sanotaan näin, täällä istuntosalissa syttyy tämänpäiväisessä äänestyksessä neljä vihreää valoa lisää. Mielestäni tämä on esittelijälle oivallinen tilaisuus. Lisään vielä, että kannatamme EFD-ryhmän esittämiä tarkistuksia.
<SPEAKER ID="055" NAME="László Surján" AFFILIATION="PPE">
(HU) Arvoisa puhemies, hyvät parlamentin jäsenet, ensimmäisen maailmansodan jälkeen Unkariin Budapestiin rakennettiin tilapäisiä hökkelejä, joissa oli tarkoitus antaa sairaanhoitoa kotiin palaaville sotavangeille. Nämä tilapäiset hökkelit ovat käytössä edelleenkin.
<P>
Haluamme ottaa siirtymävaiheen säännöt käyttöön turvataksemme budjettiprosessin. Uskon, että esittelijä ja valiokunnan puheenjohtaja jäsen Lamassoure on puhunut periaatteista, jotka kestävät vähintään yhtä kauan kuin juuri mainitsemani 90 vuotta käytössä olleet tilapäishökkelit, ja että hän haluaa panna tällaiset periaatteet täytäntöön. On äärimmäisen tärkeää, että olemme maksaneet Lissabonin sopimuksesta kovan hinnan. Olemme luopuneet tietyistä periaatteista, ja yhden maan - Tšekin tasavallan - kansalaiset hyötyvät ihmisoikeuksista vähemmän kuin EU:n kansalaisten enemmistö. Meidän perustavanlaatuisena velvollisuutenamme on panna sujuvasti, saumattomasti ja tuloksekkaasti täytäntöön tämä sopimus, josta olemme maksaneet kalliin hinnan. Katson, että ehdotukset, joiden täytäntöönpanoon esittelijä pyytää nyt lupaa, palvelevat tätä tarkoitusta paremmin kuin riittävästi. Siksi ryhmäni toivoo, että parlamentin suuri enemmistö hyväksyy ne muutoksitta.
<P>
Lopuksi totean asioiden tilapäisyydestä vielä sen, että muutama kymmenen vuotta sitten julkaistiin mainos, jonka mukaan Unkarissa väliaikaisella komennuksella oleville Neuvostoliiton upseereille oli rakennettu pysyvään omistukseen tarkoitettuja asuntoja. Tämä osoittaa, että vaikka pitäisimmekin joitakin asioita varsin pysyvinä, ne vanhenevat silti tietyn ajan kuluttua. Toivon, että kun näiden sääntöjen voimassaolo päättyy, niiden tilalle saadaan paremmat säännöt. Tämän toiveen myötä kehotan kaikkia antamaan tukensa tälle ehdotukselle.
<SPEAKER ID="056" NAME="Eider Gardiazábal Rubial" AFFILIATION="S&amp;D">
(ES) Arvoisa puhemies, kuten täällä on jo todettu, Lissabonin sopimus tulee vihdoinkin voimaan, ja osa voimaantulon vaikutuksista on havaittavissa välittömästi sopimuksen allekirjoittamisen jälkeen: esimerkiksi osaan budjettivaliokunnan työstä ryhdytään soveltamaan uusia sääntöjä heti tammikuusta alkaen. Siksi me kolmessa toimielimessä pyrimme jo vahvistamaan työtämme ohjaavat väliaikaiset säännöt, samalla kun käymme keskustelua sopimuksessa tarkoitetuista uusista säännöistä ja hyväksymme ne.
<P>
Tuemme täysin jäsen Lamassouren mietintöä. Siinä esitettyihin päätelmiin ei ole mielestämme enää mitään lisättävää. Toivon vain, että pian kolmen toimielimen kesken käynnistyvissä keskusteluissa vallitsee yhteisymmärrys ja ettei kukaan yritä saada vaakakuppeja painumaan omaksi edukseen.
<P>
Jos sallitte, esitän muutaman huomautuksen, sillä minulle on syntynyt sellainen vaikutelma, että budjettivaliokunnan tietyssä osassa ilmenee toisinaan tiettyä optimismia, jonka seurauksena olemme hyväksyneet johdanto-osaan kohdan, jonka mukaan Lissabonin sopimus yksinkertaistaa budjettimenettelyä huomattavasti.
<P>
Olen uusi tulokas täällä parlamentissa, eikä minulla ole tietenkään kokemusta EU:n talousarviosta, mutta rehellisesti sanottuna lukemani perusteella uudet budjettisäännöt eivät herätä minussa samaa optimismia. Menettelystä tulee monitahoinen, ja sopimuksen laajuudesta riippuen - tai todennäköisemmin parlamentin ja neuvoston välisen sopimuksen puuttumisesta riippuen - siitä tulee myös monimutkainen. Emme kuitenkaan tiedä tätä varmuudella, ennen kuin budjettimenettelyjä on toteutettu uusien sääntöjen mukaisesti.
<P>
Tunnemme kuitenkin suoralta kädeltä neuvoston ajattelutavan, ja tältä osin totuus on se, etten ole turhan optimistinen, sillä huomaan neuvoston yrittävän saada mahdollisimman paljon valtaa voidakseen estää minkä tahansa päätöksen, joka on oikeaoppisen suuntauksen vastainen. Toisin sanoen neuvosto haluaa voida estää minkä tahansa päätöksen, jonka tarkoituksena on kuluttaa yksikin euro suunniteltua enemmän - riippumatta siitä, mitä tapahtuu. Jos näin on eli jos neuvosto haluaa kaiken määräysvallan, katson sen tekevän suuren virheen, sillä neuvosto tarvitsee nimenomaan vahvan parlamentin, jonka kanssa se voi tehdä yhteistyötä.
<SPEAKER ID="057" NAME="Timo Soini" AFFILIATION="EFD">
(FI) Arvoisa puhemies, kannatan edustaja ja kollega Marta Andreasenin tekemiä perusteltuja ehdotuksia. Te tässä mietinnössä toivotatte Lissabonin sopimuksen tervetulleeksi. Se on teidän oikeutenne, minä totean taas puolestani, että olen surullinen suvereniteettimme ruhjoutumisesta. Te voititte, mutta me olemme täällä ja me olemme teidän omissatunnoissanne, sillä tapa, jolla Lissabonin sopimus runnottiin läpi, ei ole kunniaksi. Itsenäisyyden asia ei vanhene koskaan. Mietinnössä mainitaan, että on syytä tehdä useita lakimuutoksia, jotta tämä taloudellinen perustuslaki, siellä sanotaan jotta tämä taloudellinen perustuslaki saadaan voimaan. Siis tunnustitte tosiasian. Se siis on perustuslaki sekä taloudellisesti, poliittisesti että juridisesti. Olimme oikeassa ja taistelumme itsenäisyyden puolesta jatkuu täällä.
<P>
(Suosionosoituksia)
<SPEAKER ID="058" NAME="Czesław Adam Siekierski" AFFILIATION="PPE">
(PL) Arvoisa puhemies, on selvää, että Lissabonin sopimus tuo mukanaan kauaskantoisia muutoksia, jotka koskevat talousarviota ja sen hyväksyntämenettelyjä. Mainitsen vain, että pakollisten ja ei-pakollisten menojen välinen ero on poistettu, minkä pitäisi vahvistaa parlamentin asemaa, ja että monivuotinen rahoituskehyksen on tunnustettu olevan laillisesti sitova oikeudellinen asiakirja. Yhtä tärkeää on myös budjettimenettelyn yksinkertaistaminen.
<P>
Kun ajattelemme näitä muutoksia, emme saa kuitenkaan unohtaa niiden tehokasta täytäntöönpanoa, vaan meidän on varmistettava, että siirtyminen uusiin periaatteisiin tapahtuu mahdollisimman helposti. Tämä on erityisen tärkeää EU:n talousarvion edunsaajien näkökulmasta.
<P>
Meidän on nyt määriteltävä, millä alueilla tilapäisiä menettelyohjeita tarvitaan eniten. Haluan siksi kertoa kannattavani tätä mietintöä sekä kaikkia pyrkimyksiä hyväksyä keinot, joilla budjettiasioihin saadaan järjestystä uuden sopimuksen mukaisesti.
<SPEAKER ID="059" NAME="Reimer Böge" AFFILIATION="PPE">
(DE) Arvoisa puhemies, hyvät parlamentin jäsenet, pidän henkilökohtaisesti ja monivuotisesta rahoitussuunnittelusta vastaavana esittelijänä valiokuntamme puheenjohtajan jäsen Lamassouren laatimaa mietintöä erittäin myönteisenä, koska sillä rakennetaan - myös oikeusvarmuuden osalta - sillat, joita tarvitsemme, ennen kuin sovimme toimielinten välisen sopimuksen mukauttamisesta ja muista muodollisista menettelyistä, joita meidän on selvennettävä sopimuksen mukaisesti. Haluan todeta selvästi sen, että tämä päätös selventää myös sen, että koko paketti pysyy meille sellaisena kuin se on tulevia neuvotteluja varten - toimielinten välisen sopimuksen mukauttamista koskevasta kysymyksestä siihen, miten toimimme vuorovaikutuksessa esimerkiksi tulevan ulkosuhdehallinnon kanssa puhtaasti budjettiasioissa.
<P>
Nykyisen sopimuksen valossa katson myös, että nykyisen toimielinten välisen sopimuksen toimivuutta pitäisi arvioida - sekä teknisesti että budjettipolitiikan näkökulmasta - osana tätä prosessia, jossa käsittelemme pakettia Lissabonin sopimuksen täytäntöönpanemiseksi. En tarkoita tällä pelkästään muodollisuuksia ja menettelyitä koskevaa kysymystä vaan myös talousarvion tarvittavien joustojen ja liikkumavaran tarkastelua, jos me todella aiomme panna Lissabonin sopimuksen täytäntöön budjettipolitiikan alalla.
<SPEAKER ID="060" NAME="Jiří Havel" AFFILIATION="S&amp;D">
(CS) Arvoisa puhemies, haluan aivan aluksi kiittää jäsen Lamassourea hänen laatimastaan mietinnöstä. Tämä asiakirja on mielestäni tarpeellinen, ja se on laadittu riittävän nopeasti. Tiedämme, että Lissabonin sopimus tulee itse asiassa voimaan tämän vuoden joulukuun alussa, ja tarvitsemme ehdottomasti tämän mietinnön. Vastaan nyt muutamiin puheenvuoroihin, joissa käsiteltiin Lissabonin sopimuksen oikeellisuutta. Lissabonin sopimus on nyt voimassa, eikä asiasta ole järkevää keskustella enempää. Haluan myös vastata yhteen jäsen Surjánin esittämään huomioon: annan Tšekin tasavallan puolesta sanani jäsen Surjánille siitä, että Tšekin sosiaalidemokraatit tekevät kaikkensa varmistaakseen, että Tšekin tasavalta peruu presidentti Klausin vaatiman poikkeuksen, sillä se on mielestämme törkeä.
<SPEAKER ID="061" NAME="Lajos Bokros" AFFILIATION="ECR">
(HU) Arvoisa puhemies, myös Euroopan konservatiiveilla ja reformisteilla on ilo kannattaa talousarvioasioita koskevia siirtymävaiheen menettelyohjeita. Haluamme kuitenkin painottaa, että mekään emme toivo talousarvioasioita koskevista siirtymävaiheen menettelyohjeista pysyviä. Toisaalta katsomme, että koska siirtyminen järjestelmästä toiseen on tarpeen, myös siirtymävaiheen menettelyohjeiden laatiminen on tarpeen. Tämä ei vääjäämättä tarkoita sitä, että prosessiin liittyisi liiallisten uudelleenkohdentamisten vaara. Sen sijaan meidän on vältettävä jatkossa tilannetta, jossa uudelleenkohdennuksia tehdään joka viikko ja joka kuukausi. Siksi pysyvissä menettelyohjeissa pitäisi vahvistaa, että uudelleenkohdennuksia voidaan tehdä korkeintaan kahdesti vuodessa talousarvion yhtenäisyyden, vakauden ja avoimuuden säilyttämiseksi.
<SPEAKER ID="062" NAME="Puhemies">
(EN) Hyvä jäsen Lamassoure, tämä saattaa olla ensimmäinen kerta elämässänne, kun näin tapahtuu, mutta saatte halutessanne 15 minuuttia puheaikaa päättääksenne tämän keskustelun.
<P>
Voitte sanoa mitä haluatte tai voitte pitäytyä esityslistalla loppupuheenvuoroanne varten varatuissa kahdessa minuutissa.
<SPEAKER ID="063" NAME="Alain Lamassoure" LANGUAGE="FR">
Arvoisa puhemies, en aio väärinkäyttää tätä minulle antamaanne poikkeuksellista oikeutta.
<P>
Kiitän kaikkia jäseniä, jotka käyttivät puheenvuoron mietinnön pääehdotuksia tukevien ryhmien puolesta, ja vakuutan kaikille ryhmille, että pyrimme jatkossakin Euroopan komission ja neuvoston kanssa saattamaan nämä neuvottelut onnistuneesti päätökseen samanlaisessa tiimihengessä. Katson keskustelun osoittaneen meille, että näitä periaatteita tukee hyvin laaja enemmistö. Jäsen Andreasen - joka ei ole enää täällä - esitti monia tarkistuksia, joita emme ehdi kerrata, sillä meillä on kiire.
<P>
Huomautan, että joulukuun 1. päivästä alkaen EU:lla on uusia instituutioita: Eurooppa-neuvoston presidentti, korkea edustaja, joka saa täysin uudet valtuudet, sekä Euroopan ulkosuhdehallinto. Siksi meidän on tehtävä äärimmäisen nopeita budjettipäätöksiä, jos haluamme uuden sopimuksen tulevan voimaan määräpäivänä.
<P>
Olemme valitettavasti hukanneet jo aikaa pyrkiessämme sopimukseen 27 maan kesken ja hankkiessamme ratifioinnin 27 parlamentilta eli 27 kansalta, jotta Lissabonin sopimus voisi tulla voimaan vuoden loppuun mennessä. Tehtävänämme on nyt varmistaa, että siirtymävaiheen säännökset voidaan lyödä lukkoon ja että niitä voidaan soveltaa mahdollisimman pian.
<P>
Myönnän jäsen Gardiazábal Rubialille, ettei lopullinen sopimus ole ehkä aivan niin yksinkertainen kuin mitä haluaisimme ja tarvitsisimme, mutta yritämme joka tapauksessa varmistaa, että se kelpaa kaikille toimielimille ja tuo lisää tehokkuutta, avoimuutta ja demokratiaa, mitä Euroopan unioni kipeästi kaipaa.
<SPEAKER ID="064" NAME="Puhemies">
(EN) Keskustelu on päättynyt.
<P>
Äänestys toimitetaan klo 11.00.
<P>
Kirjalliset lausumat (työjärjestyksen 149 artikla)
<SPEAKER ID="065" NAME="Georgios Stavrakakis  " AFFILIATION="S&amp;D">
kirjallinen. - (EL) Aivan aluksi haluan kiittää esittelijää siitä, että hän on tehnyt hyvin lyhyessä ajassa erinomaista työtä. Lissabonin sopimuksen voimaantulo on tärkeä askel Euroopan unionin yhdentymisen, sen toimielinten vahvistamisen ja eurooppalaisen identiteettimme lujittamisen kannalta. Samalla se tuo mukanaan merkittäviä muutoksia yhteisön talousarvion hyväksyntämenettelyyn. Budjettimenettelyn ominaispiirteet mielessä pitäen meidän on varmistettava, että tulevissa neuvotteluissa neuvoston kanssa hyväksytään siirtymävaiheen menettelyohjeet, samalla kun odotamme uudessa sopimuksessa määrättyjen oikeudellisten tekstien hyväksymistä. Näillä siirtymävaiheen säännöillä on turvattava toimielinten, varsinkin parlamentin, tasavertainen kohtelu ottaen huomioon uudessa sopimuksessa parlamentille myönnetyt uudet valtuudet. Sen lisäksi, että meidän on varmistettava siirtymäsäännösten hyväksyminen, meidän pitäisi keskittyä kiireelliseen ehdotukseen EU:n monivuotisen rahoituskehyksen ja varainhoitoasetuksen sisältävästä asetuksesta sekä sen hyväksymiseen. Euroopan komission pitäisi toimittaa näitä molempia tekstejä koskevat ehdotuksensa yhtenä pakettina, ja niistä pitäisi neuvotella samanaikaisesti neuvoston kanssa.
