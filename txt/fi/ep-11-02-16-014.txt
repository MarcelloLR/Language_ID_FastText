<CHAPTER ID="014">
EU:n ja Korean tasavallan välinen vapaakauppasopimus (keskustelu) 
<SPEAKER ID="556" NAME="Puhemies">
(EL) Esityslistalla on seuraavana jäsen Sturdyn laatima kansainvälisen kaupan valiokunnan suositus Euroopan unionin ja sen jäsenvaltioiden sekä Korean tasavallan välisen vapaakauppasopimuksen tekemisestä [08505/2010 - C7-0320/2010 - 2010/0075(NLE)].
<SPEAKER ID="557" NAME="Robert Sturdy">
esittelijä. - (EN) Arvoisa puhemies, tämä vapaakauppasopimus on ensimmäinen uuden sukupolven vapaakauppasopimus, jota koskevat neuvottelut käynnistettiin vuonna 2007 osana Globaali Eurooppa -aloitetta. Globaali talous, epävakaus ja monenvälisen järjestelmän pysähdystila ovat johtaneet tarpeeseen kehittää ja vahvistaa kahdenvälisiä suhteita. Tämä on ensimmäinen vapaakauppasopimus, jossa parlamentti käyttää Lissabonin sopimuksen sille antamaa uutta, kasvanutta toimivaltaa.
<P>
Vapaakauppasopimuksen tarkoituksena on taata uudenlaisia tullivapautuksia myöntämällä useilla eri taloudenaloilla toimiville EU:n yrityksille laaja ja kattava pääsy Etelä-Korean markkinoille. Sillä varmistetaan WTO plus -periaatteen soveltaminen esimerkiksi maantieteellisten indikaattorien, julkisten hankintojen, valtiontuen avoimuuden lisäämisen sekä teollis- ja tekijänoikeuksien noudattamisen tehokkaan valvonnan yhteydessä, ja se sisältää erittäin tärkeän kestävää kehitystä käsittelevän luvun.
<P>
Vaikka vapaakauppasopimus tuokin monia välittömiä ja huomattavia etuja, mielestäni on ennen kaikkea myönteistä, että sopimukseen sisältyy tehokas kahdenvälinen suojamekanismi, jonka ansiosta EU voi ottaa suosituimmuustullit uudelleen käyttöön, jos tämä vapaakauppasopimus aiheuttaa tai uhkaa aiheuttaa vakavaa haittaa EU:n teollisuudelle. Tällä suojamekanismilla puututaan nimenomaan EU:n herkkien alojen, kuten autoteollisuuden sekä kulutuselektroniikka- ja tekstiilialan, huolenaiheisiin ja taataan niille niiden ansaitsema suoja. Haluan kiittää tältä osin jäsen Zalba Bidegainia työstä, jota hän on tehnyt sopimuksen tämän osan parissa.
<P>
Etelä-Korean markkinat tarjoavat EU:n tavaroille ja palveluille uusia merkittäviä mahdollisuuksia. Nämä markkinat ovat pysyneet tähän asti melko suljettuina suurten tullimaksujen ja kalliiksi tulevien muiden kuin tulleihin liittyvien kaupan esteiden vuoksi. Vapaakauppasopimuksen ansiosta EU saa nopeasti 1,6 miljardia euroa vientitullihelpotuksia vuodessa. Tämä hyödyttää EU:n teollisuus- ja maataloustuotteiden viejiä ja tuottaa välittömästi säästöjä kemikaalialalla - jolla säästöt ovat noin 175 miljoonaa euroa - lääkkeiden, autonosien ja teollisuuskoneiden alalla ja niin edelleen. Lisäksi on syytä todeta, että mainitsemani luvut luultavasti vielä kasvavat kaupan kasvun myötä. Etelä-Korea on nykyään EU:n viljelijöille koko maailman arvokkaimpia vientimarkkinoita, joilla vuotuinen myynti on yli miljardi euroa. Vapaakauppasopimuksen ansiosta lähes kaikkien EU:n maataloustuotteiden vienti vapautetaan.
<P>
Vienti on näin ollen tärkeä EU:n kasvua aikaansaava tekijä. Se lisää eurooppalaisten yritysten ja niiden työntekijöiden vaurautta ja työllisyyttä ja on tärkeimpiä EU:n talouden elpymistä edistäviä tekijöitä. Komissio ja Euroopan autonvalmistajien yhdistys ovat tehneet tiivistä yhteistyötä tämän sopimuksen aikaan saamiseksi.
<P>
Koko maailma seuraa, kun EU näyttää esimerkkiä kauppa- ja taloussuhteiden parantamisen alalla, ja sillä on maailman joka kolkassa kumppaneita, joiden katse on kääntynyt siihen. Olen aina sanonut, että kauppa on todellinen kehityksen väline. Voimme luoda uusia mahdollisuuksia poistamalla kaupan esteitä ja rakentamalla uusia siltoja. Tämä vapaakauppasopimus tarjoaa uuden lähestymistavan. Se täydentää tietenkin Dohaa ja vauhdittaa EU:n elpymistä ja kasvua, ja Euroopan parlamentti auttaa ratkaisemaan globaalin kauppapolitiikan tulevaisuuden.
<P>
Haluan kiittää tässä vaiheessa Ignacio Berceroa komissiosta. Haluan kertoa hänelle, että yksi taloustieteilijöistä totesi tämän luultavasti olevan kummallekin osapuolelle kaikkien aikojen paras kauppasopimus. Kehotan kaikkia ryhmiä luopumaan protektionismista ja antamaan tukensa tälle sopimukselle.
<SPEAKER ID="558" NAME="Karel De Gucht">
komission jäsen. - (EN) Arvoisa puhemies, haluan kiittää parlamentin jäseniä kaikesta työstä, jota parlamentti yleisesti sekä erityisesti kansainvälisen kaupan valiokunta ovat tehneet varmistaakseen EU:n ja Korean vapaakauppasopimuksen nopean arvioinnin - ja toivoakseni myös ratifioinnin, jotta sopimus saadaan voimaan.
<P>
Tämä monimutkainen tehtävä muodostui kahdesta suuresta prosessista: EU:n ja Korean välisen vapaakauppasopimuksen kahdenvälisen suojalausekkeen täytäntöön panevasta Korean suojatoimiasetuksesta käytyjen neuvottelujen saattamisesta loppuun sekä tämän sopimuksen hyväksymisen valmistelusta.
<P>
Mielestäni on hyvä, että neuvosto ja parlamentti pääsivät ensimmäisessä käsittelyssä sopimukseen suojatoimiasetuksesta. Niiden tekemä työ on turvannut lainsäädännön, joka tarjoaa EU:n teollisuudelle sen tarvitsemaa suojaa, sekä vahvistanut, että parlamentti, neuvosto ja komissio ovat sitoutuneet yhdessä tehokkaaseen lainsäädäntötyöhön. Tämä oli myös ensimmäinen kauppaa koskeva asia, jossa parlamentti toimi Lissabonin sopimuksen nojalla tasaveroisena lainsäätäjänä. Sen osallistuminen on johtanut totisesti vaikuttavaan lopputulokseen.
<P>
En luettele uudelleen hyötyjä, joita EU:n ja Korean vapaakauppasopimuksen odotetaan tuovan EU:n taloudelle. Olemme keskustelleet niistä täällä perusteellisesti aikaisemmin, ja jäsen Sturdy teki niistä juuri yhteenvedon. Haluan sen sijaan esittää lyhyen sivuhuomautuksen ja käsitellä Korean kanssa tehtyä sopimusta laajemmasta näkökulmasta, EU:n tulevan kauppapolitiikan kannalta, jota komissio kuvaili 9. marraskuuta 2010 julkaisemassaan tiedonannossa, ja kerrata poliittisen linjamme perusperiaatteet.
<P>
Suosimme ensinnäkin jatkossakin WTO:n tarjoamaa monenvälistä kanavaa ensisijaisena keinona vapauttaa kauppaa ja asettaa sääntöjä maailmankaupan ohjaamiseksi. Vuoden 2008 puolivälin jälkeisistä takaiskuista ja umpikujasta huolimatta pyrimme aktiivisesti viemään loppuun Dohan kehityskierroksen, jonka käynnistämisestä on kulunut nyt kymmenen vuotta. On edelleen kannattavaa yrittää saada aikaan sopimus paitsi taloudellisten hyötyjen myös WTO:n eteenpäin viemisen näkökulmasta. Siksi tein aloitteen siitä, että maailman seitsemän suurimman kauppamaan kauppaministerit kokoontuisivat Davosiin keskustelemaan konkreettisesti siitä, miten voimme päästä eteenpäin loppupeliin Soulissa pidetyn G20-kokouksen antaman sysäyksen seurauksena. Tapaamisemme oli mielestäni menestys, ja johtavat virkamiehet tekevät nyt kovasti töitä saadakseen kesällä aikaan poliittisen läpimurron.
<P>
Kuten kuitenkin totesimme marraskuussa, kahdenvälisyys ja monenvälisyys eivät ole toinen toistensa vihollisia. Saattaa todellakin olla niin, että vapauttaminen ruokkii vapauttamista. Olemme pyrkineet tekemään kahdenvälisiä kauppasopimuksia, jotka tuottavat todellista lisäarvoa verrattuna siihen, mitä WTO:ssa voidaan saavuttaa, ja teemme näin jatkossakin, koska monenvälisellä tasolla edistys on vääjäämättä hidasta. Tämä on ollut ja on edelleen pääasiallinen syymme tehdä Korean kanssa vapaakauppasopimus.
<P>
Toistan tänään lupaukset, jotka komissio antoi Euroopan parlamentille Korean suojatoimiasetuksen sekä EU:n ja Korean vapaakauppasopimuksen täytäntöönpanosta.
<P>
Kuten suojatoimiasetuksessa säädetään, komissio laatii vuosittain Euroopan parlamentille ja neuvostolle kertomuksen EU:n ja Korean vapaakauppasopimuksen täytäntöönpanosta ja on valmis keskustelemaan kansainvälisen kaupan valiokunnan kanssa sopimuksen täytäntöönpanosta aiheutuvista ongelmista.
<P>
Komissio seuraa tarkasti, miten Etelä-Korea panee täytäntöön sääntelyasioita koskevat sitoumuksensa, erityisesti autoalan teknisiin määräyksiin liittyvät sitoumukset. Tämä seuranta sisältää kaikki muiden kuin tulleihin liittyvien kaupan esteiden näkökohdat, ja sen kaikki tulokset dokumentoidaan ja raportoidaan Euroopan parlamentille ja neuvostolle.
<P>
Erityistä huomiota kiinnitetään vapaakauppasopimuksen kauppaa ja kestävää kehitystä koskevassa 13 luvussa määrättyjen työ- ja ympäristönormien tehokkaaseen täytäntöönpanoon. Tässä yhteydessä komissio pyytää neuvoja kansalliselta neuvoa-antavalta ryhmältä, jossa on liike-elämän järjestöjen, työntekijäjärjestöjen ja ympäristöjärjestöjen edustajia. Vapaakauppasopimuksen 13 luvun täytäntöönpano dokumentoidaan asianmukaisesti ja siitä raportoidaan Euroopan parlamentille ja neuvostolle.
<P>
Komissio on myös samaa mieltä siitä, että on tärkeää tarjota tehokasta suojelua siltä varalta, että tuonti herkillä aloilla, kuten henkilöautojen alalla, kasvaa äkillisesti. Valvottavia herkkiä aloja ovat muun muassa autot, tekstiilit ja kulutuselektroniikka. Komissio toteaa tältä osin, että henkilöautojen alaa voidaan pitää suojatoimenpiteiden käyttöönottoa varten tehtävän tutkimuksen kannalta olennaisina markkinoina.
<P>
Komissio panee merkille, että ulkoisen jalostuksen vyöhykkeiden nimeäminen Korean niemimaalla alkuperäsääntöjä koskevan pöytäkirjan 12 artiklan määräysten mukaisesti edellyttäisi osapuolten välistä kansainvälistä sopimusta, jolle Euroopan parlamentin pitäisi antaa hyväksyntänsä. Komissio tiedottaa parlamentille Korean niemimaan ulkoisen jalostuksen vyöhykkeitä käsittelevän komitean keskustelujen etenemisestä.
<P>
Komissio toteaa myös, että jos se päättää poikkeuksellisten olosuhteiden vuoksi pidentää tutkimuksen kestoa Korean suojatoimiasetuksen 4 artiklan 3 kohdan mukaisesti, se varmistaa, ettei pidennetty kesto ylitä minkään 5 artiklan mukaisesti käynnistetyn väliaikaisen toimenpiteen päättymisaikaa.
<P>
Lisäksi komissio ja Euroopan parlamentti ovat yhtä mieltä siitä, miten tärkeää on tiivis yhteistyö EU:n ja Korean vapaakauppasopimuksen ja suojatoimiasetuksen täytäntöönpanon valvonnassa.
<P>
Tästä syystä jos Euroopan parlamentti hyväksyy suosituksen suojatoimenpiteiden käyttöönottoa varten tehtävän tutkimuksen aloittamisesta, komissio tutkii huolella, täyttyvätkö asetuksen mukaiset ehdot tutkimuksen aloittamisesta viran puolesta. Jos komissio katsoo, etteivät ehdot täyty, se laatii kansainvälisen kaupan valiokunnalle kertomuksen, joka sisältää selvityksen kaikista kyseisen tutkimuksen aloittamisen kannalta olennaisista tekijöistä.
<P>
Komissio raportoi kansainvälisen kaupan valiokunnalle tämän pyynnöstä kaikista erityisistä huolenaiheista, jotka liittyvät siihen, miten Korea panee täytäntöön sitoumuksensa, jotka koskevat muita kuin tariffitoimenpiteitä tai vapaakauppasopimuksen 13 lukua. Lainaus päättyy.
<P>
Lopuksi haluan käsitellä kahta teidän kannaltanne kiinnostavaa asiaa: autojen hiilidioksidipäästöjä koskevaa Korean lainsäädäntöä sekä Korean ja Yhdysvaltojen vapaakauppasopimusta (KORUS) täydentävää sopimusta, joka lyötiin lukkoon joulukuussa 2010.
<P>
Korea vahvisti 24. tammikuuta 2011, että sen aiempaan hiilidioksidipäästöjä koskevaan lainsäädäntöluonnokseen tehdään tiettyjä muutoksia, joilla puututaan tyydyttävästi eurooppalaisten autonvalmistajien esittämiin huolenaiheisiin, samalla kun Korean kunnianhimoiset päästövähennystavoitteet säilytetään. Nämä muutokset, joita komissio pitää myönteisinä, eivät vaikuta kokonaispäästöihin, mutta niiden ansiosta taakka jakautuu oikeudenmukaisemmin Korean ja EU:n autonvalmistajien välillä.
<P>
Voitte luottaa siihen, että komissio ja siellä erityisesti kollegani Connie Hedegaard ja ilmastotoimien pääosasto koordinoivat tiiviisti Korean hiilidioksidilainsäädäntöön liittyvää EU:n kantaa kaikissa vaiheissa välttääkseen horjuttamasta Korean ilmastonsuojelutoimia.
<P>
Komissio ei ole havainnut joulukuussa 2010 aikaan saadussa Korean ja Yhdysvaltojen vapaakauppasopimusta täydentävässä sopimuksessa kohtia, joilla voisi olla kielteinen vaikutus EU:hun. Olen kuitenkin yhteydessä korealaiseen kollegaani varmistaakseni, ettei EU:n autoalalle aiheudu tulevaisuudessa kilpailuhaittaa, ellei autojen yhdenmukaistamattomien turvallisuusvaatimusten soveltamiselle aseteta enemmän rajoituksia kuin neuvottelujen aikaan.
<P>
Komissio seuraa sitten tiiviisti tämän määräyksen täytäntöönpanoa. Varsinkin vapaakauppasopimuksen mukaisesti perustettu moottoriajoneuvoja ja niiden osia käsittelevä työryhmä tutkii täytäntöönpanon käytännön näkökohtia varmistaakseen, että markkinoille pääsyä koskeviin ongelmiin puututaan tehokkaasti ja ripeästi.
<P>
Lopuksi haluan korostaa, että EU:n ja Korean vapaakauppasopimus tuo merkittäviä etuja eurooppalaisille yrityksille, jotka vievät tuotteitaan Korean markkinoille, ja on lisäksi selvä merkki siitä, että tavoittelemme määrätietoisesti uusia mahdollisuuksia keskeisillä Aasian talousalueilla.
<P>
Puutumme myös tehokkaalla ja tuloksekkaalla suojatoimiasetuksella muutamien sidosryhmien huolenaiheisiin. Koska tähän sovelletaan tavanomaista lainsäätämisjärjestystä, sekä neuvosto että parlamentti ovat voineet ottaa käyttöön mekanismeja, joilla puututaan havaittuihin riskeihin niiden toteutuessa.
<P>
Tämä vapaakauppasopimus ja suojatoimiasetus ovat erinomainen paketti, jolle toivon teidän antavan huomenna tukenne.
<SPEAKER ID="560" NAME="Daniel Caspary">
teollisuus-, tutkimus- ja energiavaliokunnan lausunnon valmistelija. - (DE) Arvoisa puhemies, hyvät parlamentin jäsenet, kansainvälinen kauppa ja vienti ovat EU:ssa tärkeä kasvun ja työn lähde. Vapaakauppasopimus, josta keskustelemme tänään, vahvistaa Euroopan unionin kilpailukykyä ja parantaa huomattavasti yritystemme mahdollisuuksia päästä erittäin dynaamiselle kasvualueelle. Sekä EU:n että Korean taloudet hyötyvät sopimuksesta huomattavasti. Bruttokansantuotteemme kasvaa, mikä voi johtaa uusien työpaikkojen syntymiseen. Kaikkien ennusteiden mukaan vientimme Koreaan kaksinkertaistuu lähivuosina, koska tullit ja muut kaupan esteet poistetaan. Pelkät tullihelpotukset ovat yhteensä 1,6 miljardia euroa vuodessa. Euroopan unionissa muodostuu tavaroiden ja palveluiden uutta kauppaa huomattavasti, jopa 19 miljardin euron arvosta.
<P>
Olen erityisen iloinen siitä, että komissio otti täysin huomioon Euroopan parlamentin vuonna 2008 hyväksymässä jäsen Martinin laatimassa mietinnössä esitetyt suositukset neuvotteluita varten. Olen myös iloinen siitä, että Euroopan komissio otti huomioon sekä parlamentin että teollisuuden ilmaisemat huolenaiheet ja onnistui aivan viime viikkojen aikana hälventämään joitakin huolenaiheita. En ole koskaan ennen kokenut ulkomaankaupan alalla sitä, että saamme myönteistä palautetta myös maatalousalalta, joka on yleensä meille todennäköinen ongelma kauppaneuvottelujen alalla.
<P>
Maatalouden alalla sopimus helpottaa eurooppalaisten maataloustuotteiden pääsyä Etelä-Korean markkinoille 1. heinäkuuta 2011 alkaen. Tähän asti vain kaksi prosenttia maataloustuotteistamme on päässyt Etelä-Korean markkinoille tullivapaasti. Sianlihasta maksetaan vuosittain 240 miljoonan euron tullimaksut, ja maidon ja maitotuotteiden kohdalla vastaava luku on noin 100 miljoonaa euroa. Maataloustuotteiltamme poistetaan nyt kaikki nämä markkinoille pääsyn esteet. Olisin iloinen, jos Euroopan komissio voisi pohtia erityisesti tällä alalla sitä, miten voisimme perustaa jonkinlaisen markkinoille pääsyä koskevan ohjelman paitsi pk-yrityksille myös vapaakauppasopimuksesta hyötyvien maiden maataloudelle.
<P>
Toivon ennen kaikkea meidän varmistavan myös sen, että eteläkorealaiset kumppanimme panevat nyt todella täytäntöön sopimuksessa määrätyt kaupanedistämistoimenpiteet. Kehotan seuraamaan tarkasti, otetaanko käyttöön uusia kaupan esteitä, ja haluan erityisesti kiittää komissiota.
<P>
Se, mitä komissio ja parlamentin esittelijät ovat saavuttaneet, erityisesti kolmikantaneuvotteluissa, on esimerkki meille kaikille. Toivon, että Euroopan parlamentin suuri enemmistö äänestää huomenna tämän sopimuksen puolesta.
<SPEAKER ID="561" NAME="Pablo Zalba Bidegain">
PPE-ryhmän puolesta. - (ES) Arvoisa puhemies, hyvät parlamentin jäsenet, arvoisa komission jäsen De Gucht, yksi asioista, joista kuulin ensimmäiseksi keskusteltavan tämän - minulle ensimmäisen - vaalikauden alussa, oli juuri vapaakauppasopimus Korean kanssa. Tietyt EU:n teollisuudenalat, erityisesti autoteollisuus, vastustivat tätä sopimusta yksimielisesti. Koska olen kotoisin Navarrasta Espanjasta, jonka taloudesta autoteollisuuden osuus on merkittävä, katsoin velvollisuudekseni osallistua asian käsittelyyn parantaakseni suojalauseketta, johon parlamentti saattoi tehdä parannuksia, sillä sopimuksen parantaminen ei ollut enää mahdollista.
<P>
Asetimme itsellemme kaksi tavoitetta. Ensinnäkin tavoitteenamme oli suojella teollisuutta ja sen työpaikkoja ja toiseksi parantaa sopimusta kyseisten teollisuudenalojen, erityisesti autoteollisuuden, näkökulmasta. Tavoitteenamme oli paitsi ehkäistä sopimuksen hylkääminen suoralta kädeltä myös saada näiden alojen tuki sopimukselle. Katson, että voimme todeta täällä tänään, että tehtävämme on täytetty. Kiitos tästä kuuluu parlamentin tekemälle kovalle työlle ja asiantuntemukselle.
<P>
Haluan kiittää kummankin mietinnön esittelijää ja varjoesittelijöitä erinomaisesta työstä. Kiitos, jäsen Sturdy. Kiitoksia myös sanoistanne.
<P>
Kiitos kuuluu myös kansainvälisen kaupan valiokunnan jäsenille ja sen puheenjohtajalle, jäsen Moreiralle: ¡Muito obrigado!
<P>
Haluan myös kiittää EU:n puheenjohtajavaltio Belgiaa sen tekemästä erinomaisesta työstä. Sen tekemä työ palkittiin joulukuussa viimein aikaan saamamme sopimuksen muodossa.
<P>
Lopuksi haluan ottaa esiin Euroopan komission tekemän työn ja erityisesti Ignacio Berceron työpanoksen, josta olen hyvin kiitollinen. Äänestämme huomenna sellaisen tehokkaamman lausekkeen puolesta, jota on helpompaa soveltaa ja joka suojelee aidosti EU:n taloutta. Korean vapaakauppasopimusta koskevat huolenaiheet ovat hälventyneet nyt suuresti. Voimmekin todella sanoa, että ne ovat melkein kadonneet. Tämän sopimuksen tarjoamat mahdollisuudet voittavat nyt selvästi epävarmuustekijät. Euroopan parlamentin pitäisi olla ylpeä hyvin tehdystä työstä.
<SPEAKER ID="562" NAME="Bernd Lange" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, Lissabonin sopimus on itse asiassa tuonut kauppapolitiikalle aivan uuden perustan. EU on yksin vastuussa kauppapolitiikasta, ja parlamentti joko antaa tai epää hyväksyntänsä. Tältä osin olemme saaneet uutta vastuuta. Tämä vastuu voi hahmottua vain, jos toimimme yhdessä. Olemme osoittaneet tämän hyvin selvästi tässä asiassa. Haluan tältä osin myös kiittää esittelijöitä ja varjoesittelijöitä.
<P>
Kauppapolitiikka ei ole päämäärä sinänsä. Sen tarkoituksena on ensinnäkin parantaa työllisyyttä ja vahvistaa teollisuuden kehitystä Euroopan unionissa ja toiseksi parantaa ihmisten elinoloja maailman muissa maissa. Kauppapolitiikalla täytyy pyrkiä näiden kummankin tavoitteen saavuttamiseen. Siksi meidän on arvioitava tätä sopimusta tästä näkökulmasta. Kaiken kaikkiaan tämän on askel oikeaan suuntaan kohti näiden kahden vaatimuksen täyttymistä. Muutamia arvostelun kohteitakin toki on, esimerkiksi kysymys tullinpalautuksesta Etelä-Koreassa. Se tuo yksipuolista kilpailuetua Etelä-Korean tietyille teollisuudenaloille, erityisesti herkille aloille, kuten autoteollisuudelle. Siksi oli hyvä, että kävimme hyvin tiukkoja keskusteluja suojalausekkeesta ja että olemme myös ottaneet yhdessä käyttöön tällaisen lausekkeen, jossa määrätään juuri näiden seikkojen tiiviistä seurannasta, jotta voimme olla varmoja siitä, että tullinpalautuksen tarjoamat mahdollisuudet Etelä-Koreassa eivät johda kilpailun vääristymiseen Euroopassa. Parlamentti on aivan oikeutetusti asettanut tässä asiassa suojatoimenpiteitä.
<P>
Toiseksi sopimuksen tarkoituksena on myös parantaa Etelä-Koreassa toimivien kollegoidemme tilannetta. Etelä-Korean on tehtävä vielä parannuksia, jotka liittyvät 13 lukuun, erityisesti kysymykseen ILO:n vahvistamista keskeisistä työnormeista. Kahta ehdottoman keskeistä työnormia - työehtosopimusneuvotteluihin liittyviä työnormeja nro 87 ja 98 - ei ole pantu täytäntöön eikä ratifioitu. Rikoslainsäädännön 314 luku koskee liiketoiminnan häiritsemistä. Kumpikin näistä seikoista on ristiriidassa tämän sopimuksen luonteen ja määräysten kanssa. Arvoisa komission jäsen, luotan siis suojalauseketta tukevaan lausuntoonne ja siihen, että te muutatte Etelä-Korean tilannetta siten, että tästä sopimuksesta tulee tulevaisuutta koskeva suunnitelma, niin että globalisoituminen voi jatkua oikeudenmukaisella tavalla.
<SPEAKER ID="563" NAME="Michael Theurer" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, todistamme nyt historiallista tilannetta, koska Korean vapaakauppasopimus, josta keskustelemme ja jonka aiomme hyväksyä, on ensimmäinen vapaakauppasopimus, josta on keskusteltu uudessa Lissabonin sopimuksen mukaisessa järjestelmässä, jossa parlamentilla on täydet yhteispäätösvaltuudet.
<P>
Tämä tekee tärkeästä politiikanalasta - kauppapolitiikasta - demokraattisempaa. Parlamentin jäseninä tämä on meille tärkeä asia. Täällä parlamentissa käyty keskustelu on myös osoittanut suojalausekkeiden osalta, että onnistuimme sisällyttämään työntekijöiden, yritysten ja yhdistysten meille esittämiä tärkeitä asioita parannettuun suojalausekkeeseen, jonka tarkoituksena on suojella teollisuuden etuja ja ennen kaikkea työpaikkoja tulevaisuudessa luomalla tasapuoliset toimintaedellytykset ja oikeudenmukaiset kilpailuedellytykset ja välttämällä epäsymmetriaa. Juuri tähän me olemme Euroopan liberaalidemokraattien liiton ryhmässä keskittyneet.
<P>
Ryhmämme varjoesittelijänä olen iloinen siitä, että onnistuimme tässä asiassa. Tullinpalautusmekanismi, joka huolestutti meitä jo alun alkaen, on nyt sisällytetty nimenomaisesti suojalausekkeeseen, ja teollisuudella ja myös parlamentilla on mahdollisuus vaatia komissiota tekemään tutkimus. Suunnitteilla on seurantaprosessi, joka on tarkoitus käynnistää avoimesti verkkoalustalla, ja tekijöitä, jotka ratkaisevat, onko EU:n teollisuudelle aiheutettu vahinkoa, tutkitaan laajemmin. Sopimuksessa määrätään myös seurantamekanismeista, joilla komissio valvoo erityisesti herkkiä aloja tuonnin lisääntyessä. Voimme lähteä tästä liikkeelle ja keskittyä Etelä-Korean kanssa tehtävän sopimuksen etuihin, kuten tullien huomattavaan vähenemiseen. Komissio odottaakin EU:n yritysten säästävän tulleissa 1,6 miljardia euroa.
<P>
Haluan siksi kiittää komission jäsen De Guchtia, joka on tehnyt henkilökohtaisesti kovasti työtä, jotta saisimme aikaan kompromissin, myös neuvoston kanssa. Haluan myös kiittää esittelijöitä ja varjoesittelijöitä, erityisesti jäsen Sturdya ja jäsen Zalba Bidegainia, heidän tekemästään erinomaisesta työstä. Olemme saavuttaneet jotakin todella hienoa.
<SPEAKER ID="564" NAME="Yannick Jadot" LANGUAGE="FR">
Arvoisa puhemies, arvoisa komission jäsen, tämä on itse asiassa ensimmäinen suuri vapaakauppasopimus, jonka EU on hyväksynyt muutamaan vuoteen, ja minun on todettava, että vapaakauppasopimusten suhteen teillä riittää kunnianhimoa. Viittaan Etelä-Koreaan, Kanadaan, Intiaan ja Mercosuriin. Ei ole yhtäkään maata tai aluetta, jonka suhteen Euroopan komissiolla ei olisi vapaakauppasopimusta koskevia kunnianhimoisia tavoitteita.
<P>
Olemme nähneet tämä sopimuksen kohdalla, että voittajien lisäksi on myös häviäjiä, mutta ihmettelen edelleen, keitä voittajat oikein ovat, kun meille sanotaan maatalousalan hyötyvän sopimuksesta. Bretagnesta valittuna edustajana voin kertoa teille, että alueella, joka tuottaa yli 60 prosenttia Ranskan porsaanlihasta, ne muutamat edut, joita maatalousteollisuuden yritykset saavat, eivät riitä tasapainottamaan matkailun vähenemistä, ympäristön tilan ja työntekijöiden terveydentilan heikkenemistä ja maataloustuottajien tappioita.
<P>
Häviäjiä on myös paljon. Onko meillä täällä visiota siitä, miltä EU näyttää taloudellisesti ja sosiaalisesti sen jälkeen, kun kaikki nämä vapaakauppasopimukset on allekirjoitettu? Ei ole, emmekä tiedä, jääkö EU:hun loppujen lopuksi jäljelle lainkaan liike-elämää ja teollisuusyrityksiä, jotka hyötyisivät näistä vapaakauppasopimuksista.
<P>
Arvoisa komission jäsen, lisäksi, mikä tärkeintä, teidän on turha väittää meille, ettemme kyseenalaista Etelä-Korean ympäristö- ja ilmastopolitiikkaa, sillä se ei pidä paikkaansa. Voimme tulevaisuudessa viedä Koreaan valtavia henkilöautoja, ja sopimus hyödyttää juuri niitä autonvalmistajia, jotka pyrkivät vähiten torjumaan ilmastonmuutosta.
<P>
Euroopan unioni kyseenalaistaa ensimmäistä kertaa kauppakumppaninsa ilmastopolitiikan. Onko Euroopan komissio alkanut muuttaa Kanadan painostuksesta polttoaineiden laatua koskevaa direktiiviään?
<P>
Katsomme, että asetamme EU:n tavoitteet väärään järjestykseen: ympäristö ja ilmasto on asetettava kaupan edelle. Siksi ryhmämme äänestää tätä sopimusta vastaan.
<SPEAKER ID="565" NAME="Helmut Scholz" LANGUAGE="DE">
Arvoisa puhemies, arvoisa komission jäsen, komissio ja neuvosto ovat kutsuneet lokakuussa 2010 allekirjoitettua EU:n ja Korean vapaakauppasopimusta kunnianhimoisimmaksi vapaakauppasopimukseksi, josta EU on koskaan neuvotellut voimakkaasti teollistuneen valtion kanssa. Sopimuksen seurauksena kahdenväliset suojatullit laskevat noin 98 prosenttia seuraavien viiden vuoden aikana. EU:n ja Korean välisen kaupan odotetaan kaksinkertaistuvan keskipitkällä aikavälillä, ja tämän sanotaan nopeuttavan talouskasvua sekä työpaikkojen ja vaurauden luomista. Ryhmäni ja minä epäilemme tätä ennustetta aiheesta.
<P>
Sen mantran lisäksi, että vapaakauppa pelastaa heikossa tilanteessa olevan maailmantalouden, mikä näkyy myös itse vapaakauppasopimuksessa, tästä sopimuksesta ei käy selvästi ilmi, auttaako se tai kykeneekö se auttamaan meitä tarttumaan ilmastonmuutoksesta johtuviin maailmanlaajuisiin haasteisiin ja tarvittavaan talouden perustavanlaatuiseen rakennemuutokseen. Mitä ovat tehokkuuskriteerit, ja mitä ovat vapaakauppakriteerit? Arvoisa komission jäsen, tehty vapaakauppasopimus sisältää samalla hädin tuskin mitään viittauksia tulevaisuuteen keskittyvän muutoksen kestävyyteen tai kansainväliseen taloudelliseen yhteistyöhön. Olemme tekemässä sopimusta, joka rikkoo edelleen Kansainvälisen työjärjestön perusnormeja.
<P>
(Puhemies keskeytti puhujan.)
<SPEAKER ID="566" NAME="Anna Rosbach">
EFD-ryhmän puolesta. - (DA) Arvoisa puhemies, äänestämme huomenna Korean kanssa tehdystä vapaakauppasopimuksesta, ja prosessi on kestänyt pitkään. Useimmat meistä ovat samaa mieltä siitä, että tilanne hyödyttää molempia osapuolia. Se hyödyttää erityisesti EU:n viljelijöitä ja talouden toimijoita. Emme saa kuitenkaan sivuuttaa sitä, ettei sopimus tuo eurooppalaisille yhtiöille ja korealaisille viljelijöille pelkästään hyötyjä. Jotkin alat hyötyvät sopimuksesta, kun taas jotkin alat jäävät vääjäämättä häviölle. Siispä tulevaisuudessa EU:n kansalaiset voivat ostaa Koreasta halvempia teknologiatuotteita ja autoja. Vastavuoroisesti Korea saa Euroopasta kipeästi kaipaamaansa ruokaa sekä lääkkeitä ja luksustuotteita. Sopimus voi myös parantaa ympäristön tilaa ja työoloja Koreassa - tämä on syytä mainita, ja meillä on syytä olla asiasta iloisia. Toivon, että sopimus tulee voimaan nopeasti, erityisesti siksi, että EU haluaa hyötyä siitä, että se on liikkeellä ensimmäisenä, sillä myös Yhdysvallat neuvottelee parhaillaan Korean kanssa vastaavanlaisesta sopimuksesta. Lopuksi haluan kiittää kaikkia työhön osallistuneita esittelijöitä väsymättömästä ja hyvin ammattitaitoisesta työskentelystä.
<SPEAKER ID="567" NAME="Laurence J. A. J. Stassen" AFFILIATION="NI">
. - (NL) Arvoisa puhemies, äänestämme huomenna Etelä-Korean kanssa tehdystä vapaakauppasopimuksesta. Minun on sanottava, että ensisilmäyksellä se näyttää hyvältä. Alankomaiden vapauspuolue (PVV) kannattaa vapaakauppaa voimakkaasti. Valitettavasti Euroopan unioni ei kyennyt vastustamaan houkutusta lisätä vapaakauppasopimukseen suojalauseke. Tämä tarkoittaa sitä, että yrityksiä, joiden kilpailukyky on heikko, suojellaan, kun ne eivät kykene pitämään puoliaan kilpailussa korealaisia tuotteita vastaan.
<P>
Toisin sanoen jos eurooppalainen kuluttaja haluaa ostaa eurooppalaisten tuotteiden sijaan korealaisia tuotteita siitä yksinkertaisesta syystä, että korealaiset tuotteet ovat esimerkiksi laadultaan parempia tai hinnaltaan edullisempia, kaupalle asetetaan jälleen esteitä. Katsokaapa, miten EU:n paha tapa turvautua protektionismiin ja puuttua markkinoiden toimintaan nostaa jälleen päätään.
<P>
Arvoisa puhemies, on tietysti illuusiota, ettei vapaakauppa aiheuttaisi EU:n teollisuudelle minkäänlaista haittaa. Siksi pyrkimys korjata tilanne sisällyttämällä sopimukseen suojalauseke ja maksamalla korvausta heikossa asemassa oleville yrityksille on ratkaisuna täysin väärä.
<P>
Sen ansiosta yritykset, joiden kilpailukyky on huono, voivat jatkaa toimintaansa vanhaan malliin sen sijaan, että ne mukautuisivat kilpailuun. Mikä pahinta, kuka viime kädessä maksaa tämän laskun? Aivan oikein: kansalaisemme, ikävä kyllä. Kuluttajina he joutuvat maksamaan ostoksistaan ylihintaa, ja lisäksi veromaksajina he joutuvat vielä rahoittamaan korvaukset.
<P>
Miten minun pitäisi selittää äänestäjilleni, että he joutuvat pian maksumiehiksi, jos vaikkapa Fiat menettää markkinaosuuttaan Kialle? Näille säännöille ei ole sijaa vapaakauppasopimuksessa. Käytännössä tämä on vain tehottomien yritysten tukemista EU:n kansalaisten varoilla. Vapaakauppa on valtavan hieno ajatus, mutta jättäkäämme tämä suojalauseke sopimuksesta pois.
<SPEAKER ID="568" NAME="Elisabeth Jeggle" AFFILIATION="PPE">
(DE) Arvoisa puhemies, hyvät parlamentin jäsenet, Etelä-Korea on todellakin hyvin tärkeä markkina-alue EU:n teollisuustuotteille - mitä on korostettu ottamalla esiin erityisesti autot - sekä maanviljelijöille. Haluan korostaa, että meidän on saavutettava molempia osapuolia hyödyttävä tilanne. Tulossa on uusi sukupolvi, mikä on hyvä asia. Etelä-Korean kanssa tehdyssä sopimuksessa on kestävää kehitystä koskeva luku, joka kattaa työnormit, ympäristöpolitiikan ja seurantamekanismin, jonka tarkoituksena on saada kansalaisyhteiskunta mukaan. Sekin on hyvä asia.
<P>
Vapaakauppasopimus on askel oikeaan suuntaan, ja haluan kiittää kaikkia työhön osallistuneita ja korostaa heidän tehneen erinomaista työtä. Haluan kuitenkin myös vaatia selviä sääntöjä koko tuotantoketjulle, erityisesti elintarvikkeiden tuotantoketjulle. Meidän ei pidä tarkastella pelkästään lopputuotteita, eikä sopimuksen pitäisi hyödyttää pelkästään maatalousteollisuutta vaan myös viljelijöitä.
<P>
EU:n kuluttajien ja viljelijöiden edun nimissä meidän on ehdottomasti varmistettava, että kun kauppa vapautetaan, Euroopan unioniin tuotavat maataloustuotteet, niiden lähtöpaikka ja koko tuotantoketju mukaan luettuina, täyttävät ympäristön, eläinten ja kuluttajien suojeluun liittyvät tiukat vaatimuksemme.
<P>
Annan huomenna tukeni kansainvälisen kaupan valiokunnan kannalle, mutta vaadin ottamaan kaupan vapauttamista koskevissa jatkotoimissa huomioon myös elintarvikealan ja viljelijät.
<SPEAKER ID="569" NAME="Vital Moreira" AFFILIATION="S&amp;D">
(PT) Arvoisa puhemies, kansainvälisen kaupan valiokunnan puheenjohtajana haluan aivan aluksi kertoa olevani tyytyväinen siihen, että olemme läpäisemässä ensimmäisen suuren kokeemme käyttäessämme yhteispäätösvaltaa, jota Lissabonin sopimus on tuonut meille kauppasopimusten alalla. Katson, että olemme käyttäneet valtaamme hyvin vastuuntuntoisesti, ja haluan ehdottomasti kiittää esittelijöitä ja varjoesittelijöitä. Kiitän myös komissiota ja neuvostoa yhteistyöhengestä, jota ne osoittivat Belgian puheenjohtajakaudella suojalausekkeesta käytyjen neuvottelujen aikana.
<P>
On huomattava, että kansainvälisen kaupan valiokunnassa toimitetussa äänestyksessä suuri enemmistö kannatti suositusta kauppasopimuksen hyväksymisestä ja suojamekanismia koskevan asetuksen hyväksymisestä. Tämä osoittaa, että parlamentti kykenee muodostamaan laajan poliittisen koalition kansainvälisen kaupan avoimuuden lisäämiseksi itse asiassa yhden kauppasopimuksessa vahvistetun periaatteen mukaisesti.
<P>
Kauppasopimus hyödyttää mielestäni molempia osapuolia. Molempien markkinoiden vastavuoroisen avaamisen myötä kumpikin talous voi hyötyä kilpailueduistaan. Kauppasopimuksella poistetaan tulliesteitä ja muita esteitä ja avataan myös julkisten hankintojen markkinat, suojellaan teollis- ja tekijänoikeuksia, turvataan työntekijöiden oikeudet ja taataan ympäristönormien noudattaminen.
<P>
Kun sopimus on ratifioitu, mikä tapahtuu toivottavasti huomenna, meidän on siirryttävä määrätietoisesti seuraavaan vaiheeseen eli sopimuksen täytäntöönpanoon.
<SPEAKER ID="570" NAME="Niccolò Rinaldi" AFFILIATION="ALDE">
(IT) Arvoisa puhemies, arvoisa komission jäsen, tämä sopimus sisältää lausekkeen, joka ei vakuuta meitä eikä ole koskaan vakuuttanut meitä. Viittaan tullinpalautuksiin, joita Korea saa Kiinasta tai muista maista tuotujen tuotteiden tuonnista. Olemme jo keskustelleet tästä, mutta liberaalidemokraattina pidän tätä toimenpidettä pahasti erheellisenä. Se olisi eräänlaista vientitukea, ja mielestäni olisikin hyvä, että saisimme sopimuksesta äänestäessämme takeet siitä, ettei tästä lausekkeesta tule ennakkotapausta ja ettei sitä sisällytetä muihin tuleviin sopimuksiin.
<P>
Huominen äänestys päättää yhden taipaleen, jonka olemme kulkeneet yhdessä, mutta vain yhden, koska parlamentin ja komission suhteen täytyy jatkua, varsinkin suojalausekkeen varsinaisen täytäntöönpanon osalta. EU:n teollisuuden ja työntekijöiden edun nimissä emme voi tehdä virheitä sen täytäntöönpanossa, tai muutoin kohtaamme suuria ongelmia tulevissa sopimuksissa.
<P>
Tämä on Kaukoidässä jäniksen vuosi, joten toivon EU:n talouden juoksevan kuin jänis ja hyödyntävän sitä, mitä tämä sopimus voi sille tarjota.
<SPEAKER ID="571" NAME="Gerald Häfner" AFFILIATION="Verts/ALE">
(DE) Arvoisa puhemies, hyvät parlamentin jäsenet, muistan yhä varsin hyvin, miten korealaiset, erityisesti nuoret, valtasivat kadut ja taistelivat poliisien pampuista ja aseista huolimatta vapauden, demokratian ja itsemääräämisoikeuden puolesta samalla tavalla kuin nyt tapahtuu Egyptissä ja Tunisiassa. On uskomatonta, mitä tuon jälkeen on tapahtunut. On uskomatonta, miten paljon Koreassa on saavutettu paitsi demokratian, itsemääräämisoikeuden ja vapauden suhteen myös talouden ja enenevässä määrin nyt myös ympäristön suhteen. Tästä syystä Korea on hyvä esimerkki monille muille Aasian maille. Mielestäni on myös erittäin hyvä, että tiivistämme jatkuvasti yhteistyötämme sen kanssa, samalla kun pyrimme purkamaan tulliesteitä ja luomaan oikeudenmukaisempaa kauppaa.
<P>
Äänestämme kuitenkin tänään tätä sopimusta vastaan monista erityisistä syistä, joista kollegani jäsen Jadot mainitsi jo osan. Sen lisäksi, mitä täällä on jo sanottu, haluan mainita rahoitusalaa koskevan sääntelyn, jota pidämme askeleena väärään suuntaan. Tähän on kuitenkin myös perustavanlaatuisia syitä. Teemme entistä enemmän vapaakauppasopimuksia; jokainen sopimus johtaa uuteen sopimukseen. Emme tarvitse palapeliä, johon lisätään aina vain uusia yksittäisiä sopimuksia, vaan oikeudenmukaiset ja tasapuoliset säännöt koko maailmankauppaan.
<SPEAKER ID="572" NAME="William" AFFILIATION="The Earl of) Dartmouth  (EFD">
(EN) Arvoisa puhemies, vapaakauppasopimus ei voi koskea pelkästään tulleja, vaan sen täytyy koskea myös teollis- ja tekijänoikeuksia.
<P>
Vaalipiirissäni toimiva yritys, Avon Protection, on maailman johtava kaasunaamarien valmistaja. Avon katsoo, että eteläkorealaiset yritykset ovat rikkoneet sen patentteja valmistamalla käytännössä kopioita. Tuotteilla pitäisi olla patenttisuoja Etelä-Koreassa, mutta ratkaiseeko korealainen tuomioistuin todella asian brittiläisen yrityksen hyväksi, kun vastaajana on korealainen yritys?
<P>
Toimintaedellytysten on oltava tasapuoliset niin vapaakaupassa kuin työllistämisenkin suhteen. Jäsen Zalba Bidegainin suojalauseke on kyllä hyödyllinen, mutta myös toisen allekirjoittajan on taattava, että sopimus on todella molemminpuolinen, sillä muutoin vapaakauppasopimus, jonka pitäisi hyödyttää molempia osapuolia, jää täysin yksipuoliseksi.
<SPEAKER ID="573" NAME="Gianluca Susta" AFFILIATION="S&amp;D">
(IT) Arvoisa puhemies, arvoisa komission jäsen, hyvät parlamentin jäsenet, mielestäni on väärin, että olemme ajaneet keskustelun Korean kanssa tehdystä vapaakauppasopimuksesta umpikujaan, jossa vastakkain ovat niin sanotut uusprotektionistit ja vapaakaupan uskolliset kannattajat. Mielestäni on myös väärin, että komissio on toiminut pikemminkin palvelutalouden kehittämisvirastona kuin 500 miljoonan eurooppalaisen poliittisena johtona, jonka pitäisi saavuttaa tasapaino yhtäältä kasvuun ja toisaalta työllisyyteen ja vaurauden jakamiseen liittyvien näkökohtien välillä.
<P>
Yhdysvalloista, joka ei ole vielä ratifioinut tätä sopimusta eikä suhteitaan Koreaan - ja tiedämme, minkä takia - meidät erottaa se, että mikään maailmanlaajuinen talousmahti ei altista laadukasta - ja korostan, laadukasta - valmistusteollisuuttaan vääjäämättömälle purkamiselle ja uhraa sitä taloudellisten etujen alttarilla asettamalla Lontoon Cityn toimihenkilöjä vastakkain Euroopan nykyaikaisten tehtaiden valkotakkisten työntekijöiden kanssa, mitä juuri EU ei kaipaa kriisin vanavedessä.
<P>
Hyvä jäsen Sturdy, arvoisa komission jäsen, tällä ei ole mitään tekemistä uusprotektionismin kanssa. Muutoin meidän olisi luettava tähän ryhmään mukaan Espanjan, Saksan, Puolan, Portugalin, Ranskan ja Italian teollisuusministerit, jotka esittivät 10. helmikuuta ilmestyneessä Le Monde -sanomalehdessä toistamiseen, että yhteisön etu on otettava keskeisellä tavalla huomioon EU:n toimielinten työssä, ja totesivat, ettei sitä voida tässä tapauksessa todellakaan suojella suojalausekkeella riippumatta siitä, kuinka hyödyllinen se on.
<P>
Kansainvälisten kauppasuhteiden alalla on suoritettu erinomainen teoriaharjoitus, muttemme ole onnistuneet toimimaan EU:n edun mukaisesti. Siksi...
<P>
(Puhemies keskeytti puhujan.)
<SPEAKER ID="574" NAME="Marielle De Sarnez" AFFILIATION="ALDE">
(FR) Arvoisa puhemies, tämä vapaakauppasopimus on ensimmäinen, jota käsittelemme Lissabonin sopimuksen voimaantulon jälkeen, ja siksi me Euroopan parlamentin jäsenet katsomme, ettei se voi tulla voimaan, ennen kuin olemme saaneet vankat takeet, joiden on toimittava lisäksi tulevien kauppasopimusten mallina. Siksi meidän - teidän ja meidän - on huolehdittava näiden mekanismien asianmukaisesta täytäntöönpanosta, jotta suojelemme Euroopan taloutta kilpailun vääristymisen varalta.
<P>
Emme saa kuitenkaan missään tapauksessa luopua tämän vuoksi strategisesta ajattelusta kahdella alalla. Jotta kilpailun voidaan ensinnäkin todella varmistaa olevan oikeudenmukaista, kauppasopimuksissa on otettava huomioon sosiaaliset sekä terveyttä ja ympäristöä koskevat vaatimukset. Tämä on keskeinen vaatimus.
<P>
Toiseksi EU:n saatava vihdoin välineet, jotka se tarvitsee säilyttääkseen tai palauttaakseen tuotantokapasiteettinsa, kuten teollisuuden tai maatalouden tuotantokapasiteetin, ja pitääkseen yllä teknologian kehitystä, mikä on ehdottoman välttämätöntä sen tulevaisuutta ajatellen.
<SPEAKER ID="575" NAME="Claudio Morganti" AFFILIATION="EFD">
(IT) Arvoisa puhemies, hyvät parlamentin jäsenet, toivon vain, ettei siitä, mistä keskustelemme parhaillaan, tule uutta ja kenties lopullista kuoliniskua talouksillemme. Meille tulvii jo lähinnä Itä- ja Kaakkois-Aasiasta vähäisin tai hyvin vähäisin kustannuksin tuotettuja tuotteita. Sopimaton kilpailu on ajanut monia italialaisia yrityksiä, etenkin pk-yrityksiä, polvilleen. Tämä tarkoittaa sitä, etteivät ne voi kilpailla markkinoilla, millä on traagisia vaikutuksia talouteen ja erityisesti työllisyyteen.
<P>
Tässä sopimuksessa asetetaan monia suoja- ja turvalausekkeita, mutta kuka voi taata meille, että näitä sääntöjä todella myöhemmin sovelletaan? Tuntemattomia tekijöitä on yhä liikaa, ja muutamien suurtuottajien saamilla mahdollisilla hyödyillä ei ole aina heijastusvaikutuksia pienimpiin tuottajiin. Kotiseutuni Toscanan tekstiiliteollisuus - joka on ollut aiemmin alueen veturi - on jo vaikeuksissa Aasiasta tulevan kilpailun vuoksi. Toivon vain, ettei EU anna itse tällä sopimuksella kuoliniskua tälle alalle ja samalla luultavasti myös monille muille aloille.
<P>
Emme äänestä tämän sopimuksen puolesta.
<SPEAKER ID="576" NAME="Peter Šťastný" AFFILIATION="PPE">
- (SK) Arvoisa puhemies, taival vapaakauppasopimuksen tekemiseksi Korean kanssa on ollut pitkä ja vaikea siitä lähtien, kun neuvottelut käynnistettiin toukokuussa 2007. Vaikka sopimus tuokin selviä hyötyjä kummallekin osapuolelle, tietyt EU:n teollisuuden keskeiset alat altistuvat vakaville riskeille. Ilmaisin myös epäluuloni täällä parlamentissa pitämässäni puheenvuorossa ja pyysin tasapuolisia ja tasapainoisia pelisääntöjä.
<P>
Ratkaisu oli kahdenvälinen suojalauseke. Haluan kiittää jäsen Sturdya ja jäsen Zalba Bidegainia esimerkistä, jota he ovat näyttäneet esittelijöinä, sekä kaikkia muita työhön osallistuneita. Heidän yhteistyönsä ansiosta EU:n ja Etelä-Korean taloudet hyötyvät sopimuksesta miljardeja euroja. Heinäkuusta 2011 alkaen tämä sopimus hyödyttää sekä EU:n että Korean kuluttajia ja kansalaisia.
<SPEAKER ID="577" NAME="Mario Pirillo" AFFILIATION="S&amp;D">
(IT) Arvoisa puhemies, hyvät parlamentin jäsenet, kaikki ovat sanoneet, että Korean tasavallan kanssa tehty vapaakauppasopimus on unionin institutionaalinen ja strateginen innovaatio. Päinvastoin - se on epätasapainoinen sopimus, joka vaikuttaa kielteisesti EU:n valmistusteollisuuteen.
<P>
Tullien poistamista korealaisilta tuotteilta vastineeksi Korean ympäristö- ja sosiaalinormien tiukentamisesta ei voida pitää oikeudenmukaisena. Korean laivanrakennusteollisuus saa huomattavaa valtiontukea, jonka ansiosta sen osuus maailmanmarkkinoista on noussut 30 prosenttiin. Tämä tarkoittaa sitä, että EU:n teollisuuden - olipa kyse autoteollisuudesta, tekstiiliteollisuudesta tai muusta teollisuudesta - on puolustauduttava kilpailulta, joka ei ole epäoikeudenmukaista muodoltaan vaan sisällöltään.
<P>
Suojalausekkeen käyttöönotto on tarkoituksenmukainen toimenpide, mutta se ei riitä paikkaamaan sopimuksen monia puutteita. Kehotan siksi Euroopan komissiota olemaan varovaisempi, jos se todella haluaa puolustaa EU:n taloudellisia etuja.
<SPEAKER ID="578" NAME="João Ferreira" AFFILIATION="GUE/NGL">
(PT) Arvoisa puhemies, tämä on yhdenmukaistamisen ja vastavuoroisuuden sijaan yksinomaan kauppaan keskittyvän vision eli maiden, tuottajien ja työntekijöiden välisen kilpailun huipentuma.
<P>
Kuten aina, tämän vapaakauppasopimuksen odotetaan tuovan suurille taloudellisille ryhmittymille ja monikansallisille yhtiöille monien miljoonien eurojen voitot. Kuten aina, huomioon ei kuitenkaan oteta kolikon toista puolta: miljoonien pientuottajien ja pk-yritysten uhraamista, ympäristön uhraamista, tuotantokapasiteetin ja työpaikkojen tuhoamista sekä palkkojen ja työntekijöiden oikeuksien polkemista.
<P>
Tämä sopimus vaikuttaa ensisijaisesti Portugalin kaltaisiin maihin ja alueisiin, jotka ovat riippuvaisimpia aloista, joita sopimus koskee, eli tekstiilialasta, autonosien valmistuksesta ja elektroniikka-alasta. On paljonpuhuvaa, että esittelijä itse on jo ennustanut sopimuksen johtavan vääjäämättä irtisanomisiin eri puolilla EU:ta, mutta tiedämme myös, että Korean tasavallassa ammattiliitot ja maatalousjärjestöt vastustavat tätä sopimusta.
<P>
Siksi on selvää, ketkä hyötyvät ja ketkä häviävät, kun sopimus lopulta tehdään.
<SPEAKER ID="579" NAME="Bastiaan Belder" AFFILIATION="EFD">
(NL) Arvoisa puhemies, tämä Etelä-Korean kanssa tehty kauppasopimus on sekä kunnianhimoinen että kattava. Se auttaa poistamaan suuria kaupan esteitä, mikä hyödyttää eurooppalaisia yrityksiä. Paremmat mahdollisuudet päästä Etelä-Korean markkinoille parantavat eurooppalaisten yhtiöiden markkina-asemaa.
<P>
Tämä on hyvin merkittävä askel, koska muut suuret toimijat, kuten Yhdysvallat, Chile ja EFTA-maat, pyrkivät tekemään tai ovat jo tehneet kauppasopimuksia Etelä-Korean kanssa. Tällä sopimuksella Euroopan unioni on osoittanut, ettei se jättäydy avoimen ja kestävän kaupan ulkopuolelle aikana, jolloin jotkin muut maat osoittavat protektionistisia taipumuksia. Kauppa on tie ulos talouskriisistä. Vapaakaupan ei saa kuitenkaan antaa johtaa rosvoamiseen.
<P>
Teräsala ja autoala ovat sopimuksesta huolissaan eivätkä täysin aiheetta. Siispä kun tämä sopimus pannaan täytäntöön, meidän on seurattava tiiviisti, täyttyvätkö kaikki ehdot, ja varmistettava, että kykenemme tarvittaessa panemaan kahdenvälisiä suojalausekkeita täytäntöön nopeasti ja tehokkaasti.
<SPEAKER ID="580" NAME="Karel De Gucht">
komission jäsen. - (EN) Arvoisa puhemies, yritän puhua erittäin lyhyesti.
<P>
Ensinnäkin vastaan jäsen Dartmouthin esittämään kysymykseen, että tapauksessa, jossa yhteisön ulkopuolisessa maassa loukataan tekijänoikeuksia tai patenttia, kyseisten toimijoiden on syytä käyttää käytettävissään olevia täytäntöönpanokeinoja ja nostaa myös tarvittaessa kanne, sillä kyse on kahden yksityisen yrityksen välisestä asiasta.
<P>
Juuri Avon Protectionin tapauksessa yhtiön kannattaisi hakea ensin muutosta väitettyyn patenttiloukkaukseen Korean tuomioistuinjärjestelmässä. Elleivät Korean toimenpiteet ole oikeudenmukaisia tai riittävän tehokkaita, komissio voisi tutkia asiaa.
<P>
Jäsen Jadot'n esittämiin huomautuksiin vastaan, että Korean alkuperäisen lainsäädäntöluonnoksen mukaan EU:n autonvalmistajien olisi täytynyt vähentää autojensa hiilidioksidipäästöjä kaksinkertaisesti korealaisiin autonvalmistajiin verrattuna. Tämä johtui lähinnä siitä, että ehdotetut päästövähennykset eivät olleet suhteellisia vaan erittäin progressiivisia ja perustuivat kyseisten autojen päästötasoihin. Vaikka siis EU:n osuus Korean automarkkinoista on pieni - kolme prosenttia vuonna 2009 - ja siten sen osuus autojen yhteenlasketuista hiilidioksidipäästöistä Koreassa on vähäinen, EU:n autonvalmistajilta olisi vaadittu suhteettoman suurta panosta. Ne olisivat joutuneet vähentämään päästöjään vuosina 2009-2015 keskimäärin 23 prosenttia, kun taas niiden korealaisten valmistajien kohdalla, joiden osuus Korean automyynnistä on 95 prosenttia, vastaava luku olisi ollut 10 prosenttia. Taakan jakaminen tällä tavoin ei olisi ollut oikeudenmukaista, ja siksi keskustelimme asiasta korealaisten kanssa.
<P>
Lopuksi haluan kiittää kaikkia tähän lainsäädäntöprosessiin osallistuneita - kansainvälisen kaupan valiokuntaa, esittelijöitä, kansainvälisen kaupan valiokunnan puheenjohtajaa, neuvostoa ja omaa henkilökuntaani komissiossa - työstä, joka on mielestäni erinomainen esimerkki siitä, miten Lissabonin sopimuksen mukaisen ratifiointimenettelyn pitäisi sujua.
<SPEAKER ID="581" NAME="Robert Sturdy">
esittelijä. - (EN) Arvoisa puhemies, haluan myös kiittää komission jäsentä. Koko prosessi on sujunut erinomaisesti. Olen osallistunut vuosien mittaan moniin yhteispäätösmenettelyihin, ja minun on sanottava, että tämä on ollut yksi parhaista. Varjoesittelijäni ovat käyneet ilmiömäistä keskustelua. Olemme saaneet äärimmäisen hyvän panoksen lähes kaikilta.
<P>
Haluan käyttää tämän tilaisuuden kiittääkseni puheenjohtaja Moreiraa. Uskon, että ilman hänen asiantuntemustaan emme olisi päässeet komiteamenettelyä koskevassa asiassa tyydyttävään lopputulokseen. Tämä oli erityisen hankala kiistakohta neuvottelujen loppuvaiheessa. Tänään on jo tuotu esiin monia asioita. Jäsen Jadot'lle haluan sanoa vain sen, että katson ja toivon, että Bretagnen siankasvattajat voivat hyötyä merkittävästi, sillä siankasvattajat elävät vaikeita aikoja eri puolilla EU:ta. Puutun asiaan vain siksi, että olen perehtynyt maanviljelyyn.
<P>
Kuten sanoin, keskustelu on ollut laadultaan erinomaista. Kantoja on aina kaksi, ja jäsen Susta on täysin oikeassa: protektionistien ja vapaan kaupan kannattajien välillä kulkee aina jakolinja.
<P>
Haluan vain todeta, ettemme voi työntää päätämme pensaaseen, sulkea ovea ja odottaa, ettei maailma jatka menoaan ilman meitä, koska se jatkaa eteenpäin ilman meitä. Toimimme maailmanlaajuisilla markkinoilla, pidimme siitä tai emme. Tähän liittyy ongelmia, mutta se on silti tosiasia. Katson jokseenkin vakaasti, että tämä tarjoaa Euroopan unionille valtavat mahdollisuudet ratkaista rahoituskriisiin liittyvät ongelmansa. Olemme asettaneet standardin tuleville sopimuksille. Niiden tekemisestä ei kuitenkaan tule yhtä helppoa kuin tästä. Olen varma, että edessämme on paljon vaikeampia sopimuksia, ja odotamme pääsevämme tekemään komission kanssa yhteistyötä niiden parissa.
<P>
Haluan kiittää kaikkia niitä, jotka ovat osallistuneet tähän keskusteluun tänä iltana. Tämä erinomainen keskustelu on osoittanut, miten kattavasti Euroopan parlamentti voi työskennellä.
<SPEAKER ID="582" NAME="Puhemies">
(EN) Keskustelu on päättynyt.
<P>
Äänestys toimitetaan huomenna puoliltapäivin (tiistaina 17. helmikuuta 2011).
<P>
Kirjalliset lausumat (työjärjestyksen 149 artikla)
<SPEAKER ID="583" NAME="George Sabin Cutaş" LANGUAGE="RO">
Katson, että EU:n ja Korean vapaakauppasopimuksen voimaantulo vaikuttaisi myönteisesti Euroopan unionin talouteen. Ensinnäkin se auttaisi säästämään tullimaksuissa vuosittain arviolta 1,6 miljardia euroa. Myös kauppa kasvaisi, erityisesti palvelualalla, missä kaupan arvioidaan kasvavan tulevaisuudessa 70 prosenttia, ja maatalousalalla, missä Euroopan unioni vie tällä hetkellä Koreaan tuotteita arviolta miljardin euron edestä vuodessa.
<P>
Samalla tämä on kunnianhimoinen ja innovatiivinen sopimus. Se on ensimmäinen uuden sukupolven vapaakauppasopimus, joka sisältää sekä luvun kestävästä kehityksestä ja työnormien noudattamisesta että seurantamekanismin, johon kansalaisyhteiskunta otetaan mukaan. Pelkoja ongelmista, joita Korean kilpailu voisi aiheuttaa unionin herkillä teollisuudenaloilla, kuten autoteollisuudessa, hälvennetään sisällyttämällä sopimukseen suojalauseke. Sen seurauksena käyttöön otetaan tuonnin ja viennin seurantatoimenpiteitä ja arvioidaan sopimuksen vaikutuksia eri aloilla.
