<CHAPTER ID="020">
Sukupuoleen perustuva syrjimättömyys ja sukupolvien välinen solidaarisuus (lyhyt esittely) 
<SPEAKER ID="198" NAME="Puhemies">
(FR) Esityslistalla on seuraavana lyhyt esittely Záborskán naisten oikeuksien ja sukupuolten tasa-arvon valiokunnan puolesta laatimasta mietinnöstä sukupuoleen perustuvasta syrjimättömyydestä ja sukupolvien välisestä solidaarisuudesta.
<SPEAKER ID="199" NAME="Anna Záborská" LANGUAGE="SK">
Aivan aluksi haluan kiittää lämpimästi kaikkia valiokunta-aloitteisen mietintöni laadinnassa avustaneita kollegoja. Naisten oikeuksien ja sukupuolten tasa-arvon valiokunnassa toimitettu äänestys oli useiden laajojen keskustelujen ja mukautusten tulosta.
<P>
Sukupolvien välisten yhteisvastuuverkostojen perustamiseen osallistuvat miehet ja naiset ansaitsevat tunnustusta. He lisäävät määrätietoisuudellaan merkittävästi kansallista ja EU:n vaurautta sekä yhteistä hyvää. Tämä panostus ei valitettavasti näy kansallisissa tilastoissa ja tilinpidoissa. Miehet ja naiset altistuvat siksi peitellyille syrjinnän muodoille. Naisilla ja miehillä on oikeus valita vapaasti itselleen sopivat ja mieluisat tehtävät. Yhteiskunta on velvollinen takaamaan tämän valinnanvapauden ja olemaan syrjimättä jotakin tehtävää pelkästään siksi, ettei se kuulu virallisten työmarkkinoiden tavanomaiseen alaan.
<P>
Tämä on lyhyt tiivistelmä valiokunta-aloitteisesta mietinnöstäni, jossa käsitellään sukupuoleen perustuvaa syrjimättömyyttä ja sukupolvien välistä solidaarisuutta. Tämä aihe kuuluu Euroopan unionin tulevaisuutta ja jäsenvaltioiden työllisyystilannetta koskevien keskustelujen ytimeen. Mietintö on melko tekninen, mutta siinä on myös inhimillinen ulottuvuus. Mietinnössä on meille jokaiselle jotakin, koska elämme kaikki laajempien tai suppeampien perhe- ja sosiaalisten suhteiden verkostoissa, joihin osallistumme henkilökohtaisesti. Sukupolvien välisen solidaarisuuden käsitettä tulkitaan väärin, jos se rajoitetaan pelkkään lastenhoitoon. Sukupolvien välinen solidaarisuus käsittää myös vastuun vanhemmistamme, ikääntyneistä henkilöistä ja hoitoa tarvitsevista.
<P>
Sukupolvien väliseen solidaarisuuteen kuuluu myös kansalaisten opettaminen kunnioittamaan elämää, ihmisarvoa ja ympäristönsuojelua. Siinä on kyse ennen kaikkea sosiaalisesta oikeudenmukaisuudesta. Se on Euroopan unionin tulevaisuuden ja sen asukkaiden yhteisen hyvän perusta. Henkilöresurssijohtajat ovat samaa mieltä siitä, että inhimillisiä kykyjä voidaan verrata yliopistotutkintoihin. Niiden arvoa on siksi arvioitava selkeästi ja myönteisesti.
<P>
Euroopan unionin on luotava poliittinen toimintakehys, jotta se voi saavuttaa tämän tavoitteen. Naiset antavat ensimmäisinä panoksensa sukupolvien väliseen solidaarisuuteen ja osallistuvat näin sosiaalisten suhteiden luomiseen. Mietintö on siksi omistettu lähinnä heille. Taloustieteilijät tuovat kotitöiden arvon esiin matemaattisten mallien avulla. Taloustieteilijöiden ja väestötieteilijöiden pitkäaikaisen tutkimustyön mukaan naisten panos bruttokansantuotteeseen olisi vielä suurempi, jos heidän korvauksetta tekemänsä työ laskettaisiin siihen. Sen huomiotta jättäminen tarkoittaa, että vanhanaikaisista ajatuksista pidetään kiinni. Meidän on katsottava eteenpäin, jotta kaikille naisille ja miehille voidaan luoda edellytykset osallistua sukupolvien väliseen solidaarisuuteen sosiaalisesta asemastaan riippumatta.
<P>
Euroopan unionin on toimittava, jos se suhtautuu vakavasti syrjimättömyyteen ja yhdenvertaisiin mahdollisuuksiin. Oma poliittinen ryhmäni, Euroopan kansanpuolueen (kristillisdemokraatit) ja Euroopan demokraattien ryhmä, on ylpeä siitä, että se tukee syrjimättömyyspolitiikkaa, jossa edistetään yhteistä hyvää sekä kunnioitetaan miesten ja naisten erityisominaisuuksia ja toisiaan täydentävää luonnetta. Hyvät kollegat, haluan vielä todeta, että tämä mietintö on syntynyt lukuisten naiskansalaisjärjestöjen laajan kuulemisprosessin tuloksena. Olen ottanut mietinnössäni huomioon myös parlamentin kolmen työryhmän lausunnot. Nämä ryhmät ovat ATD Quart Monde, perheasioita ja lasten suojelua käsittelevä laajennettu työryhmä sekä hoitajien asioita käsittelevä työryhmä. Naisten oikeuksien ja sukupuolten tasa-arvon valiokunta hyväksyi mietinnön yksimielisesti. Hyvät kollegat, pyydän, että annatte meidän jatkaa tätä yhteistyötä ja äänestätte huomenna naisten oikeuksien ja sukupuolten tasa-arvon valiokunnan päätöslauselmaesityksen puolesta.
<SPEAKER ID="200" NAME="Viviane Reding">
komission jäsen. - (EN) Arvoisa puhemies, esittelijä Záborská on tehnyt mielestäni erittäin merkittävää työtä, koska hänen käsittelemänsä aihe on äärimmäisen tärkeä yhteiskunnassamme.
<P>
Riippuvuuskysymyksestä tulee tulevaisuudessa yhä tärkeämpi väestön ikääntymisen mutta myös miesten ja naisten välisen tasa-arvon vuoksi, koska edelleen pääasiassa naiset hoitavat lapsia ja muiden avusta riippuvaisia henkilöitä.
<P>
Meidän on näin ollen toteutettava käytännön toimia, joilla naisia autetaan pääsemään työmarkkinoille tai pysymään siellä, parantamalla perhe-elämän edellytyksiä, etenkin sellaisia, jotka helpottavat työ- ja yksityiselämän yhteensovittamista.
<P>
Erityisesti muiden avusta riippuvaisten hoitotilanteesta totean, että komissio on jo käsitellyt seuraavia toimia. Omaishoitovapaa huollettavien perheenjäsenten hoitamista varten otettiin esiin kuultaessa Euroopan työmarkkinaosapuolia työ-, yksityis- ja perhe-elämän yhteensovittamisen yhteydessä. Komissio tarkastelee myös muiden avusta riippuvaisille ikääntyneille henkilöille tarjottavien palvelujen laatua ja huonolta kohtelulta suojelemista sekä toimia, joita EU voisi toteuttaa yhteistyössä jäsenvaltioiden kanssa nopeuttaakseen infrastruktuurin ja palvelujen kehitystä ja uudistusta.
<P>
EU:n koheesiopolitiikan yhteydessä annetaan Euroopan sosiaalirahaston kautta edelleen yhteisrahoitusta kansallisen ja paikallisen tason aloitteisiin. Sosiaalista suojelua ja sosiaalista osallisuutta koskevassa avoimessa koordinointimenetelmässä painotetaan eläkejärjestelmien nykyaikaistamista, jotta uudet työmuodot, työuran keskeytykset ja huollettavien pitkäaikaishoito otettaisiin aiempaa paremmin huomioon.
<P>
Työskentelemme parhaillaan tämän asian parissa, ja odotamme todellakin saavamme tehdä erittäin tiivistä yhteistyötä parlamentin jäsenten kanssa. Kiitämme parlamenttia erittäin tärkeästä työstä.
<SPEAKER ID="201" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, haluan huomauttaa tästä mietinnöstä, jonka naisten oikeuksien ja sukupuolten tasa-arvon valiokunta hyväksyi ehdottomalla enemmistöllä, että jotkin jäsenet ovat jättäneet käsiteltäväksi myös vaihtoehtoisen päätöslauselmaesityksen. Meitä pyydetään huomisessa äänestyksessä valitsemaan sen ja parlamentin valiokunnan päätöslauselmaesityksen välillä. Ne kumoavat toisensa. Emme voi keskustella vaihtoehtoisesta päätöslauselmaesityksestä täysistunnossa. Meillä ole mahdollisuutta kuulla jäseniä, jotka ovat jättäneet sen käsiteltäväksi, emmekä voi ilmaista mielipidettämme siitä. Tämä johtuu uudesta työjärjestyksestä, mikä on syytä pitää mielessä.
<SPEAKER ID="202" NAME="Puhemies">
- (FR) Hyvä jäsen Panayotopoulos-Cassiotou, aiemmin jäsen Doylelle esittämäni toteamukset pätevät myös tähän. Sovellamme 45 artiklaa, jossa puheajallemme todellakin asetetaan erittäin tiukat rajoitukset, sillä ainoastaan esittelijä voi käyttää puheenvuoron.
<P>
Puheenjohtajakokous päätti, että tähän asiaan sovelletaan kyseistä artiklaa. Työjärjestystämme olisi ilman muuta kehitettävä siten, että se mahdollistaa suuremman joustavuuden ja monipuolisemmat keskustelut, mutta kuten varmasti ymmärrätte, en voi muuttaa työjärjestystä tänä iltana. Huomautuksenne on kuitenkin otettu huomioon.
<P>
Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (työjärjestyksen 142 artikla)
<SPEAKER ID="203" NAME="Corina Creţu  " LANGUAGE="RO">
Sukupuoleen perustuvaa syrjintää esiintyy valitettavasti edelleen myös Euroopan unionin jäsenvaltioissa. Tämä ei päde vain yksityiseen sektoriin, jolla suurten yritysten johtoryhmien jäsenistä yhdeksän kymmenestä on miehiä, vaan myös julkiseen sektoriin, jolla naisia on samoin liian vähän.
<P>
Lissabonin strategian tavoitteena on kuitenkin saada 60 prosenttia työkykyisistä naisista työmarkkinoille. Emme saa myöskään unohtaa, että väestötilanne on Euroopan suurimpia haasteita keskipitkällä ja pitkällä aikavälillä. Euroopan unionin väestön keski-ikä nousee enemmän kuin muualla maailmassa, ja väestön määrä lisääntyy vain 0,4 prosenttia. Tämä tarkoittaa, että Euroopan unionin työkykyinen väestö vähenee väestön ikääntyessä.
<P>
Uran ja perheen välillä ei näin ollen saa joutua tekemään ehdotonta tai pakollista valintaa, vaan nämä kaksi elämän osa-aluetta on voitava sovittaa yhteen.
<SPEAKER ID="204" NAME="Daniel Petru Funeriu  " LANGUAGE="RO">
Kaikenlaisen syrjinnän poistaminen on Euroopan unionin keskeisiä arvoja. Syrjinnän - myös miesten ja naisten välisen syrjinnän - poistamisen lisäksi olemme velvollisia toteuttamaan aktiivisia toimia naisten ammatillisen uran edistämiseksi. Tieteellinen tutkimus on yksi ala, jolla naisia on aivan liian vähän. Heitä on liian vähän koko alalla sekä myös organisaatiohierarkiassa: mitä ylemmäs hierarkiassa mennään, sitä pienempi naisten osuus on.
<P>
Yhteiskunta riistää näin itseltään väestön tärkeän osan tarjoaman luovan potentiaalin. Tutkimustyötä ja perhettä on vaikea yhdistää, koska tutkimusalalla on kova kilpailu, koska tieteelliselle työlle on ominaista maantieteellinen liikkuvuus ja koska ura luodaan melko vanhana.
<P>
Haluan tästä aiheesta käytävän keskustelun yhteydessä korostaa, että on otettava käyttöön erityistoimia, jotta miesten ja naisten välinen tasa-arvo voidaan toteuttaa akateemisissa ammateissa. Näissä toimissa on otettava huomioon EU:ssa hyviksi havaitut käytännöt. On esimerkiksi helpotettava kaksoisuran luomista, kannustettava yliopistoja ja tutkimuslaitoksia investoimaan lastenhoitopaikkoihin sekä nopeutettava naisten pääsyä akateemisiin virkoihin.
<SPEAKER ID="205" NAME="Zita Gurmai  " AFFILIATION="PSE">
kirjallinen. - (HU) Euroopan unionin jäsenvaltioiden on tuettava demografista elpymistä sekä liitettävä toimintansa uudistettuun Lissabonin kasvu- ja työllisyysstrategiaan miesten ja naisten tasa-arvoa koskevan politiikan mukaisesti. Eurooppalaisten yhteiskuntien tasapainoisuus riippuu kaikista sukupolvien väliseen solidaarisuuteen perustuvista suhteista, jotka ovat huomattavasti aiempaa mutkikkaampia. Nuoret asuvat vanhempiensa luona pitempään, ja vanhemmat joutuvat yhä useammin huolehtimaan myös ikääntyvistä sukulaisistaan. Tämä taakka kohdistuu ennen kaikkea nuoriin ja keski-ikäisiin ja erityisesti naisiin. Naisten ja miesten tasa-arvo eli laajemmassa merkityksessä yhdenvertaiset mahdollisuudet näyttävät siksi olevan oleellinen edellytys sukupolvien välisen solidaarisuuden uusien muotojen kehittymiselle.
<P>
Perheeseen liittyvistä velvollisuuksista, toisin sanoen perhe- ja työelämän yhteensovittamisesta puheen ollen miesten ja naisten tasa-arvo on selvästikin erittäin tärkeää, jotta eurooppalaiset perheet saavat uutta elinvoimaa. Lisäksi on ratkaisevan tärkeää, että niille, jotka haluavat tehdä palkkatyötä lastenkasvatuksen ohella, taataan mahdollisuus riittävän laadukkaaseen lastenhoitoon, jota on myös riittävästi saatavilla. Euroopan parlamentin sosialidemokraattinen ryhmä pyrkii kaikin keinoin varmistamaan, että Barcelonan prosessin päämäärät saavutetaan, ja on pettynyt siihen, ettei tätä tavoitetta selvästikään ole sisällytetty Tšekin puheenjohtajakauden ohjelmaan.
<SPEAKER ID="991" NAME="Anneli Jäätteenmäki  " AFFILIATION="ALDE">
kirjallinen. - (EN) Arvoisa puhemies, tämä mietintö on tärkeä, koska sen avulla voidaan tuoda esiin sukupuoleen perustuva syrjintä ja sukupolvien välinen solidaarisuus sekä saada näihin asioihin muutos.
<P>
Naiset, jotka ovat päättäneet jäädä pois töistä hoitamaan vasta syntynyttä lasta, ovat melko selvästi joutuneet syrjinnän kohteeksi. Heidän on usein vaikea palata töihin entisin edellytyksin. He jäävät paitsi ylennyksistä ja menettävät sekä tuloja että sosiaaliturvaetuuksia.
<P>
Lisäksi miehet ja naiset, jotka hoitavat pitkään kotona vanhuksia tai lapsia, ovat usein taloudellisesti heikoilla, koska heillä ei ole tuloja eikä heidän työtään lasketa BKT:hen, vaikka tämä työ on tärkeää. Poliittiset päättäjät ja koko yhteiskunta eivät usein ota tällaista työtä huomioon. Ihmisiä, jotka ovat valinneet kotiin jäämisen työnteon sijasta, halveksitaan, koska heidän ei katsota panostavan yhteiskuntaan.
<P>
Hyvät parlamentin jäsenet, EU:n on edistettävä toimia, joilla poistetaan tämä syrjivä ajattelutapa sekä lisätään kotona perheenjäsentä hoitavien lomajärjestelmiä ja tukemista. Nämä toimet on rahoitettava julkisin varoin, jotta on aiempaa epätodennäköisempää, että työnantajat syrjivät työntekijöitään.
<P>
Kiitos!
<SPEAKER ID="206" NAME="Siiri Oviir  " LANGUAGE="ET">
Euroopassa tapahtuu nyt ennennäkemättömiä väestörakenteen muutoksia. Jos Euroopassa halutaan kääntää väestön vähenemissuuntaus, EU:n ja jäsenvaltioiden politiikassa on tuettava perheitä kaikin mahdollisin tavoin sekä annettava naisten ja miesten yhdistää perhe- ja työelämä siten, että kotiin ja perheeseen liittyvät velvollisuudet jakautuvat tasapuolisesti miesten ja naisten välillä.
<P>
Kannatan varauksettomasti vaihtoehtoista Euroopan parlamentin päätöslauselmaesitystä sukupuoleen perustuvasta syrjimättömyydestä ja sukupolvien välisestä solidaarisuudesta, sillä se on realistisempi kuin sitä edeltänyt mietintö.
<P>
Korostan erityisesti, että tavoitteena on kehittää hoitopolitiikka, jossa molemmat sukupuolet otetaan tasapuolisesti huomioon. Epätasa-arvoisuus hoitotyössä johtuu usein siitä, ettei jäsenvaltioissa tarjota kohtuuhintaisia, vaivattomasti saatavilla olevia ja laadukkaita palveluja, ja naiset joutuvat uhraamaan mahdollisuutensa osallistua sosiaaliseen, taloudelliseen ja poliittiseen elämään.
<P>
Kaikkien näiden seikkojen vuoksi kotiin ja perheeseen liittyvät velvollisuudet jakautuvat edelleen epätasa-arvoisesti miesten ja naisten välillä, minkä vuoksi naisten on yleensä joko järjestettävä työskentelynsä joustavammin tai luovuttava siitä kokonaan. Tämä puolestaan vaikuttaa heidän uraansa, naisten ja miesten palkkaerojen säilymiseen sekä eläkeoikeuksiin.
<P>
Suhtaudun varovasti puheenjohtajavaltio Tšekin suositukseen, jonka mukaan lastenhoidosta tehdään täysin pätevä vaihtoehto ammatilliselle uralle. Panemalla tämä suositus täytäntöön varmasti säilytetään perinteinen jako miesten ja naisten töiden välillä.
<P>
Lissabonin strategian yhteydessä suunnitelluilla toimilla on tärkeä merkitys naisten ja miesten tekemien töiden tasapuolisen jakautumisen kannalta. Työllisyyden lisäämisen, innovoinnin edistämisen ja tuottavuuden tehostamisen lisäksi näillä toimilla on pyrittävä myös poistamaan EU:sta ajan mittaan kehittynyt sukupuoleen perustuva syrjintä.
<SPEAKER ID="990" NAME="Zita Pleštinská  " LANGUAGE="SK">
Hoitotyö on ollut vuosisatojen ajan naisten työtä. Valtaosa nyt jo ikääntyneistä naisista on ihanneäitejä, jotka viettivät nuoruutensa lapsia hoitaen, mutta lastenhoitoa ja kotitöitä ei oteta huomioon heidän eläkkeissään. Monet heistä eivät saa aktiivielämänsä aikana asianmukaista eläkettä tästä yhteiskunnallisesti arvokkaasta työstä, minkä vuoksi heidän köyhyysriskinsä on suurempi. Tästä syystä nuoret maiset myös lykkäävät äidiksi tuloa ja asettavat ammatillisen uran etusijalle.
<P>
Monissa parlamentissa pitämissäni puheissa olen jatkuvasti korostanut, että äidit ja isät, jotka omasta tahdostaan jäävät hoitamaan lapsia tai huolehtivat ikääntyneistä tai muiden avusta riippuvaisista perheenjäsenistä, eivät saa kärsiä syrjinnästä. Tiedän useita perheitä, joilla on vammaisia sukulaisia ja jotka tekevät erittäin rohkeasti tätä vaativaa työtä jatkuvasti kohtaamistaan esteistä huolimatta.
<P>
Haluan tässä puheessani kehua esittelijä Anna Záborskán ehdotuksia, joissa kehotetaan tunnustamaan perinteisen virallisen ansiotyön ohella myös muun kuin ansiotyön lukuisat muodot, joita perheissä tehdään osana sukupolvien välistä solidaarisuutta. Tämä työ otetaan huomioon BKT:ssä, jos perhe palkkaa jonkun tekemään sitä. Jos jompikumpi vanhemmista tekee tämän työn, sitä ei lasketa BKT:hen.
<P>
Mietintö mielestäni innostaa jäsenvaltioita toteuttamaan toimia EU:n perhepolitiikan parantamiseksi.
<SPEAKER ID="207" NAME="Rovana Plumb  " LANGUAGE="RO">
Nyt, kun Euroopassa on syvä talouskriisi, jonka lopullista laajuutta voi olla vaikea arvioida, on todennäköistä, että työmarkkinoiden kuohunnan kielteiset vaikutukset näkyvät syntyvyysasteessa. Monet naiset eivät nimittäin hanki lapsia, koska he pelkäävät, että he menettävät työpaikkansa ja että lasten hoitoon ja kasvatukseen tarvittavat aineelliset resurssit vähenevät.
<P>
Jokainen jäsenvaltio on tästä syystä velvollinen edistämään monen sukupolven välistä toimintaa, kuten "sukupolvien välinen silta" -keskuksia, joissa iäkkäille henkilöille maksetaan lasten hoidosta ja kasvatuksesta. Tällaisten joissakin jäsenvaltioissa jo menestyksekkäästi toimivien keskusten ansiosta lapsen saaneet naiset voisivat palata töihin nopeasti, ja myös ikääntyneet eläkeläiset voisivat tehdä taas töitä.
<SPEAKER ID="208" NAME="Dushana Zdravkova  " LANGUAGE="BG">
Viimeisten 20 vuoden aikana Euroopan unionin jäsenvaltioiden väestö on ikääntynyt jatkuvasti. Työ- ja yksityiselämän onnistunut yhteensovittaminen alkaa olla vaativa tehtävä naisille. Jäsenvaltioiden on siksi nyt erityisen tärkeää edistää syntyvyyttä ja kiinnittää riittävästi huomiota perheisiin. Tällä alalla EU voisi epäsuoraan auttaa jäsenvaltioita uudistamaan toimintalinjojaan. "Näkymättömän työn" tunnustaminen on mielestäni tärkeimpiä askelia, joita tällä alalla voidaan ottaa.
<P>
Emme voi myöskään jättää huomiotta, että yhä useammat aktiivi-iässä olevat hoitavat sekä lapsia että ikääntyneitä lähisukulaisia, ja jättää heitä epävarmaan tilanteeseen. Komission on siksi erityisen tärkeää tehdä konkreettisia aloitteita, jotka koskevat lasten ja muiden avusta riippuvaisten hoitoon liittyvissä tehtävissä ja kotitöissä saatujen pätevyyksien virallista tunnustamista, jotta ne voidaan ottaa huomioon työmarkkinoille palattaessa.
<P>
Meidän on ajateltava nyt kaikkien lapsiaan hoitavien äitien tulevaisuutta, sillä Euroopan tulevaisuus on heidän käsissään, ja suojeltava heitä siltä riskiltä, että he saavat myöhemmin pienen eläkkeen ja joutuvat epätasa-arvoiseen asemaan muihin yhteiskunnan jäseniin nähden.
