<CHAPTER ID="021">
Syövän torjunta laajentuneessa EU:ssa (keskustelu) 
<SPEAKER ID="165" NAME="Puhemies">
(PT) Seuraavana esityslistalla on keskustelu Miroslav Ouzkýn ympäristön, kansanterveyden ja elintarvikkeiden turvallisuuden valiokunnan puolesta komissiolle esittämästä syövän torjuntaa laajentuneessa EU:ssa koskevasta suullisesta kysymyksestä - B6-0015/2008).
<P>
Komission jäsen Vassiliou on kanssamme ensimmäistä kertaa osallistumassa tähän keskusteluun. Toivotan teidät tervetulleeksi, arvoisa komission jäsen, ja toivon, että olette kuin kotonanne kanssamme. Vuorossa oleva puheenne merkitsee yhteistyön alkua Euroopan parlamentin kanssa.
<SPEAKER ID="166" NAME="Miroslav Ouzký">
kysymyksen esittäjä. - (CS) Haluaisin ensiksi käyttää ympäristön, kansanterveyden ja elintarvikkeiden turvallisuuden valiokunnan puheenjohtajana tilaisuuden hyväkseni ja onnitella komission jäsentä, joka nimitettiin ja joka aloitti virkansa komissiossa tänään. Vaikka vakavasti otettavat syyt estivät minua kuulemasta komission jäsenen esittelyä henkilökohtaisesti, minun on sanottava, että hän teki erittäin hyvän vaikutuksen valiokuntani jäseniin ja häntä pidettiin yksimielisesti tervetulleena uuteen tehtäväänsä.
<P>
Suullisen kysymyksen osalta haluaisin aloittaa selvittämällä, mikä sai meidät puuttumaan tähän ongelmaan ja pyytämään valtioita kiinnittämään lisää huomiota tähän vakavasti otettavaan tautiin. Todennäköisesti olette tietoisia mietinnössä ja kysymyksessä korostetusta seikasta, että syöpätapaukset Euroopassa ovat lisääntyneet. Tähän on monia syitä. Kuten tiedämme, väestö vanhenee, ja yhä useammat altistuvat syöpää aiheuttaville aineille. Ammattiliittojen mukaan ainakin kahdeksan prosenttia vuotuisista syöpäkuolemista aiheutuu altistumisesta suoraan karsinogeeneille työpaikalla. Meidän on muistettava, että yhdellä kolmesta eurooppalaisesta diagnosoidaan syöpä elinajan aikana, ja yksi neljästä eurooppalaisesta kuolee sairauteen.
<P>
Toinen tärkeä asia on merkittävä ero syövän hoidon onnistumisessa vanhojen ja uusien jäsenvaltioiden välillä. Tämä epätasapaino antaa myös varmasti ajattelemisen aihetta. Mitä voimme tehdä tällä alalla, ja mitä me voimme suositella Euroopan yhteisölle? EU:n kaltaisella rakenteella on epäilemättä kyky ja toimivalta koordinoida yksittäisiä kansallisia toimintalinjoja. Ottamalla käyttöön kansallisia syövän valvontaohjelmia voimme vähentää syöpäkuolleisuutta jopa 30 prosenttia. Tiedämme, että vain kolme prosenttia kokonaisbudjetista käytetään kehittyneissä maissa syövän ehkäisyyn, kun 97 prosenttia käytetään hoitoon.
<P>
Haluaisin myös käyttää tämän mahdollisuuden vedotakseni niiden potilaiden puolesta, joihin hoito on keskitettävä: heidän pitäisi voida käyttää paremmin uusia tieteellisiä tietoja ja informaatiota. Euroopan unionin pitäisi edistää yhtenäistä rekisteriä ja mahdollisesti yhteistä koulutusta. Paradoksaalisesti Euroopan unioni ei ole vielä ottanut käyttöön kaikissa sen jäsenvaltioissa tärkeää onkologiaa. Vaikka onkologia on tieteidenvälinen aihe, sen tunnustaminen on tarpeellista, jos me haluamme taistella onnistuneesti tätä sairautta vastaan
<P>
Haluaisin, että kollegani PPE-DE-ryhmästä, professori Antonios Trakatellis, käyttää osan puheaikaani, joten päätän johdantopuheenvuoroni.
<SPEAKER ID="167" NAME="Androulla Vassiliou">
komission jäsen. - (EL) Arvoisa puhemies, hyvät naiset ja herrat, tämä on ensimmäinen virallinen esiintymiseni Euroopan parlamentissa, joten haluaisin ensiksi kiittää sen jäseniä äänestyksessä annetusta luottamuksesta. Toistan, mitä sanoin kuulemistilaisuudessa. Pyrin tekemään parlamentin jäsenten kanssa yhteistyötä tuloksekkaasti ja parhaan kykyni mukaan.
<P>
Nyt, arvoisa puhemies, syöpää koskevasta asiasta:
<P>
(EN) Sen lisäksi, että parlamentti ja puheenjohtajavaltio Slovenia ovat ottaneet syövän yhdeksi painopistealaksi, voin ilmoittaa, että tämä asia on ollut erityinen huolenaiheeni useita vuosia. Olen näin ollen erittäin tyytyväinen, että se on ensimmäinen aihe, jota käsittelen täysistunnossa.
<P>
Joka vuosi 3,2 miljoonalla eurooppalaisella diagnosoidaan syöpä, mutta tämä taakka ei jakaannu tasapuolisesti unionissa. Viimeisimmät tiedot esimerkiksi osoittavat, että kohdunkaulan syöpä on yli neljä kertaa yleisempi Bulgariassa kuin Suomessa, ja riski kuolla kohdunkaulan syöpään on melkein viisi kertaa korkeampi Liettuassa kuin Italiassa. Nämä vaihtelut osoittavat, että unionissa on mahdollisuuksia parannuksiin.
<P>
Ensisijainen vastuu kattavista syöpäpalveluista on selkeästi jäsenvaltioilla, mutta eurooppalaisella toiminnalla voi olla vaikutusta asiaan. Komissio valmistelee tällä hetkellä kertomusta vuonna 2003 annetun syövän seulontaa koskevan neuvoston suosituksen täytäntöönpanosta. Uskon sen osoittavan, että kehitystä on saavutettu, mutta enemmän on vielä tehtävä. Työskentelemme jäsenvaltioiden kanssa tavoitteen toteuttamiseksi.
<P>
Vaikka seulonta on tärkeää, katson, että syövän vastaisella yhteisön toiminnalla on katettava laajempi valikoima aiheita, kuten: terveystiedotus ja syöpätaakkaa koskevat tiedot, joissa tarkennetaan eriarvoisuuksia ja parhaita käytäntöjä kaikkialla Euroopassa; ennalta ehkäisevät toimenpiteet ja terveyden edistäminen eri aiheiden, kuten tupakan, ravinnon ja alkoholin osalta; hoidon ja yhdistetyn syöpähoidon parhaat käytännöt, kuten palliatiivinen hoito; asiantuntemuksen tuominen yhteen Euroopan osaamisverkostoissa; infrastruktuuriin tarkoitettavien investointien tarjoaminen rakennerahastoista ja syöpätutkimuksen tukeminen yhteisön tasolla.
<P>
Minä aion esittää ehdotuksia syöpää koskevasta toimintasuunnitelmasta ensi vuonna. Tällä pyritään varmistamaan keskittyminen näihin toimenpiteisiin ja niiden yhtenäisyys. Me myös harkitsemme, onko tieteellisten todisteiden nojalla perusteltua saattaa olemassa oleva syövän seulontaa koskevaa suositus ajan tasalle. Jotkut toimet on jo aloitettu. Me aiomme liittää Euroopan osaamisverkostoja koskevat säännökset tuleviin ehdotuksiin potilaiden oikeuksien toteuttamisesta rajatylittävässä terveydenhuollossa. Tämän vuoden lopulla annettavilla harvinaisia sairauksia koskevilla ehdotuksilla edistetään muun muassa harvinaisia syöpätyyppejä koskevaa tilannetta.
<P>
Kun henkilöllä on syöpä, se vaikuttaa kyseisiin henkilöihin eniten, mutta myös perheeseen, työnantajaan ja koko yhteiskuntaan. Ehdotuksiini liittyy vaikutusten arviointi, jossa selvennetään syövän inhimillisten kustannuksen lisäksi myös laajempia sosiaalisia ja taloudellisia kustannuksia.
<P>
Odotan mielenkiinnolla ehdotuksianne asioista, joihin meidän on vastattava laatiessamme kyseisiä ehdotuksia. Voitte olla varmoja, että ehdotuksenne otetaan huomioon tämän toimintasuunnitelman kehittämisessä, ja luotan teidän tukeenne kaikissa tulevissa toimissamme.
<SPEAKER ID="169" NAME="Antonios Trakatellis" LANGUAGE="EL">
Arvoisa puhemies, haluaisin ensin onnitella komission jäsentä, joka aloittaa tehtävänsä. Pidän myönteisinä näkökantoja, joita hän on jo esittänyt syövästä. Arvoisa komission jäsen, minä luulen, että on aika omaksua tehokas syöpää koskeva strategia nykyisen tieteellisen ja teknisen kehityksen mukaisesti, jotta sairaus ei enää olisi pääasiallinen kuolinsyy Euroopassa.
<P>
Tällä hetkellä kolmasosa kaikista syövistä voidaan ehkäistä. Meidän on siksi arvioitava olemassa olevia ehkäiseviä ohjelmia ja toimenpiteitä ja luotava uusia, joilla varaudutaan kaikkiin mahdollisuuksiin.
<P>
Jos laajennamme tieteellistä tietoamme, meidän täytyy arvioida neuvoston suositusta varhaisesta diagnoosista ja parannettava muiden syöpätyyppien diagnostisia menetelmiä. Rintasyövän, kohdunkaulansyövän ja kolorektaalisen syövän diagnosointiin on lisättävä ihosyöpä ja mahdollisesti keuhko- ja eturauhassyöpä. Ehkäisemisellä ja varhaisen diagnosoinnin tehostamisella voitaisiin puuttua melkein 70 prosenttiin tapauksista.
<P>
Niitä tapauksia varten, jolloin ehkäisy tai varhainen diagnosointi ei ole mahdollista, kuten sanoitte, meidän on parannettava terapeuttisia strategioita ja käytäntöjä olemalla tehokkaampia ja innovatiivisempia. Meidän on varmistettava, että käytetään täysimääräisesti hoitoja, joita kehitetään yhä onnistuneemmalla innovoinnilla ja tutkimuksella. On tarpeen yksinkertaisesti kannustaa tutkimuksia innovatiivisista syöpähoidoista ja lisätä tutkimuksen rahoitusta.
<P>
Luonnollisesti hallinnollisten muodollisuuksien ei pitäisi haitata tutkimusta. Valtuutusmenettelyjä pitäisi lisäksi arvioida siten, että on mahdollista sekä nopeuttaa uusia lääkkeitä koskevia menettelyjä että noudattaa korkeita turvallisuusstandardeja. Komission jäsen, tämä kaikki on toteutettavissa tällä hetkellä. EU:n antamilla resursseilla voidaan lähitulevaisuudessa hallita syöpää ja siten lähes vapauttaa Euroopan kansalaiset tästä vitsauksesta.
<P>
Tähän tavoitteeseen keskittyen meitä pyydetään etenemään asiassa. Meidän on toimittava siten, kuten sanoitte, laatimalla tähän strategiaan kuuluvat eri osat. Toivomme, että Euroopan komissio ja neuvosto antavat tuen parlamentin päätöslauselmalle ja toteuttavat tarvittavat toimet tavoitteiden saavuttamiseksi.
<SPEAKER ID="170" NAME="Glenis Willmott">
PSE-ryhmän puolesta. - (EN) Arvoisa puhemies, syöpä vaikuttaa Euroopan unionissa joka kolmanteen meistä ja aiheuttaa yli miljoona kuolemantapausta. Siten tästä sairaudesta aiheutuvat kaksinkertaiset kustannukset: ensiksi inhimilliset kustannukset sen vaikutuksen kannalta tautiin sairastuneille ja heidän perheillensä ja toiseksi merkittävänä terveystaakkana yhteiskunnalle kokonaisuudessaan. Lisäksi kokemiemme väestötilastollisten muutoksien ja ikääntyneen väestön vuoksi tämä on ongelma, joka vain yleistyy.
<P>
Meidän on varmistettava, että kaikilla kansalaisillamme on mahdollista päästä korkealaatuisiin seulontaohjelmiin, diagnosoitavaksi ja hoitoon, myös palliatiiviseen hoitoon. Syöpää käsittelevällä erityistyöryhmällä varmistettaisiin yhdenmukainen ja koordinoitu lähestymistapa kaikkiin sairauden näkökohtiin ja varmistettaisiin tietojen vaihto ja parhaiden käytäntöjen edistäminen.
<P>
Meidän täytyy taata, että tutkimuksen ja innovoinnin varmistamiseksi tehdään enemmän ja että mahdollisimman monelle henkilölle turvataan mahdollisuus parhaisiin syövän ehkäisemis- ja hoitotoimiin. Meidän on myös tähdennettävä syövän ja liikalihavuuden välistä yhteyttä, sillä se on kaikkein helpoiten vältettävissä oleva syövän syy tupakoinnin jälkeen. On myös erityisen tarpeellista varmistaa, että työntekijöitä suojellaan syöpää aiheuttavilta aineilta. Noin kahdeksan prosenttia kaikista syöpätapauksista aiheutuu karsinogeeneille altistumisesta työpaikalla. Tarvitsemme sitovat rajat kristalliselle piidioksidille, joka voi aiheuttaa vammauttavan sairauden ja tuhoisan keuhkosairauden. Tässä kohdassa kehottaisin parlamentin jäseniä tukemaan valiokunnan hyväksymän alkuperäisen tekstin 33 kohtaa ja johdanto-osan K kappaletta. On muistettava, että rakennusteollisuus ei osallistu kristallista piidioksidia koskevaan työmarkkinaosapuolten sopimukseen.
<P>
Syövän hoidossa ja seulonnassa on suuria eroja kaikkialla Euroopassa. Monet syövästä aiheutuvat kuolemantapaukset voitaisiin välttää ehkäisevillä toimilla, kuten tietojen ja kattavien seulontatoimien tarjonnalla. Näiden erojen torjumisen on oltava painopiste. Se on meidän moraalinen velvollisuutemme, ja se on mahdollista. Sen saavuttamiseksi tarvitsemme poliittista tahtoa.
<SPEAKER ID="171" NAME="Georgs Andrejevs">
ALDE-ryhmän puolesta. - (EN) Arvoisa puhemies, haluaisin käyttää tätä tilaisuutta kiittääkseni puheenjohtajavaltio Sloveniaa siitä, että se asetti syövän etusijalle poliittisella asialistalla.
<P>
Haluaisin korostaa erityisesti yhtä aloitetta: Euroopan syöpäpotilaiden huippukokousta, joka pidettiin tällä viikolla täällä Brysselissä puheenjohtajavaltio Slovenian suojeluksessa ja johon osallistui yli 150 potilasjärjestöä kaikkialta Euroopasta.
<P>
Tämä hyvin onnistunut huippukokous, jossa minulla myös oli kunnia puhua yleisölle, oli ensimmäinen tapahtuma, johon meidän uusi terveysasioista vastaava komission jäsenemme osallistui. Minun on myönnettävä, että olin vaikuttunut komission jäsenen puheesta ja hänen ilmaisemastaan sitoumuksesta taistella syöpää vastaan kokonaisuudessaan ja vastata erityisesti syöpäpotilaiden huolenaiheisiin.
<P>
Olin myös hyvin iloinen saadessani tietää, että komission jäsen aikoo ehdottaa uutta syöpää koskevaa toimintasuunnitelmaa ensi vuodesta alkaen ja että sillä varmistetaan, että syöpää koskevat asiat pysyvät keskeisinä komission suunnitelmissa.
<P>
Näiden puheenjohtajavaltion ja komission aloitteiden pitää rohkaista meitä kaikkia keskittymään siihen, mitä pitää tehdä, mitä on saavutettu sekä saamaan selville, missä nykyiset puutteet ovat. Nyt odotamme mielenkiinnolla ja korkein odotuksin tulevia neuvoston päätelmiä tästä aiheesta. Olen luottavainen, että näillä päätelmillä tarjotaan seuraavia puheenjohtajuuksia varten hyvä ja vankka perusta jatkaa niiden mukaisesti aloitettuja toimintalinjoja. Siksi haluaisin rohkaista vahvasti tulevaa puheenjohtajavaltiota Ranskaa jatkamaan käynnistettyjä aloitteita ja pitämään syöpää koskevat toimet keskeisenä sen ohjelmassa.
<P>
Haluaisin lopuksi kiittää kaikkia niitä kollegoja, jotka antoivat apuaan huomenna äänestettävän, syövän torjuntaa laajentuneessa EU:ssa koskevan päätöslauselmaesityksen laatimisessa.
<SPEAKER ID="172" NAME="Adamos Adamou" LANGUAGE="EL">
Arvoisa puhemies, arvoisa komission jäsen, haluaisin yhtyä onnitteluihin. Olette syöpäalan asiantuntija, koska olitte onkologisen keskuksen johtaja ennen kuin tulitte komission jäseneksi, joten teidän täytyy olla perillä siitä, mitä nyt kuulette.
<P>
En ole eri mieltä kollegoideni teille antamista tilastotiedoista. Antonios Trakatellis sanoi, että 30 prosenttia henkilöistä voidaan pelastaa ehkäisevillä toimille. Olen itsekin onkologisti, joten voin vakuuttaa teille, että vielä toinen 30 prosenttia voidaan pelastaa luotettavilla seulontaohjelmilla. Kuinka monella 27 jäsenvaltioista on kyseisiä ohjelmia?
<P>
Teidän täytyy tehdä jotain tämän asian puolesta. Koordinointi ja siten avustaminen on varmistettava. Teidän on ehkä käytettävä varoja rakennerahastoista ja seitsemännestä puiteohjelmasta, jotta kaikilla näillä menetelmillä voidaan edistää asiaa. Teidän on myös nostettava onkologian profiilia, sillä, kuten sanoitte, tämä on tärkeää. Puheenjohtajavaltio Sloveniaa on kiitettävää, mutta yhtä tärkeää on luoda erityistyöryhmä, joka keskittyy täysin syöpää koskeviin asioihin.
<SPEAKER ID="173" NAME="Irena Belohorská" AFFILIATION="NI">
(SK) Arvoisa komission jäsen, haluaisin myös onnitella teitä nimityksestänne.
<P>
Olen hyvin tyytyväinen pannessani merkille, että syöpää koskevaan asiaan puuttuvat asiantuntijoiden lisäksi myös poliitikot, mikä on hyvin tärkeää tässä tapauksessa. Asiantuntijat kiinnittävät huomiomme tilastoihin, ja syövän esiintymistä koskeva suuntaus on erittäin epäedullinen. Eilen puhuin potilasjärjestöjen kanssa lounasaikaan asti, ja voin kertoa teille, että järjestöt haluavat asianmukaista hoitoa, mikä voi olla hyvin vaativaa erityisesti harvinaisten syöpätyyppien tapauksessa. Vielä on olemassa valtava kuilu 15 vanhan ja 12 uuden jäsenvaltion välillä tämän sairauden esiintymisessä, sen myöhäisessä diagnosoinnissa ja sen hoitoa koskevassa lähestymistavassa sairauden kaikissa vaiheissa. Riittämätön ehkäisy ja myöhäinen diagnosointi tai hoito vaikeuttaa potilaiden terveydentilaa ja mahdollisuuksia parantua.
<P>
Arvoisa komission jäsen, olkaa hyvä ja vahvistakaa, että taistelu syöpää vastaan ei ole vain puolivuotisen puheenjohtajuuskauden aikainen tai ammatillisten sairaanhoitojärjestöjen, kuten ESMOn (European Society for Medical Oncology) tai potilasjärjestöjen prioriteetti. Myös me parlamentin jäsenet annamme teille tukemme ratkaisun aikaansaamisessa.
<SPEAKER ID="175" NAME="Alojz Peterle" AFFILIATION="PPE-DE">
(SL) Arvoisa komission jäsen, en uskonut saavani mahdollisuutta keskustella kanssanne syövästä kolme kertaa yhden viikon aikana. Näen, että meillä on komission jäsen, joka tietää syöpää koskevan tilanteen ja joka yhteistyössä kanssamme ryhtyy taisteluun. Koska tiedämme, että terveysasiat ovat jäsenvaltioiden vastuulla, Euroopan kansalaiset toivovat, että tietyt tehtävät suoritetaan Euroopan tasolla, koska ainoastaan tällä tasolla ne voidaan suorittaa kunnolla.
<P>
Olen tyytyväinen, että olette ilmoittaneet syövän vastaisesta toimintasuunnitelmasta. Me tarvitsemme sitä kiireellisesti, ja jos syövällä on epidemioiden erittäin nopea dynamiikka, meillä on myös oltava oma poliittinen dynamiikkamme, koska muuten kuilu ja syövän seuraukset kehittyvät jopa vakavammiksi.
<P>
Olen ilahtunut, että puheenjohtajavaltio Slovenia on vastannut odotuksiin, että tulevaisuudessa toimet ovat koordinoidumpia, jatkuvuutta on enemmän ja aloitteet ovat tehokkaampia, ja kuten itse sanoitte toisessa tilaisuudessa aiemmin tällä viikolla, että tällä vastataan lukuisiin kumppanuuksiin.
<P>
Pidän lisäksi parempana, jos EU:n puheenjohtajana toimivat valtiot eivät panisi ainoastaan yksittäisiä näkökohtia tärkeysjärjestykseen, vaan jatkuvasti ottaisivat huomioon kaikki syövän vastaiset tärkeät toimet, kuten on jo mainittu tänään.
<P>
Tässä yhteydessä toivon, että teidän avullanne voitaisiin perustaa erityistyöryhmä - tai voimme kutsua sitä jollain muulla tavalla - joka saattaa yhteen pääasialliset instituutit ja keskeiset toimijat taistelussa syöpää vastaan. Aikomuksena ei ole luoda uutta byrokratiaa, vaan saavuttaa paremmin yhteistuloksia hyvien yhteistyömenetelmien perusteella.
<P>
Komission jäsen, toivotan teille paljon onnea työssänne.
<SPEAKER ID="176" NAME="Karin Jöns" AFFILIATION="PSE">
(DE) Arvoisa puhemies, arvoisa komission jäsen, maani tiedotusvälineet panevat merkille Saksan onnistuneet mammografian seulontaa koskevat toimet. Jälleen kerran EU:n ohjeet laadunvarmistuksesta ovat osoittaneet arvonsa. Kuitenkin vaatimuksia on esitetty tämän tarjoamisesta myös nuoremmille naisille. Tämä osoittaa, miten tärkeät EU:n ohjeet ovat.
<P>
Tämän takia parlamentti aikoo pyytää myös päätöslauselmaesityksessään kehittämään edelleen näyttöön perustuvia EU:n ohjeita taudin varhaisesta havaitsemisesta, diagnosoinnista ja kaikkien laajalle levinneiden syöpätyyppien hoidosta ja kiireellisesti tarvittavien tilojen akkreditointi- ja sertifiointimenettelystä. Kriteerit eivät yksistään riitä tässä asiassa. Ainoastaan tällä tavalla onnistumme asettamaan laadun populismin ja luokka- ja markkinaintressien yläpuolelle, kun kyse on syövän varhaisesta selville saamisesta ja hoidosta.
<P>
Pyytäisin kaikkia kollegoitani ja myös komission jäsentä jatkamaan vakuuttamista ja ottamaan mukaan jäsenvaltioita, jotka vielä epäilevät akkreditointimenettelyn tarvetta.
<SPEAKER ID="177" NAME="Elizabeth Lynne" AFFILIATION="ALDE">
(EN) Arvoisa puhemies, syöpä aiheuttaa toiseksi eniten kuolemantapauksia Euroopassa, mutta tosiasiassa monet syöpätapaukset voidaan ehkäistä, ja monet syövästä aiheutuneet kuolemantapaukset ovat turhia.
<P>
Seulonta, diagnoosi ja hoito ovat parantuneet, mutta eivät tarpeeksi. Meidän on perustettava järjestelmiä EU:n tasolla sen varmistamiseksi, että parhaita käytäntöjä jaetaan tehokkaammin. Käytän esimerkkinä kolorektaalista syöpää. On arvioitu, että EU:ssa voitaisiin pelastaa vuosittain yli 27 000 henkeä, jos nykyaikaiset seulontaohjelmat olisivat käytössä kaikkialla Euroopassa.
<P>
Meidän on myös varmistettava, että syöpäpotilaiksi diagnosoituja henkilöitä ei syrjitä työpaikalla. Tämän pitäisi sisältyä vuonna 2000 annettuun syrjimistä työpaikalla koskevaan direktiiviin, mutta monet jäsenvaltiot eivät luokittele kroonista sairautta ja syöpää vammaksi. Siksi tarvitsemme EU:n tasolla vammaisuuden määritelmän, joka voisi kattaa myös ihmiset, joilla on syöpä.
<SPEAKER ID="178" NAME="Bairbre de Brún" AFFILIATION="GUE/NGL">
(GA) Arvoisa puhemies, kannatan syöpää käsittelevän toimielinten välisen työryhmän perustamista. Sen avulla Euroopan parlamentin, komission ja neuvoston edustajat voisivat tavata säännöllisesti. Tutkimusta syövän havaitsemisesta ja ehkäisystä pitäisi myös rahoittaa seitsemännestä puiteohjelmasta. Pidän komission tässä keskustelussa esittämää puheenvuoroa myönteisenä. Strategiat, joihin sisältyvät naiset ja erityisesti kohtuuhintainen ja säännöllinen kohdunkaulan syövän seulonta sekä kohtuuhintainen ja nopea rintaseulonta, on toteutettava.
<P>
Meidän on myös tarkasteltava kemikaalien vaikutusta, ja sitä on säänneltävä REACH-asetuksen perusteella.
<P>
Lopuksi, köyhyys on keskeinen tekijä huonossa terveydentilassa. Köyhät sairastuvat todennäköisemmin ja kuolevat aikaisemmassa iässä kuin vauraammat henkilöt. Tämä on erityisen totta syövän ehkäisemisen ja hoitamisen yhteydessä.
<SPEAKER ID="179" NAME="Miroslav Mikolášik" AFFILIATION="PPE-DE">
(SK) Myös minä pidän myönteisenä sitä, että Androulla Vassiliou nimitettiin tänään uudeksi terveysasioista vastaavaksi komission jäseneksi. Odotan paljon tältä uudelta yhteistyöltä, ja henkilökohtaisesti puhuen, hänen esityksensä ympäristön, kansanterveyden ja elintarvikkeiden turvallisuuden valiokunnassa sai minut vakuuttuneeksi hänen pätevyydestään ja halustaan ratkaista esimerkiksi tupakointiin liittyvät ongelmat, jotka ovat minulle tärkeitä.
<P>
Haluaisin tässä yhteydessä keskittyä samankaltaiseen aiheeseen. Me tiedämme, että yhdellä kolmesta eurooppalaisesta diagnosoidaan syöpä heidän elinaikanaan ja että tavallisimmat diagnoosit ovat keuhkosyöpä, suolistosyöpä (jonka jotkut ovat maininneet) ja rintasyöpä. On tunnettua, että keuhkosyöpää esiintyy jopa viisi kertaa enemmän kuin kaikkia muita syöpätyyppejä. Ei ole ehdottomasti mitään epäilystä, että passiivinen tupakointi aiheuttaa syöpää aivan samoin kuin aktiivinen tupakointi, ja tiedämme myös, että lähes 95 prosenttia ihmisistä, joilla diagnosoidaan keuhkosyöpä, ovat tupakoitsijoita tai passiivisia tupakoitsijoita. Varoitusten asettaminen savukepaketteihin ei riitä. On korkea aika, että tupakoimattomia suojellaan asianmukaisella lainsäädännöllä niissä vanhoissa ja uusissa jäsenvaltioissa, jotka vielä lykkäävät lainsäädäntöä syistä, joita on vaikea käsittää. Niissä valtioissa, joissa asianmukaiset ja riittävän rajoittavat lait ovat käytössä, terveystilanne on parantunut merkittävästi, ja on säästetty miljardeja sen sijaan, että ne olisi käytetty syöpäpotilaiden hoitoon.
<P>
Hyvät naiset ja herrat, äskettäin julkaistut artikkelit ammatillisessa lääketieteellisessä kirjallisuudessa viittaavat hormonaalisen ehkäisyn ja rintasyövän väliseen suoraan yhteyteen. Haluaisin pyytää, että komission ja ohjelmiemme tuella myönnetään rahoitusta tämän alan tutkimukselle, jotta nämä suuntaukset torjutaan ja jotta naisten terveyttä parannetaan.
<SPEAKER ID="180" NAME="Marios Matsakis" AFFILIATION="ALDE">
(EN) Arvoisa puhemies, kuten monet tietävät, syöpä ei ole välttämättä parantumaton sairaus. Nykyaikaiset hoitomenetelmät yhdessä varhaisen ja tarkemman diagnoosin kanssa merkitsevät, että monia syövän muotoja voidaan tällä hetkellä hoitaa erityisen hyvin ja menestyksellisesti.
<P>
Paljon on kuitenkin vielä tehtävä, ja tämän vuoksi EU:n täytyy pyrkiä torjumaan syöpää kaikin keinoin. Tätä sairautta on torjuttava kaikilla rintamilla hyökkäävästi ja erityisen määrätietoisesti. Toimiamme on kohdistettava sen varmistamiseksi, että tehokkaat seulontaohjelmat ovat käytössä ja että niitä sovelletaan niissä väestönosissa, joissa niitä tarvitaan eniten. Niitä on kohdistettava varmistaen, että tarvittavaa rahoitusta on aina käytössä tutkimuslaitokselle, millä annetaan toivoa tulevaisuuden varalle. Kansalaisillemme on vakuutettava, että syöpä voidaan voittaa, ja me pyrimme Euroopan parlamentissa määrätietoisesti jatkamaan tämän taistelun tukemista, kunnes sen tavoite saavutetaan.
<P>
Lopuksi haluaisin onnitella uutta terveysasioista vastaavaa komission jäsentä Vassiliouta.
<SPEAKER ID="181" NAME="Péter Olajos" AFFILIATION="PPE-DE">
(HU) Kiitos, arvoisa puhemies, ja onnitteluni uudelle komission jäsenelle.
<P>
Syöpä on toiseksi yleisin kuolinsyy. Unkari oli sekä vuonna 1993 että vuonna 2003 syöpäkuolemien määrää arvioitaessa ensimmäisenä maailmassa, ja yleisimmät syöpätyypit olivat keuhko-, suolisto- ja rintasyövät.
<P>
Tiedämme jo syyt: epäterveellinen ruokavalio, liian vähän liikuntaa, ehkäisyvälineet, alkoholi, tupakka ja haitalliset ympäristöseikat. Me tiedämme, että taloudellisesti kannattavin tapa taistella syöpää vastaan on ehkäisy, mutta silti on Unkarin kaltaisia jäsenvaltioita, joissa tänä vuonna investoidaan ainoastaan suu- ja rintasyövän ja kohdunkaulan syövän, mutta ei muiden syöpämuotojen seulontaohjelmiin. Potilaiden on odotettava kuudesta kahdeksaan viikkoon tietokonetomografian ja magneettikuvauksien tuloksia ja hoidon aloittamista.
<P>
Toivon, että tällä mietinnöllä avataan jäsenvaltioiden silmät, myös unkarilaisten poliitikkojen silmät, ja että sillä edistetään voimakkaasti nykyistä tupakoinnin torjuntaa koskevaa lainsäädännöllistä käsittelyä. Paljon kiitoksia, ja jälleen kerran parhaimmat toivotukseni komission jäsenelle.
<SPEAKER ID="182" NAME="Genowefa Grabowska" AFFILIATION="PSE">
(PL) Arvoisa puhemies, on myönteistä, että puheenjohtajavaltio Slovenia on ottanut yhdeksi painopisteistään taistelun syöpää vastaan, mutta tämä ei voi olla yksittäinen toimi. Taistelun syöpää vastaan täytyy olla jokaisen peräkkäisen puheenjohtajan painopisteiden joukossa, etenkin siksi, että tämän kauhistuttavan sairauden esiintymistiheys Euroopassa lisääntyy yhä edelleen, kun yhteiskuntamme vanhenee. Haluaisin kiinnittää huomion komission painottamaan eriarvoisuuteen syövän havaitsemisessa ja hoidossa, mikä on erityisen ilmeistä, kun vertaamme vanhaa ja uutta unionia. Tilastotiedot osoittavat, että vanhassa Euroopassa on korkeammat eloonjäämisen mahdollisuudet ja pienempi kuolleisuus, ja pyydän siksi komissiota valvomaan ”Eurooppa syöpää vastaan” -ohjelman täytäntöönpanoa erityisesti Keski- ja Itä-Euroopassa.
<P>
Uusien jäsenvaltioiden kansalaisten pitäisi saada nauttia samoista olosuhteista kuin vanhan unionin kansalaisten taudin välttämiseksi, ja jos ne jo kärsivät siitä, sen torjumiseksi.
<SPEAKER ID="183" NAME="Erna Hennicot-Schoepges" AFFILIATION="PPE-DE">
(FR) Arvoisa puhemies, haluaisin huomauttaa, että ehkäisy on paras tapa torjua syöpää ja että sen vuoksi tiukkaa kantaamme karsinogeenisten aineiden ja hormonaalisten haitta-aineiden markkinointiin ei voi lieventää. Vetoan kaikkiin parlamentin jäseniin, jotka eivät hyväksyneet torjunta-aineiden kohdalla oikeaa kantaa ensimmäisessä käsittelyssä. He voivat korjata asian toisessa äänestyksessä torjunta-aineiden markkinoinnista.
<P>
Kansallisten rekisterien osalta haluaisin huomauttaa komission jäsenelle, että tätä ehdotettiin, kun äänestettiin seitsemännestä puiteohjelmasta kaksi vuotta sitten, mutta että sitä ei otettu ohjelmaan mukaan. Teillä, arvoisa komission jäsen, on tämän takia täysi työ rohkaista jäsenvaltioita hyväksymään tämän periaatteen.
<P>
Onnittelen teitä samalla nimityksestänne ja toivotan teille onnea.
<SPEAKER ID="184" NAME="Gyula Hegyi" AFFILIATION="PSE">
(HU) Kiitos, arvoisa puhemies. Haluaisin sanoa muutaman sanan ehkäisyn merkityksestä. Tässä keskustelussa on sivuttu tupakointia. Tupakointi on ehkä hyvä esimerkki siitä, miten voidaan edistää sosiaalista torjuntaa, sillä nykyään tupakointi ei ole monissa paikoissa, miten sen sanoisi, hauskaa tai trendikästä.
<P>
Samalla syöpä aiheuttaa muita syitä, jotka eivät toistaiseksi ole herättäneet tervettä sosiaalista vastustusta. Kemiallinen saastuminen ja ilman saastuminen ovat keskeisiä syöpää aiheuttavia syitä. Ympäristönsuojelun alalla sellaista sosiaalista tietoisuutta ei ole vielä kehittynyt, jonka avulla voisimme ymmärtää, että tietyt kemikaalit on otettava pois järjestelmästämme, että liiallinen kaupunkiliikenne on vahingollinen kaupungin asukkaiden terveydelle ja että jos haluamme vähentää myrkkyjä ja saasteita, joille altistumme, meidän on muutettava kaikkia elintapojamme.
<P>
Haluaisin siksi, että me kaikki ymmärtäisimme, miten läheisesti syövän torjunta, terveelliset elämäntavat ja ympäristön suojelu liittyvät toisiinsa. Kiitos.
<SPEAKER ID="185" NAME="Czesław Adam Siekierski" AFFILIATION="PPE-DE">
(PL) Arvoisa puhemies, puheenjohtajavaltio Sloveniaa on kiitettävä siitä, että se on ottanut syövän vastaisen taistelun yhdeksi vuoden 2008 painopisteistään.
<P>
Surullista on, että Euroopan unionissa menehtyy syöpään miljoona henkeä vuodessa. Luvut ovat järkyttäviä. Noin 33 prosentilla Euroopassa asuvista ihmisistä diagnosoidaan elinaikanaan kasvain, ja 25 prosentilla se on kuolinsyy. Suurin osa keuhko-, eturauhas- tai rintasyöpään kuolleista ihmisistä rekisteröidään uusissa jäsenvaltioissa eli köyhimmissä maissa.
<P>
EU:n tasolla on toteutettava toimia, joilla tasoitetaan erityisesti valvonnan ja seulonnan osalta onkologisten palveluiden erot. Emme saa unohtaa, että syövän varhainen havaitseminen tarjoaa parhaan mahdollisuuden taudin parantamiseen. Arvioidaan, että kolmasosa tapauksista voitaisiin välttää, jos omaksuttaisiin terveelliset elämäntavat, jätettäisiin tupakka ja alkoholin väärinkäyttö ja osallistuttaisiin urheiluun ja pidettäisiin kiinni ruokavaliosta.
<SPEAKER ID="186" NAME="Silvia-Adriana Ţicău" AFFILIATION="PSE">
(RO) Haluaisin myös kiittää puheenjohtajavaltio Sloveniaa tämän asian esille ottamisesta ja luonnollisesti komission jäsentä mahdollisuudesta käsitellä asiaa hänen läsnä ollessaan.
<P>
Haluaisin painottaa, että on tärkeää varmistaa laadukkaita palveluja taudin kuvaamiseksi, havaitsemiseksi ja hoitamiseksi.
<P>
Katson myös, että on tärkeää sertifioida onkologisen hoidon alalla vastuussa olevia instituutteja, ja jäsenvaltioiden hallituksien pitäisi rahoittaa näitä instituutteja riittävästi.
<P>
Lopuksi painotan sairaiden sosiaalisen sopeuttamisen tärkeyttä. Heidän ei pitäisi pitää itseään vammautuneina, ja sen vuoksi uskon, että näiden potilaiden psykologinen tilanne voisi auttaa heitä taistelemaan tätä sairautta vastaan.
<SPEAKER ID="187" NAME="Androulla Vassiliou">
komission jäsen. - (EN) Arvoisa puhemies, olen seurannut keskustelua syövästä mielenkiinnolla. Minun täytyy sanoa jälleen kerran, että syöpä ei ole tilapäisesti asialistallamme, koska kyse on niin vakavasta asiasta koko Euroopan unionissa ja muualla, että emme voi olla tyytyväisiä tilanteeseen. Näin ollen tauti kuuluu aina painopisteisiimme.
<P>
Minua on kuvailtu syövän asiantuntijaksi. Minun täytyy sanoa, että en ole asiantuntija. Täällä on henkilöitä, jotka ovat todellisia syöpäasiantuntijoita, mutta minä olen ainoastaan henkilö, joka on työskennellyt useita vuosia torjuakseen syöpää, ja aion jatkaa näitä toimia.
<P>
Olen kuullut erittäin mielenkiintoisia kommentteja. Yritän vastata joihinkin niistä, mutta voin vakuuttaa, että olen pannut merkille kaikki kommenttinne, ja me otamme ne käsiteltäväksi laatiessamme toimintasuunnitelmamme.
<P>
Komissio on nyt ottanut rakennerahastoissa terveyden mukaan yhdeksi rahoituksen painopistealaksi, jotta varoja voidaan osoittaa terveyden infrastruktuuriin, myös syövän torjuntaan.
<P>
Kommentteja esitettiin syöpää aiheuttavista aineista työpaikalla. Meillä on jo käytössä korkeatasoiset eurooppalaiset terveys- ja turvallisuusstandardit, kuten tiedätte. Komissio aikoo luonnollisesti pitää yllä näitä standardeja ajantasaistamalla niitä silloin, kun saamme uutta tieteellistä tietoa riskeistä. Työskentelen tässä asiassa komission jäsenen Špidlan kanssa. Hän vastaa tästä lainsäädännön osasta.
<P>
Ehdotuksia esitettiin toistuvasti toimielinten välisen syövän torjuntaa käsittelevän työryhmän perustamisesta. Minä tarkastelisin asiaa Sloveniassa piakkoin järjestettävän terveysasioiden neuvoston keskusteluissa, ja haluaisin lisätä tähän ehdotukseen, että haluaisin nähdä potilaiden ja ammatissa toimivien edustajien osallistuvan tähän työryhmään.
<P>
Onkologian tunnustaminen erikoisalaksi on tosiaankin välttämätöntä, mutta huomauttaisin, että tämä on jäsenvaltioiden vastuulla. Omasta puolestani pyrin kuitenkin käyttämään koko vaikutusvaltani rohkaistakseni jäsenvaltioita toimimaan tällä tavalla.
<P>
Monet puheenvuoron käyttäjät mainitsivat tupakoinnin vastaiset kampanjat. Me kaikki tiedämme, että tupakointi on yksi vakavasti otettavimmista haitoista terveydelle, ja minun tarkoitukseni ei ole ainoastaan jatkaa kampanjaa tupakoimista vastaan, vaan pyrin saamaan myös nuorison osallistumaan tähän kampanjaan. Tarkoituksena ei ole tehdä tupakoinnista vähemmän muodikasta, vaan saada heidät ymmärtämään, että on heidän etunsa mukaista, että he eivät aloita tupakointia, ja saada heidät osallistumaan aktiivisesti kampanjaan, jotta tätä viestiä levitetään nuorten keskuudessa. Ensimmäinen vaihe tupakoinnin ehkäisyssä on aloittaa nuorista.
<P>
Kuten mainitsin, monia mielenkiintoisia ehdotuksia on esitetty. Otan ne kaikki huomioon ja jatkan tiivistä yhteistyötä Euroopan parlamentin jäsenten kanssa, jotta ensi vuodeksi saadaan laadittua oikein hyvä toimintasuunnitelma.
<P>
(Suosionosoituksia)
<SPEAKER ID="188" NAME="Puhemies">
(FR) Olen vastaanottanut työjärjestyksen 108 artiklan 5 kohdan mukaisesti ympäristön, kansanterveyden ja elintarvikkeiden turvallisuuden valiokunnalta päätöslauselmaesityksen tämän keskustelun päätteeksi.
<P>
Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (142 artikla)
<SPEAKER ID="189" NAME="Alessandro Battilocchio  " AFFILIATION="PSE">
kirjallinen. - (IT) Arvoisa puhemies, hyvät naiset ja herrat, kannatan käsittelyssä olevan mietinnön pääkohtia. Katson, että yhden näkökohdan vuoksi meidän on oltava selkeämpiä ja päättäväisempiä: resursseja on käytettävä enemmän tutkimukseen tosiasiallisesti eikä vain puheissa, ja tutkijoille on varmistettava paremmat olot. Muutaman viime vuoden aikana on saavutettu tärkeitä tuloksia, ja niillä on tarjottu syöpää sairastaville ja heidän perheillensä enemmän toivoa, mutta vielä on tehtävä paljon.
<P>
Katson kuitenkin, että sekulaarisempi lähestymistapa eettisiin asioihin olisi toivottavaa kussakin 27 jäsenvaltiossa, koska nämä muodostavat usein esteen ja rajoituksen tutkimuksen vapaudelle. Noudattaen nykyisiä lakeja ensisijaisen tavoitteen pitäisi olla tämän sairauden torjuminen. Se vaatii monissa ja vakavissa muodoissaan liian monia kuolonuhreja kaikkialla Euroopassa. Meillä on näiden tavoitteiden jatkamisesta vastuu ja velvollisuus.
<SPEAKER ID="190" NAME="Anna Záborská  " AFFILIATION="PPE-DE">
kirjallinen. - (SK) Vaikka Euroopan unionin lukuisten syöpätapausten kutsuminen epidemiaksi on hälyttävää, kyse on asianmukaisesta termistä, sillä syöpään menehtyy yli miljoona henkeä vuodessa. Epidemiat leviävät kuitenkin niistä valtioista, joissa hygienia- ja epidemiologisia standardeja ei noudateta ja joissa ihmiset elävät surkeassa kunnossa tai heillä ei ole mahdollisuutta tehokkaaseen terveydenhuoltoon. En tiedä, mitkä näistä ehdoista EU täyttää.
<P>
Me puhumme syöpäepidemiasta EU:ssa samaan aikaan, kun puhumme talouden ja kilpailukyvyn parantamisesta, valtavista sijoituksista ehkäisyyn, uusiin tehokkaisiin hoitomenetelmiin ja lääketeollisuuteen.
<P>
Kotimaani Slovakian tasavalta on jo yli 30 vuoden ajan soveltanut kansallista onkologista ohjelmaa syövän ehkäisemiseksi. Siitä huolimatta syövän esiintyminen yleistyy. Onko se lääkärien vai potilaiden vika?
<P>
Miten syövän ehkäisyyn varattuja EU:n varoja käytetään? Naisten oikeuksien ja sukupuolten tasa-arvon valiokunta laati vuonna 2003 valiokunta-aloitteisen mietinnön rintasyövästä. Vaikka siihen sisältyivät tarkasti syyt ja mahdolliset ratkaisut, ainoastaan pieni osa mietintöön sisältyvistä asioista on toteutettu.
<P>
Joskus minusta tuntuu siltä, että vasen käsi ei tiedä, mitä oikea käsi tekee, ja että meidän yhteisömme ja EU kokonaisuudessaan pitää tämän sairauden todelliset syyt salassa harkitusti ehkä paremman kuvan antamiseksi tai peläten totuuden kertomista. Syövän torjunta ei voi olla vain yhden EU:n puheenjohtajakauden painopiste. Sen toteuttamisen jatkuvana EU:n toimintalinjana olisi pitänyt olla sääntönä jo useiden vuosien ajan.
