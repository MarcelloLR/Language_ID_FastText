<CHAPTER ID="013-03">
3. Kansalaisjärjestöjen maastakarkotus Darfurista
<SPEAKER ID="330" NAME="Puhemies">
(EL) Esityslistalla on seuraavana keskustelu kuudesta kansalaisjärjestöjen maastakarkotusta Darfurista käsittelevästä päätöslauselmaesityksestä.
<SPEAKER ID="331" NAME="Charles Tannock">
laatija. - (EN) Arvoisa puhemies, oli täysin ennustettavaa, että Sudanin presidentti Omar Al-Bashir vastaisi Kansainvälisen rikostuomiosituimen syytteeseen poliittisella eleellä, mutta kansalaisjärjestöjen ja avustusjärjestöjen karkottaminen Sudanista on vahvistanut yleistä kuvaa raa'asta tyrannista, joka vähät välittää hänen muodollisesti hallitseman, kauan kärsineen kansansa ahdingosta.
<P>
Muutama ihminen väittää vieläkin, että Darfurissa ei ole tapahtunut kansanmurhaa. Sitäkin harvempi tukee Bashiria avoimesti, vaikka Kiina on - valitettavasti - yksi harvoista hänen tukijoistaan, koska on voimakkaasti mukana Sudanin kaivosteollisuudessa.
<P>
Useimpien Euroopan parlamentin jäsenten tavoin minäkin olen tyytyväinen siihen, että kansainvälinen rikostuomioistuin on pannut presidentti Al-Bashirin syytteeseen ja antanut hänestä kansainvälisen pidätysmääräyksen. Se ei ehkä onnistu, mutta se on tärkeä ele, jolla osoitetaan maailman järkytys niistä kauhuteoista, joita hän on säälittä toteuttanut Darfurissa.
<P>
Katson myös, että syyte vahvistaa kansainvälisen rikostuomioistuimen mainetta, sillä jotkut ovat tähän saakka karsastaneet sitä, mukaan luettuna suurvallat kuten Yhdysvallat, poliittisiin motiiveihin perustuvien syytteiden pelossa. On todellakin mielenkiintoista, että Yhdysvallat, joka ei ole allekirjoittanut Rooman perussääntöä, on kuitenkin käyttänyt asemaansa YK:n turvallisuusneuvostossa helpottaakseen kansainvälisen rikostuomioistuimen Al-Bashiria koskevaa syytettä.
<P>
Yksi mahdollinen tie umpikujasta on nyt se, että YK:n turvallisuusneuvosto kumoaa syytteen, niin kuin se voi Rooman perussäännön nojalla tehdä, sillä ehdolla että Al-Bashir lähtee maanpakoon ja tappaminen ja sorto loppuvat, ja osittaisena tunnustuksena siitä, että Sudan ei ole koskaan allekirjoittanut Rooman perussääntöä.
<P>
Vaikka se voi vaikuttaa epäoikeudenmukaiselta reaktiolta Darfurin tappamisiin ja antaa tosiasiassa jonkinlainen osittaisen koskemattomuuden, se poistaisi päätekijän ja säästäisi kauan kärsineet Darfurin asukkaat enemmältä verenvuodatukselta ja antaisi Sudanille mahdollisuuden siirtyä valtiona eteenpäin. Tietysti jos Al-Bashir kieltäytyy, niin häntä on syytettävä koko kansainvälisen oikeuden voimalla. Afrikan unionin, Arabiliiton ja Kiinan olisi tehtävä tämä Al-Bashirille selväksi, ennen kuin se on liian myöhäistä hänelle ja hänen julmalle hallinnolleen.
<SPEAKER ID="332" NAME="Catherine Stihler">
laatija. - (EN) Arvoisa puhemies, Darfurin tilanne on epätoivoinen. Voitteko kuvitella Yhdistyneiden Kansakuntien tilastojen taustalla olevaa inhimillistä kärsimystä? YK:n mukaan jopa 4,7 miljoonaa ihmistä - mukaan luettuna 2,7 sisäistä pakolaista - tarvitsee apua.
<P>
Emme voi antaa tilanteen pahentua entisestään, ja kehotan Sudanin hallitusta luopumaan päätöksestään karkottaa 13 johtavaa kansalaisjärjestöä Darfurista. Avustusjärjestöt hoitavat Darfurissa maailman suurinta humanitaarista operaatiota. Uskoakseni olemme vasta tänään tajunneet, että kolme Lääkärit ilman rajoja -järjestön työntekijää on kadonnut. Kansalaisjärjestöjen lähtö voisi johtaa entistä useampien ihmishenkien menetykseen. Sen aiheuttaisivat terveydenhoitopalvelujen loppuminen ja tartuntatautien, kuten ripulin ja hengitystieinfektioiden, leviäminen. Lapset ovat suuressa vaarassa.
<P>
Yhdistyneet Kansakunnat on todennut, että humanitaaristen ryhmien karkottaminen vaarantaa yli miljoonan ihmisen hengen. Korostan pakottavaa humanitaarista tarvetta sallia järjestöjen jatkaa ihmishenkien pelastamista. Kuten presidentti Barack Obama on todennut, ei voida hyväksyä niin monen ihmishengen vaarantamista. Meidän on saatava kyseiset humanitaariset järjestöt takaisin Darfuriin. Kehotan kollegoitani hyväksymään päätöslauselman.
<SPEAKER ID="333" NAME="Erik Meijer" LANGUAGE="NL">
Arvoisa puhemies, Sudania ovat hallinneet vuosien ajan hallitukset, joiden valta perustuu sotilaalliseen voimaan, arabinationalismiin ja konservatiiviseen islamin tulkintaan. Kyseisten hallitusten ensisijaisena tavoitteena on ollut pitää koossa valtavan suuri valtio, jonka alueella asuu täysin erilaisia kansoja. Erilaiset kansat alistetaan kaikin mahdollisin keinoin pääkaupungin Khartumin valtaan.
<P>
Siksi maan eteläosassa on taisteltu vuosia separatistiliikettä vastaan. Kyseisen alueen asukkaiden enmmistö ei ole arabeja eikä islamilaisia. Silti on vielä epävarmaa, annetaanko etelän todellakin käyttää irtautumisoikeutta, josta on sovittu vuodelle 2011.
<P>
Läntisellä Darfurin alueella hallitus aikoo estää irtautumisen kaikin keinoin. Darfurissa on aina esiintynyt paimentolaisten ja manviljelijöiden eturistiriitoja. Hallitus on kiinnostunut heidän konfliktistaan. Alueen väestön pienentäminen ajamalla pysyvä väestö naapurivaltio Tšadiin on tärkeä keino pitää alue hallinnassa. Hallitus voi tehdä likaisen työnsä ilman ulkomaisia tarkkailijoita, avustustyöntekijöitä ja välittäjiä.
<P>
Euroopan parlamentin ulkoasiainvaliokunta vaati EU:n sotilaalista väliintuloa muutama vuosi sitten. Tällaiset kommentit ovat suosittuja tietyissä kansalaisryhmissä ja antavat sen vaikutelman, että rikas ja voimakas EU voi pakottaa muun maailman omiin ratkaisuihinsa. Käytännössä se ei ole toteuttamiskelpoinen ratkaisu. Ei ole edes selvää, mikä sellaisen väliitulon tavoite olisi.
<P>
Koskisiko se väliaikaista humanitaarista apua vai itsenäisen Darfurin valtion perustamista? Oli kummin tahansa, se nähtäisiin Afrikassa uutena eurooppalaisen kolonialismin osoituksena, joka perustuu pääasiassa EU:n omiin etuihin. Vähemmän näyttävä mutta todennäköisesti tehokkaampi strategia on kansainvälisen pidätysmääräyksen antaminen presidentti Al-Bashirista ja sotarikosten paljastaminen. Ulkopuolelta on aina tarjottava humanitaarista apua ja rauhanomaisia ratkaisuja. Konfliktin uhriksi joutunut väestöryhmä, joka on suurelta osin paennut, ansaitsee tukemme selviytymistaistelussaan.
<SPEAKER ID="334" NAME="Marios Matsakis">
laatija. - (EN) Arvoisa puhemies, Euroopan parlamentti on erittäin huolestunut Sudanin hallituksen päätöksestä karkottaa humanitaariset järjestöt Darfurista. Päätöksellä voi olla katastrofaaliset vaikutukst sadoille tuhansille viattomille siviileille. Olemme ymmärtäneet, että komission jäsen Michel, EU:n puheenjohtajavaltio, YK:n hätäapukoordinaattori, presidentti Barack Obama ja monet muut ovat yrittäneet saada päätöksen peruttua.
<P>
Koska asia on hyvin arka ja vaatii hienovaraista käsittelyä, katsomme, että ennen kuin Euroopan parlamentti antaa minkäänlaista päätöslauselmaa, kyseisille toimille on annettava kaikki mahdolliset onnistumisen mahdollisuudet. Siksi äänestämme päätöslauselmaa vastaan, emme siksi, että olisimme eri mieltä sen sisällöstä, vaan siksi, etä meidän on odotettava edellä mainittujen toimien tuloksia. Pidämme tätä kaikkein järkevimpänä ja viisaimpana tapana tässä vaiheessa ja nykyisissä olosuhteissa.
<SPEAKER ID="335" NAME="Ewa Tomaszewska" LANGUAGE="PL">
Arvoisa puhemies, Darfurissa toteutetun raa'an etnisen puhdistuksen seurauksena noin 300 000 ihmistä on kuollut ja 2,5 miljoonasta ihmisestä on tullut pakolaisia. 4,7 miljoonaa ihmistä tarvitsee humanitaarista apua. Yli 10 000 ihmistä on hakenut turvaa Tšadista, jossa rauhanturvaajiin kuuluu myös Puolan armeijan osasto. Väestöön on kohdistunut yksi maailman vakavimmista humanitaarisista kriiseistä. Ihmisoikeusjärjestöjen ja humanitaaristen avustusjärjestöjen edustajat on karkotettu Darfurista. Tällaisia järjestöjä ovat esimerkiksi Polska Akcja Humanitarna ja Lääkärit ilman rajoja. Haagin kansainvälinen rikostuomioistuin on syyttänyt Sudanin presidenttiä Omar Al-Bashiria, joka on vastuussa tilanteesta, sotarikoksista ja rikoksista ihmiskuntaa vastaan, ja on antanut hänestä pidätysmääräyksen. Kansainvälinen rikostuomioistuin syyttää häntä luvan antamisesta kansanmurhaan, murhiin ja karkotuksiin sekä kidutuksen ja raiskausten hyväksymisestä. Tuen täysin kansainvälisen rikostuomioistuimen päätöstä. Kehotamme päästämään humanitaariset järjestöt takaisin Darfuriin, niin että ne voivat viedä apua sen väestölle.
<SPEAKER ID="336" NAME="Raül Romeva i Rueda" LANGUAGE="ES">
Arvoisa puhemies, mielestäni tämä päätöslauselma on tullut ratkaisevalla hetkellä kahdesta syystä. Ensimmäinen on se - kuten on jo sanottu, ja liityn onnittelijoihin ja juhlijoihin - että presidentti Al-Bashirin syyttäminen osoittaa kuinka tärkeää on lopettaa tämä tilanne, erityisesti Darfurissa, vaikka se liittyy koko Sudaniin. Se osoittaa myös, että kansainvälinen yhteisö voi toimia ja sen täytyy toimia, kun tällaiset tilanteet, kuten Sudanin tilanne, kärjistyvät äärimmilleen.
<P>
Olisi tietysti ihanteellista, jos presidentti Al-Bashir pakottettaisiin eroamaan ja vietäisiin suoraan kansainvälisen rikostuomioistuimen eteen. Se ei ole todennäköistä, mutta kansainvälisen yhteisön reaktion täytyy olla sen suuntainen eikä tällaisesta menettelystä voi olla epäilyksiä.
<P>
Toiseksi, humanitaarinen tilanne vaatii meitä myös ottamaan selvästi kantaa siihen, mitä olemme juuri kuulleet tänään, että kolme Lääkärit ilman rajoja -järjestön työntekijää on siepattu emmekä tiedä tällä hetkellä missä he ovat tai missä kunnossa he ovat, ja että 13 kansalaisjärjestöä, jotka ovat vielä äskettäin muun muassa antaneet perusapua ja tyydyttäneet perustarpeita, on karkotettu.
<P>
Niiden karkottaminen paljastaa sen, että hallituksen reaktio on juuri päinvastainen kuin se mitä tarvitaan ja toivotaan ja mitä Euroopan unioni ja ennen kaikkea kansainvälinen yhteisö hyväksyvät.
<P>
Sitä ei voida hyväksyä, vaan se vaatii vastatoimia; tilanteeseen on reagoitava. Siksi pidän tätä päätöslauselmaa olennaisena ja ratkaisevan tärkeänä sitä, että hyväksymme sen tänään mahdollisimman suurella enemistöllä. Kehotan myös kollegoitani tekemään niin sen varmistamiseksi, että emme jää jälkeen tällaisissa kysymyksissä.
<P>
Lopuksi haluan esittää erityisen pyynnön Yhdistyneiden Kansakuntien ihmisoikeustoimistolle: sen pitäisi käynnistää tutkimukset sen selvittämiseksi, voidaanko karkotus lisätä niiden sotarikosten pitkään luetteloon, joihin Sudanin viranomaisten, tietysti, katsotaan syyllistyneen.
<SPEAKER ID="337" NAME="Bernd Posselt" LANGUAGE="DE">
Arvoisa puhemies, arvoisa komission jäsen, olemme erittäin monimutkaisessa tilanteessa. Se, mitä Sudanissa tapahtuu, ei ole niin käsittämätöntä tai yllättävää, että meidän pitäisi odottaa mitä tapahtuu. Etelä-Sudanin väestöä vastaan on käyty sotaa jo vuosikymmeniä. Omar Al-Bashirin kansanmurhaa muistuttava politiikka on saanut aikaan humanitaarisen katastrofin. Miljoonia ihmisiä on karkotettu ja he taistelevat selviytyäkseen hengissä ja he ovat olleet tässä tilanteessa kuukausia tai vuosia pikemmin kuin viikkoja. Tämä on kolikon toine puoli.
<P>
Toisaalta on totta, että olemme tilanteessa, jossa emme saa vaarantaa humanitaaristen järjestöjen työtä. Meidän on otettava niiden huolet ja tarpeet vakavasti. Miten meidän olisi sitten edettävä? Meidän täytyy ottaa huomioon tosiasiat. Tosiasia on se, että Omar Al-Bashir painostaa tietoisesti humanitaarisia järjestöjä. Jokainen, joka on nähnyt hänen voimakkaan esityksensä, hänen pilkkatanssinsa tässä humanitaaristen järjestöjen vastaisessa toimessa ja hänen esiintymisissään, tietää, että hän toimii tarkoituksella provosoivasti.
<P>
Emme saa provosoitua. Emme saa toisaalta myöskään vaieta, kuten monet kollegat haluaisivat tehdä. Sekään ei tekisi vaikutusta diktaattoriin. Ehdotan siksi, että poistamme päätöslauselmasta kohdan 2, 5 ja 6 ja hyväksymme loput ehdotuksen mukaisesti.
<SPEAKER ID="338" NAME="Józef Pinior" LANGUAGE="PL">
Arvoisa puhemies, minulla on tässä kirje, jonka on kirjoittanut 28 darfurilaista naista, jotka onnistuivat pakenemaan konfliktialueelta. Kirje on osoitettu Afrikan unionille ja Arabiliitolle. 4. maaliskuuta 2009 päivätyssä kirjeessä darfurilaiset naiset ilmaisevat tukensa kansainvälisen rikostuomioistuimen pidätysmääräykselle Sudanin johtajasta Omar Al-Bashirista. Ensimmäistä kertaa niinä seitsemänä vuotena, kun kansainvälinen rikostuomioistuin on toiminut, se on antanut pidätysmääräyksen istuvasta valtionpäämiehestä. Darfurilaisnaiset kuvaavat kirjeessään kammottavaa välivaltaa ja raiskauksia. Ne ovat osa jokapäiväistä elämää alueella, jossa raiskausta käytetään tahallisesti aseena. Tarkoituksena on aiheuttaa naisille kärsimystä ja leimata heidät sekä hajottaa yhtenäisyys ja lannistaa koko yhteiskunta.
<P>
Omar Al-Bashir vastasi kansainväliseen pidätysmääräykseen karkottamalla 13 ulkomaista avustusjärjestöä Sudanista. Se tarkoittaa sitä, että tulevina viikkoina yli miljoona Sudanin pakolaisleireillä asuvaa ihmistä ei saa perusapua, kuten puhdasta vettä, ruokaa tai terveydenhoitoa. Puhtaan veden puute, joka alkaa tuntua tulevina päivinä pahentaa tartuntatautien leviämistä erityisesti Länsi-Darfurissa. Todistajat ovat kertoneet ripulitapauksista Zam-Zamin leirillä ja aivokalvontulehdustapauksista Kalman leirillä. Ensimmäisenä ja suurimpana uhrijoukkona Sudanin hallituksen päätökselle ovat lapset. Omar Al-Bashirin päätös karkottaa avustusjärjestöt Darfurista aiheuttaa uusia rikoksia.
<P>
Euroopan parlamentin päätöslauselmassa kehotetaan YK:ta ja kansainvälistä rikostuomioistuinta tutkimaan, onko Sudanin presidentin viimeisin päätös sotarikos kansainvälisen oikeuden mukaan. Omar Al-Bashirin hallitus ei takaa Sudanin kansalaisille oikeutta suojeluun, ja kansainvälisen yhteisön on vedettävä se vastuuseen kyseisen oikeuden rikkomisesta.
<SPEAKER ID="339" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, yksi nykymaailman suurimmista inhimillisistä tragedioista tapahtuu parhaillaan Darfurissa. Sen alkuunpanija on Sudanin presidentti Omar Hassan Al-Bashir. Lähes viisi miljoonaa ihmistä tarvitsee kiireesti humanitaarista apua. Tällä välin Sudanin hallitus on päättänyt karkottaa 13 johtavaa valtiosta riippumatonta avustusjärjestöä Darfurista. Tautien leviäminen, joka alkaa kun lääke- ja ruoka-apu lopetetaan, aiheuttaa 2000-luvulla suurimittaisen kansanmurhan. Päätöslauselmassa, jota kannatan, ei mennä riittävän pitkälle, koska tässä tapauksessa meidän olisi pakotettava Afrikan unioni ja YK antamaan lupa sotilaalliseen väliintuloon kansanmurhan estämiseksi.
<SPEAKER ID="340" NAME="Urszula Krupa" LANGUAGE="PL">
Arvoisa puhemies, Sudanin konflikti, jolla on rodulliset, uskonnolliset ja taloudelliset juuret, on jatkunut yli 50 vuotta. Se on vaatinut yli 3 miljoonaa uhria ja pakottanut yli 4,7 miljoonaa ihmistä lähtemään kodeistaan. Huolimatta sovitteluyrityksistä ja YK:n rauhanturvaoperaatioista, Darfurin arabien ja muiden kuin arabien konflikti on laajentunut viime aikoina.
<P>
Viimeisin vaihe maailman vakavimmassa humanitaarisessa kriisissä, joka on jälleen kerran tullut Euroopan parlamentin tietoon, käsittää presidentti Al-Bashirin johtaman Sudanin hallituksen päätöksen karkottaa 13 humanitaarista järjestöä, jotka ovat antaneet kipeästi tarvittua apua: ruokaa, lääkkeitä ja terveydenhoitoa. Darfurista tulevat valokuvat ja filmit, jotka ovat liikuttaneet katsojia koko maailmassa, eivät voi todella heijastaa kriisin vaikutusta alueen ihmisiin, jotka yrittävät paeta naapurimaahan Tšadiin ja muihin maihin ja mantereille, mukaan luettuna Egypti, Israel, Yhdysvallat, Kanada ja Eurooppa.
<P>
Sotarikosista syytettynä ei ole kuitenkaan vain Sudanin presidentti, joka on vastuussa ihmisoikeusrikkomusten sallimisesta, mukaan luettuna joukkoraiskaukset, sieppaukset, pakkosiirrot, nälkä, epidemiat ja kidutus. Osasyyllisiä ovat myös suurvallat ja niiden johtajat, jotka yrittävät sysätä syyllisyyden aseiden toimittamisesta tai keinottelusta toisilleen. Jopa kansainvälisen rikostuomioistuimen yleinen syyttäjä, joka halusi panna syytteeseen Sudanin presidentin ja antaa hänestä pidätysmääräyksen, teki sen juhlistaakseen rikostuomioistuimen 10. vuosipäivää. Joidenkin ihmisten mukaan se voi osoittautua katastrofiksi Darfurille ja lopettaa YK:n operaation siellä.
<P>
Tämä ei ole ensimmäinen kerta, kun olemme protestoineet ja ilmaisseet paheksuntamme alueella tapahtuvista ihmisoikeusrikkomuksista. Aikaisempi, kokonaisvaltainen Euroopan parlamentin päätöslauselma, jossa kansainvälisiä elimiä pyydettiin asettamaan pakotteita ja lopettamaan taloudelliset toimet, joilla konfliktin liekkejä ruokitaan, ei tuottanut tulosta. Olen varma siitä, että ruokkimalla konfliktia siitä vastaavat henkilöt pyrkivät yhdistämään Darfurin kansan ennen Sudanista irtautumista koskevaa kansanäänestystä, joka pidetään vuonna 2011.
<SPEAKER ID="341" NAME="José Ribeiro e Castro" AFFILIATION="PPE-DE">
(EN) Arvoisa puhemies, on totta, että tiesimme kansalaisjärjestöjen karkotuksen olevan tulossa, ja siksi vahvistan, että suosin tiukkaa ja selvää linjaa, joka on myös käytännöllinen. On helppoa esittää sankaria kahvilassa, kaukana tapahtumista.
<P>
Ne meistä, jotka vierailivat Darfurissa heinäkuussa 2007 ja kävivät Al-Geneinassa ja Al-Fashirissa, Nyalassa ja Kapkabiassa ja monilla kyseisten kaupunkien ympärillä sijaitsevilla pakolaisleireillä, tuntevat hyvin Darfurin asukkaiden kärsimykset ja kansalaisjärjestöjen suurenmoisen työn siellä. Siksi on erittäin tärkeää suojella jäljellä olevia kansalaisjärjestöjä ja toimia kaikin keinoin sen hyväksi, että ne pysyvät siellä, ja myös tukea täysimääräisesti niitä, jotka jatkavat toimintaansa, mukaan luettuna uskonnolliset avustusjärjestöt.
<P>
Kannatan myös sitä, että Kiinaa painostetaan entistä enemmän. Toisaalta Kiina ei painosta riittävästi Sudanin viranomaisia ja toisaalta se viivyttää tai estää YK:ssa tehokkaita toimia.
<P>
Tuen myös Charles Tannockin ajatusta, että "mikä tahansa ulospääsytie on hyvä ulospääsytie". Jos presidentti Al-Bashir jättää virkansa ja hänen hallintonsa siirretään syrjään, se olisi valtava helpotus ja auttaisi Darfurin ja Sudanin kansalaisia. Se ei ole rankaisemattomuutta - rankaisemattomuutta on jatkaa samaa rataa useita vuosia.
<SPEAKER ID="342" NAME="Lidia Joanna Geringer de Oedenberg" AFFILIATION="PSE">
- (PL) Arvoisa puhemies, eri tietojen mukaan Darfurin sota on vaatinut jo yli 200 000 uhria. Sitä on äskettäin kutsuttu historia suurimmaksi humanitaariseksi kriisiksi ja sitä on verrattu vuonna 1994 tapahtuneeseen Ruandan kansanmurhaan. YK:n mukaan lähes 5 miljoonaa sudanilaista on tällä hetkellä kiireellisen avun tarpeessa.
<P>
Kansainvälinen rikostuomioistuin on antanut nykyisestä presidentistä Omar Hassan Al-Bashirista pidätysmääräyksen väitetyistä sotarikoksista ja rikoksista ihmiskuntaa vastaan. Sudanin hallitus on vastannut karkottamalla 13 suurinta kansalaisjärjestöä, jotka osallistuvat historian suurimpaan humanitaarisen avun operaatioon. Päätöksellä voi olla katastrofaalisia seurauksia Darfurin asukkaille, jotka menettävät terveydenhuoltoavun. Tartuntatautien hallitsematon leviäminen voi johtaa suuriin epidemioihin, mikä lisää kuolleisuutta. Tämä koskee erityisesti lapsia, jotka eivät saa sairaanhoitoa tai ruoka-apua ja menettävät siksi toivon selviytymisestä erityisen vaikeissa olosuhteissa.
<P>
Nykyisessä tilanteessa meidän olisi tuomittava yksiselitteisesti Sudanin hallituksen päätös karkottaa kansalaisjärjestöt maasta ja kehotettava sitä perumaan päätös. Samalla meidän pitäisi kehottaa komissiota ja neuvostoa käynnistämään keskustelut Afrikan unionin, Arabiliiton ja Kiinan kanssa, jotta Sudanin hallitus saadaan vakuutettua sen toimien mahdollisesti katastrofaalisista seurauksista. Meidän olisi myös tuettava voimakkaasti kansainvälisen rikostuomioistuimen toimia ja sen kiistatonta panosta oikeuden ja erityisesti humanitaarisen oikeuden edistämiseen kansainvälisesti sekä sen laittomuuksien kitkemiseen tähtääviä toimia.
<P>
Tässä suhteessa meidän olisi tiedotettava presidentti Al-Bashirin kanssa yhteistyötä tekeville sudanilaisille, että tuomio sotarikoksista ja rikoksista ihmiskuntaa vastaan on nyt väistämätön, ja pakotettava Sudanin hallitus lopettamaan niiden ihmisoikeusaktivistien syrjiminen, jotka tukevat kansainvälisen rikostuomioistuimen päätöstä pidättää presidentti Al-Bashir. Siihen olisi ryhdyttävä mahdollisimman pian, jotta vältetään uusi humanitaarinen kriisi, joka väistämättä uhkaa Darfuria.
<SPEAKER ID="343" NAME="Jürgen Schröder" AFFILIATION="PPE-DE">
(DE) Arvoisa puhemies, arvoisa komission jäsen, hyvät naiset ja herrat, olen henkilökohtaisesti käynyt Darfurissa ja myös sen naapurimaassa Tšadissa José Ribeiro e Castron kanssa ja voin siksi tukea täysin sitä, mitä hän sanoo.
<P>
Se on katastrofi, ja katastrofia pahentaa se, että kansalaisjärjestöjen karkotuksen takia vain noin 60 prosenttia humanitaarisesta avusta pääsee perille. Katastrofi voi laajentua. Kolme miljoonaa ihmistä on riippuvaisia avustamme. Arvoisa puhemies, arvoisa komission jäsen, siksi katson, että päätöslauselmamme 4 kohta on erityisen tärkeä. Siinä kehotamme maailman ainoaa suurvaltaa, joka voi vaikuttaa alueella, Kiinan kansantasavaltaa painostamaan Sudanin hallitusta perumaan kansalaisjärjestöjen karkotus.
<SPEAKER ID="344" NAME="Filip Kaczmarek" AFFILIATION="PPE-DE">
- (PL) Arvoisa puhemies, todistamme vakavia tapahtumia kansainvälisessä politiikassa. Sudanin presidentti, josta on annettu pidätysmääräys, pyrkii kostamaan sen kansainväliselle yhteisölle karkottamalla poliittisesti riippumattomia järjestöjä, jotka pyrkivät viemään humanitaarista apua Darfurin kärsiville asukkaille. Kansainvälinen mielipide ei voi tietenkään jättää huomiotta sitä tosiasiaa, että Sudanin presidentti on kieltänyt toiminnan kansalaisjärjestöiltä, kuten Polska Akcja Humanitarna, joka on viiden viime vuoden aikana osallistunut vesihankkeisiin Darfurin alueella auttaakseen sudanilaisia. Maailman viides vesifoorumi voi osoittautua hyväksi tilaisuudeksi reagoida Sudanin presidentin käyttäytymiseen, kuten totesimme eilen täällä täysistunnossa. Toivon, että Istanbulissa käsitellään poliittisessa yhteydessä Darfurissa toimivien kansalaisjärjestöjen karkottamista. On ironista, että foorumissa on määrä käsitellä vedensaantia koskevaa ongelmaa, joka koskee miljardeja ihmisiä koko maailmassa. Tällä välin presidentti Al-Bashir karkottaa Darfurista järjestöjä, jotka yrittävät ratkaista tätä keskeistä kysymystä. Meidän on reagoitava tällaiseen tekoon.
<SPEAKER ID="345" NAME="Vittorio Prodi" AFFILIATION="ALDE">
(IT) Arvoisa puhemies, hyvät parlamentin jäsenet, meitä on äkkiä alkanut kiristää diktaattori, joka ottanut uhrikseen miljoonia Darfurin asukkaita ja pyrkii käyttämään uhreja kansainvälisten pakotteiden välttämiseksi. Emme saa antaa periksi kiristykselle.
<P>
On selvää, että tarvitsemme kansainvälistä koalitiota painostamaan presidentti Al-Bashiria jättämään virkansa. Emme saa kuitenkaan jättää huomiotta sitä, että kyseisten asioiden todellinen seuraus, todellinen syy on luonnonvaroja koskeva pakkomielle. Ei ole sattuma, että suurimmat ihmisoikeusrikkomukset tapahtuvat maissa, joissa on paljon luonnonvaroja sekä erityisesti Kiinassa, joka painostaa niitä luonnonvarojen takia. Emme siksi voi olla pohtimatta sitä, miten käydä käsiksi ongelman ytimeen eli miten taata oikeudenmukainen luonnonvarojen saanti kaikille osapuolille maailmassa - niin meidän on tehtävä.
<SPEAKER ID="346" NAME="Marie Anne Isler Béguin" AFFILIATION="Verts/ALE">
(FR) Arvoisa puhemies, arvoisa komission jäsen, hyvät parlamentin jäsenet, haluaisin sanoa nopeasti, että pahoittelemme kaikkia Darfurin kauheuksia ja että vaadimme tekemään kaiken mahdollisen sen varmistamiseksi, että kansalaisjärjestöt, jotka toimivat keskeisessä asemassa näissä tapauksissa, voivat jatkaa työtään eikä niitä karkoteta. Haluaisin kuitenkin esittää kysymyksen komission jäsenelle.
<P>
Haluaisin tietää, mitä odotatte, mitä Euroopan unioni odottaa Afrikan unionilta. Olemme kuulleet yhden parlamentin jäsenen vaativan aseellista väliintuloa. Päätöslauselmassamme kehotamme komissiota ja neuvostoa tehostamaan toimiaan, joilla vaikutetaan Sudanin hallitukseen Afrikan unionin kautta. Muissa maissa jätämme konfliktien ratkaisun Afrikan unionille. Tiedämme Afrikan unionin kannan Al-Bashirin tapaukseen. Näyttää siltä, että tässä on kyse kaksinaismoralismista.
<P>
Millaisen strategian komissio omaksuu suhteissa Afrikan unioniin, kun puhumme Afrikan mantereesta? Eikö tässäkin tapauksessa ole kyse siitä, että haluamme siirtää työn ja ongelman ratkaisun Afrikan unionille?
<SPEAKER ID="347" NAME="Benita Ferrero-Waldner">
komission jäsen. - (EN) Arvoisa puhemies, Euroopan komissio on erittäin huolestunut - kuten tekin - Sudanin päätöksestä karkottaa maasta 13 kansainvälistä humanitaarista järjestöä sekä lopettaa kolmen kansallisen humanitaarisen järjestön ja kahden kansallisen ihmisoikeusjärjestön toiminta kansainvälisen rikostuomioistuimen esittämien presidentti Al-Bashiria koskevien syytteiden takia. Kuusi näistä järjestöistä toimii Euroopan komission humanitaarisella rahoituksella, jonka kokonaismäärä on 10 miljoonaa euroa.
<P>
Kyseiset järjestöt antavat välttämättömiä palveluja miljoonille sudanilaisille Darfurissa ja muilla Sudanin alueilla. Niiden toiminnan lopettaminen on siksi erittäin valitettavaa mutta vaikuttaa myös vakavasti humanitaariseen tilanteeseen, kuten monet teistä totesivat. Komission jäsen Michel on lausunnossaan ilmaissut syvän huolemme ja kehottanut Sudanin hallitusta arvioimaan uudelleen päätöksensä seurauksia ja päästämään nopeasti kansalaisjärjestöt täyteen toimintaan.
<P>
Jos Sudanin päätöksen koko vaikutusta vielä arvioidaan, on selvää, että satojentuhansien ihmisten elämä on vaarassa Darfurissa. On ryhdyttävä pikaisesti tarvittaviin toimiin, koska lähestyvä sadekausi ja vuosittainen "nälkäkuilu" pahentaa pian konfliktin uhriksi joutuneen 4,7 miljoonan ihmisen humanitaarista haavoittuvuutta.
<P>
Tiedämme, että hallitus ei peru päätöstään kansainvälisestä paineesta, jossa sen päätös karkottaa kansalaisjärjestöt kyseenalaistetaan. Jos emme saa hallitusta perumaan karkotuspäätöstään, meidän on saatava Sudanin viranomaiset toteuttamaan tarvittavat toimitusjärjestelyt. Tässä suhteessa meidän on pidettävä Sudanin hallitusta vastuuvelvollisena vakuutteluistaan, että ottaa täyden vastuun humanitaarisen avun perille toimittamisesta.
<P>
Velvollisuutemme on myös ryhtyä tarvittaviin apua koskeviin varatoimenpiteisiin. Sudan on komission suurin yksittäinen humanitaarinen operaatio: 110 miljoonaa euroa vuonna 2009. Komissio pohtii parhaillaan yhdessä muiden avunantajien, kuten Yhdistyneiden Kansakuntien ja kansalaisjärjestöjen ja muiden humanitaaristen kumppanien, kanssa sitä miten mukauttaa parhaiten humanitaarisia toimia dramaattisten seurausten välttämiseksi. Tehtävä ei ole helppo, koska karkotetut kansalaisjärjestöt pystyivät hyvin toimimaan niinkin vaikeilla ja syrjäisillä alueilla.
<P>
Varatoimenpiteet edellyttävät selvästi yhteistyötä ja sopimuksen Sudanin viranomaisten kanssa. Tässä suhteessa on tärkeää tehdä selvä ero humanitaaristen toimien ja poliittisen agendan välillä.
<P>
Poliittisella rintamalla meidän on ylläpidettävä mahdollisimman suurta diplomaattista painetta Sudanin viranomaisia ja kapinallisliikkeitä kohtaan rauhan saavuttamiseksi Darfurissa. Meidän on myös vaadittava pohjoisen ja etelän kokonaisvaltaisen rauhansopimuksen täysimääräistä täytäntöönpanoa. Panokset ovat erittäin korkeat, ja meidän vastuullamme on pelastaa Sudan maanlaajuisen epävakauden kauhuskenaariolta.
<P>
Koko EU noudattaa kansainvälisen rikostuomioistuimen suuntaviivoja ja ylläpitää vain välttämättömiä yhteyksiä Sudanin presidenttiin Al-Bashiriin. Meidän on kuitenkin varmistettava, että Sudanin hallituksen reaktio kansainvälisen rikostuomioistuimen syytteeseen jää mahdollisimman suppeaksi - ja tässä yhteydessä on tärkeää, kuten sanoin aiemmin, että ylläpidämme vuoropuhelua Khartumin kanssa. Jos katkaisemme kaikki suhteet, kovan linjan kannattajat hallituksessa voivat kostaa siviileille, humanitaarisen työn tekijöille ja UNMIS-operaation työntekijöille. Tuore päätös karkottaa useita kansalaisjärjestöjä on mielestämme ensimmäinen askel, jonka jälkeen saattaa tulla monia vastaavia tilanteita, ja meidän on seurattava niitä huolellisesti. On vältettävä pahin mahdollinen seuraus eli kokonaisvaltaisen rauhansopimuksen täytäntöönpanon keskeyttäminen ja hallituksen yritys löytää sotilaallinen ratkaisu Darfurin kriisiin.
<P>
Afrikan unionista voin sanoa sen verran, että ylläpidämme suhteita sen kanssa, mutta en pysty sanomaan sen enempää tässä vaiheessa.
<SPEAKER ID="348" NAME="Puhemies">
(EL) Keskustelu on päättynyt.
