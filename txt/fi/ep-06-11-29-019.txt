<CHAPTER ID="019">
Pyroteknisten tuotteitten saattaminen markkinoille (keskustelu) 
<SPEAKER ID="221" NAME="Puhemies">
Esityslistalla on seuraavana Hasse Ferreiran laatima sisämarkkina- ja kuluttajansuojavaliokunnan mietintö ehdotuksesta Euroopan parlamentin ja neuvoston direktiiviksi pyroteknisten tuotteitten saattamisesta markkinoille - C6-0312/2005 -.
<SPEAKER ID="222" NAME="Markos Kyprianou" AFFILIATION="komission jäsen" LANGUAGE="EN">
Arvoisa puhemies, komission ja kollegani Verheugenin puolesta haluan ensinnäkin kiittää jäsen Ferreiraa ja puheenjohtajavaltio Suomea. Olen hyvin iloinen voidessani edustaa kollegaani näissä kysymyksissä, sillä niillä on suuri vaikutus kuluttajansuojaan ja turvallisuuteen.
<P>
On selvää, ettei tämä sopimus olisi ollut mahdollinen ilman molempien osapuolten voimakkaita toimia. Sopimus on erittäin ajankohtainen nyt, juuri ennen uudenvuodenaattoa, jolloin useimmat ilotulitusvälineet käytetään jäsenvaltioissa. Direktiivillä luodaan sisämarkkinat ja siten yhdenmukaiset ja paremmat perusedellytykset pyroteknisille tuotteille, jotka käsittävät ilotulitusvälineiden lisäksi myös turvatyynyt ja turvavöiden esikiristimet.
<P>
Erityisesti autoteollisuus ja kuluttajansuojajärjestöt odottavat direktiiviä malttamattomasti. Ei ole mielekästä, että 27 jäsenvaltiota asettaa erilaisia teknisiä määräyksiä pyroteknisille tuotteille, kun niiden kansalaiset voivat avoimien rajojen EU:ssa ostaa ilotulitusvälineitä helposti naapurimaista. Kuluttajansuoja paranee näin ollen ratkaisevasti, koska kaikkialla Euroopan unionissa kuluttajille myytävien pyroteknisten tuotteiden on tulevaisuudessa täytettävä direktiivin olennaiset turvallisuusvaatimukset ja niihin sovelletaan vaatimustenmukaisuuden arviointia. Sellaisten kampanjoiden kohdalla, joissa tuotteita markkinoidaan useissa jäsenvaltioissa, yhdenmukaiset standardit lisäksi myötävaikuttavat byrokraattisen taakan huomattavaan kevenemiseen.
<P>
Komissio on hyvin tietoinen siitä, että ilotulitusvälineiden käyttö vaihtelee jäsenvaltioiden erilaisten perinteiden ja tapojen mukaan. Näin ollen voimme hyväksyä parlamentin esittämän tarkistuksen, jonka mukaan tietyt ilotulitusvälineet eivät kuulu direktiivin soveltamisalaan, jos valmistajat valmistavat ne omaan käyttöönsä ja jos asianomainen jäsenvaltio on sallinut tällaisen käytön.
<P>
Samasta syystä oli myös tarpeen antaa jäsenvaltioille mahdollisuus toteuttaa kansallisia toimenpiteitä pyroteknisten tuotteitten tiettyjen luokkien osalta. Tämä koskee erityisesti luokkaan 2 ja 3 kuuluvia ilotulitusvälineitä, jotka voivat aiheuttaa suuremman vaaran. Siten paukkujen (bangers) ja välähtävien paukkujen (flash bangers) käyttö on edelleen kiellettyä monissa jäsenvaltioissa. Tällaisia ilotulitusvälineitä ei siis sisällytetä luokkaan 1, johon kuuluville ilotulitusvälineille jäsenvaltiot eivät voi asettaa lisärajoituksia. Tämä rajaus mainitaan erityisesti olennaisissa turvallisuusvaatimuksissa, ja sitä noudatetaan valtuutuksessa, jonka komissio antaa Euroopan standardointikomitealle direktiivin hyväksymisen jälkeen. Komissio vahvisti tämän neuvoston ja parlamentin kanssa käytyjen neuvottelujen aikana antamallaan vakuutuksella.
<P>
Olen myös tyytyväinen siihen, että neuvoston kanssa on päästy sopimukseen pyroteknisten tuotteitten tuotemerkinnöistä. Tältä osin on löydetty tasapainoinen ratkaisu toisaalta tiukkojen turvallisuusvaatimusten ja toisaalta valmistajilta edellytettävien monimutkaisten ja hankalien vaatimusten välttämisen välillä.
<P>
Lopuksi haluan huomauttaa, että parlamentin, neuvoston ja komission tiiviistä yhteistyöstä on jälleen kerran ollut erittäin suurta hyötyä neuvotteluprosessissa. Komissio voi näin ollen hyväksyä kaikki kompromissitarkistukset, ja luotan täysin siihen, että direktiivi voidaan hyväksyä ensimmäisessä käsittelyssä.
<SPEAKER ID="223" NAME="Joel Hasse Ferreira " LANGUAGE="PT">
Arvoisa puhemies, hyvät parlamentin jäsenet, pyroteknisten tuotteitten markkinat ovat paljon suuremmat kuin pelkästään ilotulitusvälineitten markkinalohko. Suuren osan markkinoista muodostavat autojen turvalaitteet, kuten turvatyynyt ja -vyöt. Ilotulitusvälineiden osuus markkinoista on vain 20 prosenttia, vaikka ne ovat antaneet aiheen useimpiin direktiiviin mietinnössä ehdottamiini tarkistuksiin. Laivavarusteet, jotka eivät kuulu kansainvälisten yleissopimusten soveltamisalaan, on myös sisällytetty direktiiviin. Lisäksi on luotu teattereissa käytettävien pyroteknisten tuotteitten luokka, ja ilmailu- ja avaruusteollisuudessa käytettäviksi tarkoitetut pyrotekniset tuotteet on jätetty direktiivin soveltamisalan ulkopuolelle kaikkien jo olemassa olevien valvontajärjestelmien vuoksi. Autoteollisuudessa käytettävien pyroteknisten tuotteitten markkina-arvo on noin 5,5 miljardia euroa, kun taas ilotulitusvälineiden markkina-arvo on arviolta 1,4 miljardia euroa.
<P>
Hyvät parlamentin jäsenet, hyväksymällä direktiivin edistämme merkittävästi pyroteknisten tuotteitten vapaata liikkuvuutta Euroopan unionissa. Varmistamme näin myös kuluttajien ja ammattimaisten käyttäjien suuremman turvallisuuden. Turvallisuusmääräysten yhdenmukaistaminen jäsenvaltioissa direktiivin soveltamisalaan kuuluvilla useilla eri markkinalohkoilla lisää kuluttajien luottamusta ja parantaa tuotteitten vapaata liikkuvuutta. Mahdollisuus erilaisiin kansallisiin määräyksiin on joka tapauksessa säilytetty erityisesti tiettyihin luokkiin kuuluvien ilotulitusvälineiden käsittelyä koskevien ikärajojen kohdalla.
<P>
Olemme myös ottaneet huomioon erityistilanteet Maltalla ja Italian tietyillä alueilla, kun kyse on ilotulitusvälineiden valmistajien kyseisten välineiden käytöstä tietyissä uskonnollisissa tapahtumissa ja kulttuuritapahtumissa. Euroopan unioniin erityisesti Kiinasta tuotavien pyroteknisten tuotteitten määrä huomioon ottaen olemme myös päättäneet määrätä pyroteknisten tuotteitten maahantuojille ja jakelijoille selkeitä velvoitteita. Tämä on erityisen tärkeää ilotulitusvälineiden tapauksessa. Olemme myös kiinnittäneet paljon huomiota tuotemerkintöihin ja meluun liittyviin näkökohtiin. Ajoneuvoalalla olemme ottaneet huolellisesti huomioon autonosia valmistavan EU:n teollisuuden kansainvälisen ulottuvuuden. Määräaikoja direktiivin saattamiselle osaksi kansallista lainsäädäntöä on pidennetty, jotta annetaan enemmän aikaa asianmukaisten, yhdenmukaistettujen standardien luomiseen tai ajantasaistamiseen, kuten on tarkoituksenmukaista.
<P>
Arvoisa puhemies, on myös syytä korostaa Eurooppa- neuvoston kanssa aikaansaatua sopimusta huolimatta teknisistä vaikeuksista, joita direktiiviehdotuksen alkuperäinen teksti aiheutti, ja huolimatta useiden jäsenvaltioiden merkittävistä kulttuurieroista eritoten ilotulitusvälineiden myynnissä ja käytössä.
<P>
Hyvät parlamentin jäsenet, ennen kuin päätän puheenvuoroni on oikeus ja kohtuus, että kiitän puheenjohtajavaltio Suomea tässä prosessissa edustanutta teollisuusneuvos Oivukkamäkeä ja komissiota tässä prosessissa edustanutta Schmahlia. Emme saa myöskään unohtaa seuraavien jäsenten tekemää työtä ja jatkotoimia: jäsen Weisgerber Euroopan kansanpuolueen (kristillisdemokraatit) ja Euroopan demokraattien ryhmän puolesta, jäsen Fourtou Euroopan liberaalidemokraattien liiton ryhmän puolesta, jäsen Rühle Vihreät / Euroopan vapaa allianssi -ryhmän puolesta ja jäsen Brie Euroopan yhtyneen vasemmiston konfederaatioryhmän / Pohjoismaiden vihreän vasemmiston puolesta. Valiokunnan puheenjohtajana jäsen McCarthy toimi erittäin tärkeässä roolissa koko prosessin ajan ja erityisesti kolmikantakeskustelujen vaiheessa. Emme myöskään saa unohtaa teollisuus-, tutkimus- ja energiavaliokunnan lausunnon valmistelijana toiminutta jäsen Ortuondo Larreaa emmekä jäsen Muscatia hänen koko prosessin ajan osoittamastaan mielenkiinnosta.
<P>
Arvoisa puhemies, hyvät parlamentin jäsenet, tässä yhteydessä kehotan teitä äänestämään eri poliittisten ryhmien samoin kuin neuvoston ja komission kanssa neuvoteltujen useiden kompromissien puolesta, jotta voimme hyväksyä direktiivin ensimmäisessä käsittelyssä. Näin varmistamme kuluttajien paremman suojelun ja lisäämme direktiivin soveltamisalaan kuuluvien taloudenalojen kilpailukykyä.
<SPEAKER ID="224" NAME="Anja Weisgerber">
PPE-DE-ryhmän puolesta. - (DE) Arvoisa puhemies, hyvät parlamentin jäsenet, haluan aloittaa kiittämällä esittelijää erittäin lämpimästi rakentavasta yhteistyöstä. Olemme saavuttaneet suurta menestystä, sillä direktiivi pyroteknisten tuotteitten saattamisesta markkinoille voidaan hyväksyä huomenna ensimmäisessä käsittelyssä, ja olemme todellakin päässeet jo asiasta sopimukseen neuvoston kanssa.
<P>
Direktiivillä yhdenmukaistetaan 25 erilaista räjähdystarvikkeita koskevaa lainsäädäntöä Euroopan unionissa. Tämä tarkoittaa, että olemme purkaneet jälleen pienen osan byrokratiaa. Direktiivin myötä olemme suuren askeleen lähempänä ilotulitusvälineillä, turvatyynyillä ja muilla pyroteknisillä tuotteilla käytävää kauppaa koskevien sisämarkkinoiden toteuttamista. Erikoistuotteita ei enää tarvitse valmistaa kutakin jäsenvaltiota varten erikseen, mikä tuo suunnattomia kustannussäästöjä. Alan teollisuudessa voidaan nyt keskittyä yhdenmukaisten vaatimusten täyttämiseen kaikkialla EU:ssa. Olen erityisesti vaatinut yksinkertaistettua menettelyä niille, jotka käyttävät ilotulitusvälineitä ammattikäytössä.
<P>
Tämän yksinkertaistetun menettelyn tarkoituksena on antaa ammattikäyttöön tarkoitettujen ilotulitusvälineiden valmistajille tai maahantuojille mahdollisuus soveltaa omia laadunvarmistusjärjestelmiään. Valmistajat tai maahantuojat kuuluvat kuitenkin edelleen toimivaltaisten viranomaisten säännöllisen valvonnan piiriin. Tällä tavoin olemme siirtäneet kyseisellä alalla enemmän vastuuta takaisin yrityksille ja välttäneet siten liiallista byrokratiaa. Meidän oli mahdollista ottaa käyttöön ajoneuvotekniikan alalla erityissäännökset, jotka koskevat turvatyynyjä ja turvavöiden esikiristimiä. Erityisesti tällä alalla vaaditaan tiukkoja turvallisuusstandardeja, jotka eivät saa jäädä ajoneuvoihin joka tapauksessa asennettavien turvatyynyjen merkintöjä koskevien vaatimusten varjoon.
<P>
Haluan korostaa, että varsinkin kuluttajat hyötyvät uudesta direktiivistä, koska sillä parannetaan heidän turvallisuuttaan. Jäsenvaltioiden toisistaan poikkeavat turvallisuusvaatimukset ovat aiheuttaneet joitakin erittäin vakavia ilotulitusvälineonnettomuuksia. Nyt ollaan ottamassa käyttöön menettelyä, jossa turvallisuusvaatimukset ovat aivan yhtä tiukat jokaisessa jäsenvaltiossa. Huomisella ilotulitusvälinedirektiiviä koskevalla äänestyksellä toteutamme sisämarkkinat tällä alalla ja parannamme samanaikaisesti kuluttajien turvallisuutta.
<SPEAKER ID="225" NAME="Anne Laperrouze">
ALDE-ryhmän puolesta. - (FR) Arvoisa puhemies, minun on täsmennettävä puhuvani jäsen Fourtoun puolesta. Hän on käsitellyt tätä asiaa ryhmässämme, mutta muut sitoumukset ovat estäneet häntä osallistumasta tähän keskusteluun. Jäsen Fourtou haluaa esittää erityiskiitoksensa jäsen Hasse Ferreiralle hänen työstään sekä kunnianarvoisille kollegoilleen muissa poliittisissa ryhmissä. Jäsen Fourtoun mielestä oli miellyttävää työskennellä ilmapiirissä, jossa kaikki olivat valmiita kuuntelemaan ja toimimaan täysin avoimesti. Hän osallistui useisiin kolmikantakeskusteluihin ja tukee täysin esittelijän lähestymistapaa.
<P>
Jäsen Fourtou pahoittelee kuitenkin sitä, että neuvoston tarkistuksella direktiivistä poistetaan jäsenvaltioiden velvoite laatia vastaavuustaulukkoja. Itse asiassa siitä lähtien, kun toimielinten välinen sopimus tehtiin vuonna 2003, kaikki kolme toimielintä ovat sitoutuneet sääntelyyn parantamiseen ja tunnustaneet näiden taulukkojen tärkeyden. Neuvosto ei ilmeisestikään halua enää kunnioittaa tätä sitoumusta. Jäsen Fourtou kiittää joka tapauksessa esittelijää ja puheenjohtajavaltio Suomea ja huomauttaa, että molemmat edellä mainitut yrittivät puolustaa vastaavuustaulukkoja. Jäsen Fourtou ei halua jarruttaa menettelyä, joten hän taivutteli ryhmämme äänestämään kompromissitarkistusten ja mietinnön puolesta.
<SPEAKER ID="226" NAME="Malcolm Harbour" AFFILIATION="PPE-DE">
(EN) Arvoisa puhemies, ryhmäni koordinaattorina sisämarkkina- ja kuluttajansuojavaliokunnassa halusin erityisesti tulla tänne parlamenttiin tänä iltana osoittamaan kunnioitustani tiimille, joka on työskennellyt tämän ehdotuksen parissa, jäsen Hasse Ferreiralle, joka on ansiokkaasti johtanut kyseistä työtä, ja erityisesti kollegalleni Weisgerberille, joka on tehnyt yhdessä jäsen Hasse Ferreiran kanssa väsymättä työtä ehdotuksen parissa.
<P>
Sisämarkkinoiden näkökulmasta tämä on erinomainen esimerkki siitä, miten parlamentti voi huomattavasti parantaa erittäin teknistä tekstiä. Ala saattaa vaikuttaa vaikeatajuiselta ja ehkä jokseenkin vähämerkityksiseltä, mutta kuten molemmat esittelijät ovat huomauttaneet tänä iltana, puhumme kokonaisesta tuotevalikoimasta: kyse on 5,5 miljardista eurosta ajoneuvoissa käytettävien pyroteknisten tuotteitten ja 1,5 miljardista eurosta ilotulitusvälineiden kohdalla. Kyseessä ovat siis erittäin huomattavat markkinat, ja niiden aikaansaaminen on ollut hyvin tärkeää ensinnäkin sisämarkkinoiden luomisessa, toiseksi kuluttajia ja tuotemerkintöjä koskevien vaatimusten parantamisessa ja koko laatutason nostamisessa markkinoilla ja kolmanneksi menettelyjen parantamisessa. Tämä on osoitus siitä, että jos parlamentti ryhdistäytyy ja käsittelee yksityiskohtaisesti teknisiä parannuksia, se todella voi ottaa merkittävän edistysaskeleen sekä kuluttajien että EU:n talouden kannalta. Kiitän kaikkia asianomaisia kollegojani tämän mahdollistamisesta.
<SPEAKER ID="227" NAME="Markos Kyprianou" AFFILIATION="komission jäsen" LANGUAGE="EN">
Arvoisa puhemies, haluan vain kiittää esittelijää ja parlamentin jäseniä vielä kerran heidän erinomaisesta työstään ja todeta, että odotamme kovasti sopimuksen syntymistä ensimmäisessä käsittelyssä.
<SPEAKER ID="228" NAME="Puhemies">
Keskustelu on päättynyt.
<P>
Äänestys toimitetaan tänään - koska kello on yli puolenyön - klo 11.00.
<P>
Kirjallinen lausuma (työjärjestyksen 142 artikla)
<SPEAKER ID="229" NAME="Joseph Muscat" AFFILIATION="PSE">
(MT) Pyroteknisiä tuotteita koskevalla direktiivillä lisäämme sekä kuluttajien että tämäntyyppistä työtä tekevien henkilöiden terveyttä ja turvallisuutta.
<P>
Direktiivillä, sellaisena kuin sitä on muutettu mietinnöllä, parannetaan turvallisuutta erityisesti vähittäisliikkeissä myytävien ja kuluttajien kaikkialla EU:ssa käyttämien pyroteknisten tuotteitten markkinoiden osalta.
<P>
Sisämarkkina- ja kuluttajansuojavaliokunnassa yksimielisesti hyväksytyissä tarkistuksissa myönnetään samanaikaisesti, että on olemassa markkinat ilotulitusvälineille, joita ei myydä suoraan kuluttajille vaan jotka valmistetaan käytettäviksi luvanvaraisessa ja vakuutetussa toiminnassa. Tällaiseen toimintaan kuuluvat lähinnä Välimeren alueella, myös Maltalla, järjestetyt perinteiset juhlatapahtumat.
<P>
Hyväksyttyihin tarkistuksiin ei liity turvallisuusmääräyksiä, vaan niissä pelkästään vaaditaan, että liiallista byrokratiaa pitäisi näissä tapauksissa välttää. Alkuperäiset menettelyt eivät olisi muuttaneet mitenkään tapaa, jolla työtä tehdään, mutta olisivat lisänneet kustannuksia. Maltan tapauksessa kasvaneista kustannuksista olisivat vastanneet vapaaehtoiset elimet, jotka järjestävät kyseisiä juhlatapahtumia.
<P>
Näistä tarkistuksista sovittiin asiasta vastaavien viranomaisten, myös Maltan standardointiviranomaisen, kanssa, ja kyseiset viranomaiset toimivat myös tarkistusten arkkitehteinä.
<P>
On myös syytä tehdä selväksi, että ilotulitusvälineiden ampumisen osalta kukin jäsenvaltio laatii säännökset, jotka koskevat etäisyyksiä ja ajastusta, eikä kyseisiä säännöksiä ole missään vaiheessa sisällytetty tähän direktiiviin.
