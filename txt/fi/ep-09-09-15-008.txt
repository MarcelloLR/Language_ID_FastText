<CHAPTER ID="008">
Euroopan parlamentin puhemiehen avauspuhe
<SPEAKER ID="101" NAME="Puhemies">
(PL) Arvoisat Euroopan parlamentin puhemiehet, arvoisat ministerit, arvoisat EU:n toimielinten puheenjohtajat ja edustajat, hyvät parlamentin jäsenet ja ennen kaikkea hyvät ystävät.
<P>
Seison tänään edessänne suoraan valitun Euroopan parlamentin kolmantenatoista puhemiehenä. Olen iloinen nähdessäni joukossamme tänään joukon entisiä puhemiehiä: Emilio Colombon, Enrique Barón Crespon, Egon Klepschin, Klaus Hänschin, José María Gil-Roblesin, Nicole Fontainen, Pat Coxin ja Hans-Gert Pötteringin.
<P>
(Suosionosoituksia)
<P>
Teidän läsnäolonne on meille suuri kunnia.
<P>
Kuten monet teistä totesivat, minun valintani on myös symbolista - meidän osassamme Eurooppaa asuneiden kansalaisten unelmalle yhdentyneestä mantereesta, unelmalle, joka nyt on toteutunut.
<P>
Arvoisat kollegat Virosta, Latviasta, Liettuasta, Slovakiasta, Tšekin tasavallasta, Unkarista, Sloveniasta, Romaniasta, Bulgariasta, Kyproksesta ja Maltasta, tunnen ja ymmärrän äskettäin unioniin liittyneiden huolet, tarpeet ja odotukset. Tunnen ne, koska kotimaassani ne ovat samoja. Nyt meillä on kuitenkin jaettu vastuu mantereen tulevaisuudesta. Vanhaa ja uutta Eurooppaa ei ole enää. Tämä on meidän Eurooppamme! Haluamme, että se on uudenaikainen ja vahva. Haluamme myös kansalaisten näkevän asian samoin. Se vaatii energiaa ja kovaa työtä. Kyse on tavoitteesta, josta eurooppalaiset sukupolvet ovat unelmoineet ja joka on sen vaatimien suurten ponnistelujen arvoinen. Olen valmis siihen työhön ja ponnisteluun, koska nuo unelmat olivat myös minun unelmiani.
<P>
(Suosionosoituksia)
<P>
Hyvät parlamentin jäsenet, kun aloitamme uuden vaalikauden, EU ja me itse - sen edustajat - kohtaamme monia haasteita. Meidän on vastattava haasteisiin. Meidän on muistettava, että pyrkiessämme parempaan EU:hun Euroopan parlamentti on tärkeässä roolissa, joka ei ole vain institutionaalinen vaan myös sosiaalinen, syvästi symbolinen rooli. Euroopan parlamentti on EU:n demokraattisen järjestelmän ydin. Se on järjestelmän jatkuvuuden ja vakauden perusta, niiden ihanteiden ja arvojen suojelija, joita päätöksemme ja niiden vaikutukset mutta myös keskustelumme edustavat. Euroopan parlamentilla on kuitenkin täytettävänään toinenkin tehtävä - sen on luotava uudesta EU:sta näkemys, joka ulottuu nykyhetkeä kauemmas, ohi sen mihin EU on menossa ja mitä sen pitäisi olla. Jotta voimme luoda tämän näkemyksen yhdessä, tarvitsemme mielikuvitusta, tietoa, viisautta ja ennen kaikkea rohkeutta.
<P>
Juutalaista alkuperää oleva saksalainen filosofi Hannah Arendt on todennut politiikan olevan uskonnon ohella ainoa elämänala, jossa tapahtuu ihmeitä. Tasan 20 vuotta sitten me todistimme Euroopassa ihmettä, ja siksi me uskomme rohkeuden, mielikuvituksen ja viisauden voimaan. Luulen, että me kaikki täällä tänään jaamme tämän uskon.
<P>
(Suosionosoituksia)
<P>
Suhtaudun kohtaamiimme haasteisiin optimistisesti. Minulle tärkeät edessämme olevat haasteet ovat: ensinnäkin talouskriisi ja eurooppalainen solidaarisuus, toiseksi energia ja ympäristö, kolmanneksi ulkopolitiikka, neljänneksi ihmisoikeudet ja arvojärjestelmämme ja viidenneksi parlamenttimme ja sen uudistaminen.
<P>
Kipein ja vaikein kysymys, jonka kohtaamme, on talouskriisi. Meidän on selvittävä siitä, ja me selviämme siitä. EU oli ensimmäisenä ehdottamassa ratkaisuja G8- ja G20-huippukokouksissa. Ratkaisuilla säilytetään sosiaalinen mallimme ja autetaan maailmaa elvyttämään talous. Globalisaation suhteen EU:n on puhuttava yhdellä äänellä.
<P>
Nyt kriisin aikana enemmän kuin koskaan meidän on keskityttävä talouskasvuun ja työttömyyden torjuntaan. Meidän on elvytettävä Lissabonin strategian ajatukset ja löydettävä tapoja investoida uuteen tekniikkaan, innovointiin, koulutukseen ja henkilöresursseihin. Yhteisön talousarviolla on merkittävä osa sen varmistamisessa, että EU:n tutkimusohjelmilla on selvät painopistealat ja menettelyt.
<P>
Uuden perussopimuksen mukaan Euroopan parlamentti ja neuvosto saavat yhtä paljon budjettivaltaa. Yhteispäätösmenettely sisältää maatalouden, kalatalouden, ulkomaankaupan sekä oikeus- ja sisäasiat, samalla kun saamme yhtäläisen vastuun maatalousmenojen alalla.
<P>
Meidän on vältettävä houkutusta protektionismiin ja yhteisen politiikan uudelleenkansallistamiseen. Koheesiopolitiikan on säilyttävä painopistealana seuraavassa yhteisön talousarviossa, jos haluamme integroida jälleenyhdistyneen mantereemme täysin. Yhtenäismarkkinat ovat suurin saavutuksemme. Meidän on suojeltava ja vahvistettava niitä, jotta EU säilyy kilpailukykyisenä. Se tarkoittaa sitä, että Euroopan integraatiota on vahvistettava eikä heikennettävä. Pidetään kiinni vakaumustemme rohkeudesta.
<P>
Jos haluamme elvyttää yhteisön, jota rakennamme, sekä ymmärtää sitä ja elää siinä, tarvitsemme kahta asiaa: solidaarisuutta ja sosiaalista yhteenkuuluvuutta. Todellista yhteisöä ei voi olla, ilman että huolehditaan kaikista, erityisesti kaikkein heikoimmassa asemassa olevista - työttömistä, vähiten koulutetuista sekä niistä, jotka asuvat syrjäisillä alueilla. Työttömyyden torjunta on puheenjohtajavaltio Ruotsin tärkeä tavoite. Me avustamme sitä ponnekkaasti tässä tehtävässä.
<P>
Rautaesiripun takana kaduilla huudettiin ennen: "Ei ole vapautta ilman solidaarisuutta". Nyt voimme sanoa: "Ilman solidaarisuutta ei ole yhteisöä". Ei myöskään nykyaikaista, vahvaa EU:ta.
<P>
(Suosionosoituksia)
<P>
Emme selviä talouskriisistä, ellemme käytä naisten laajaa älyllistä, taloudellista ja luovaa potentiaalia.
<P>
Väestökriisi vaatii perheen ja hedelmällisyyden vahvistamista. Meidän on varmistettava sekin, että naisten ei tarvitse uhrata uraansa perheensä ja lasten kasvattamisen takia.
<P>
(Suosionosoituksia)
<P>
Jotta selviämme väestökriisistä noudattaen demokraattisia periaatteitamme, meidän on oltava myös avoin yhteisö. Maahanmuutto on aina edistänyt Eurooppaa. Meidän on ehdotettava ratkaisuja, jotka antavat meille mahdollisuuden päästää tänne maahanmuuttajia ja luoda olosuhteet heidän kotouttamiselleen, samalla kun odotamme heidän olevan avoimia kotouttamiselle.
<P>
Meillä on myös energiakriisi. Eurooppalaiset eivät ehkä ymmärrä geopolitiikkaa, mutta he ymmärtävät, jos heidän lämmityksensä on pois päältä. Meidän on jatkettava energialähteidemme monipuolistamista ja lisättävä investointeja uusiutuviin energialähteisiin ja fossiilisiin polttoaineisiin. Ydinvoima on käytettävissämme, ja jäsenvaltiot voivat tehdä päätöksen siitä.
<P>
Meidän on laajennettava ulkoista putkiverkostoa, jotta emme ole riippuvaisia mistään erityisestä valtiosta. Meidän on lisättävä kaasu- ja sähköverkkojen yhteenliitäntöjä. Meidän on harkittava myös mahdollisuutta ostaa kaasua yhdessä, jotta voimme perustaa aidot solidaarisuuteen perustuvat energiamarkkinat. Uskon, että nyt on tullut aika harjoittaa todellista unionin yhteistä energiapolitiikkaa, ja ponnistelen sen saavuttamiseksi.
<P>
(Suosionosoituksia)
<P>
Energia sai aikaan myös sen, että vuonna 1951 perustettiin Euroopan hiili- ja teräsyhteisö, josta yhteisömme sai alkunsa. Tuolloin Robert Schuman sanoi: "Tuotannosta otetaan näin yhteinen vastuu, ja siitä seuraa, että sota... ei ole enää ajateltavissa eikä käytännössä mahdollinen". Se oli alkuperäinen ajatus yhteisön taustalla. Energiapolitiikassamme on otettava huomioon ilmastonmuutokseen liittyvät ympäristöuhat. Tarvitsemme vihreää vallankumousta, ja meidän on hillittävä liikakulutusta.
<P>
Euroopan parlamentti johtaa tästä aiheesta käytävää keskustelua. Yhdessä monien teistä kanssa työskentelin ilmastonmuutosta käsittelevässä väliaikaisessa valiokunnassa. Tiedätte minun kantani ja tiedätte, että teen kanssanne yhteistyötä kompromissin saavuttamiseksi Kööpenhaminassa.
<P>
Euroopan parlamentti on tärkeä toimija kansainvälisesti. Sitä kansalaisemme odottavat meiltä. EU:n on oltava näkyvämmin esillä Euroopan unionin lisäksi maailmanlaajuisesti. Yhdenmukaisen ja tehokkaan ulkopolitiikan, joka sisältää näkemyksen maailmanjärjestyksestä, on oltava yksi suurista haasteista tällä vaalikaudella.
<P>
Jean Monnet totesi kerran, että kaikilla on kunnianhimoa. Kysymys kuuluu, käytetäänkö kunnianhimoa siihen, että tullaan joksikin, vai siihen, että saavutetaan jotain. Keskitytään tällä vaalikaudella siihen, että saavutamme jotain.
<P>
Mitkä sitten ovat tärkeimmät tavoitteet? Ensinnäkin: aktiivinen politiikka Euroopan unionin naapureita kohtaan etelässä ja idässä. Sitä varten meidän olisi jatkettava työtämme Euro-Välimeri-alueen parlamentaarisessa edustajakokouksessa ja ryhdyttävä toimiin EU:n ja sen itäisten naapurimaiden parlamentaarisen edustajakokouksen puitteissa.
<P>
Toiseksi: meidän olisi edistettävä demokratiaa ja hyvän hallintotavan malleja. Meidän olisi käytettävä parlamenttien välisiä edustajakokouksia ja valtuuskuntiamme parlamentaaristen huippukokousten pitämiseksi ennen unionin kahdenvälisiä huippukokouksia. Se on tärkeää, koska Euroopan parlamentti osallistuu päätöksiin monista politiikanaloista. Eurolat on hyvä esimerkki tällaisesta yhteistyöstä.
<P>
Kolmanneksi: meidän on aika perustaa aito transatlanttinen parlamentaarinen kumppanuus, jossa rakennetaan uudet puitteet maailmanjärjestykselle. Pyrin luomaan tiiviimmät suhteet Yhdysvaltojen kongressin kanssa kaikilla tasoilla.
<P>
Neljänneksi: meidän on kehitettävä strategista kumppanuutta Venäjän kanssa, emmekä saa unohtaa sitä, että samoin kuin Kiinan suhteissamme taloudelliset ja poliittiset näkökohdat eivät saa ajaa ihmisoikeuksien, oikeusvaltioperiaatteen ja demokratian ohi.
<P>
(Suosionosoituksia)
<P>
Euroopan parlamentin puhemiehenä osallistun täysimääräisesti vuoropuheluun venäläisen kumppaniemme kanssa, erityisesti uuden Itämeri-strategian yhteydessä.
<P>
Viidenneksi: meidän on vahvistettava suhteitamme Intian ja muiden kehittyvien valtioiden kuten Brasilian ja Etelä-Afrikan tasavallan kanssa. Intian on oltava taloudellinen ja poliittinen kumppani.
<P>
Kuudenneksi: Lähi-itä säilyy keskeisenä tekijänä maailmanlaajuiselle vakaudelle. Euroopan on toimittava siellä aktiivisesti.
<P>
Seitsemänneksi: laajentuminen on ollut yksi menestyneimmistä poliittisista strategioista. Ovatko eurooppalaiset esi-isämme koskaan nauttineet näin pitkästä rauhan ja hyvinvoinnin kaudesta kuin me nyt. Tällä hetkellä Kroatia ja ehkä Islanti näyttävät olevan lähimpänä liittymistä.
<P>
Kahdeksanneksi: Euroopan unioni on maailman suurin avun antaja. Meidän on tutkittava, missä tilanteessa olemme nykyisten ja mahdollisten avun saajien kanssa, emmekä saa unohtaa velvollisuuksiamme niitä kohtaan vuosituhannen kehitystavoitteiden puitteissa. Voimme sulkea ovemme joiltakin, jotka tulisivat tänne, mutta ei suljeta sydämiä ja tehdään voitavamme, jotta elämä heidän kotimaassaan olisi lähempänä sitä tasoa, josta nautimme EU:ssa.
<P>
Yhdeksänneksi: meidän on vahvistettava unionin operaatioita Euroopan turvallisuus- ja puolustuspolitiikan yhteydessä. Kuuden viime vuoden aikana on ollut 22 tällaista operaatiota, ja niiden pitäisi saada selvä toimeksianto ja resurssit tehtävän suorittamiseksi. Euroopan parlamentti haluaa varmistaa operaatioiden tiukemman valvonnan ja seurannan. Laajempi budjettivalta, josta Euroopan parlamentti nauttii Lissabonin sopimuksen voimassa ollessa, voi parantaa joustavuuttamme resurssien jaossa tukemillemme tärkeille operaatioille.
<P>
Uuden perussopimuksen täytäntöönpanon on oltava painopistealamme lähitulevaisuudessa. Olen sitoutunut valmistelemaan Euroopan parlamenttia toimimaan uusien säännösten mukaisesti heti, kun sopimus tulee voimaan. Perussopimuksesta huolimatta koemme tarvetta muutokseen. Koemme, että tarvitsemme entistä dynaamisemman parlamentaarisen ulottuvuuden toimielimessämme.
<P>
Parlamentin puhemiehenä haluan hyödyntää parlamentaarista uudistusta koskevaa tärkeää työtä, jonka edeltäjäni ovat käynnistäneet viime vuosina. Meidän on kuitenkin jatkettava eteenpäin sillä tiellä. Teen kaikkeni luodakseni tilaa luovalle poliittiselle keskustelulle parlamentissamme.
<P>
(Suosionosoituksia)
<P>
Tuen voimakkaasti puhujien "catch-the-eye" -menettelyn käytön lisäämistä keinona vilkastuttaa täysistuntokeskustelujamme ja menetelmää käytetään puheeni jälkeen. Se on erityisen tärkeää vähemmistöoikeuksien takaamiseksi.
<P>
Suurin puuttuva yhteys uudistusprosessissa on suhteiden parantaminen muiden Euroopan unionin toimielinten - komission ja neuvoston - kanssa. Merkittävä osa virkakaudestani omistetaan sille.
<P>
Puhemiehenä pyrin kehittämään uuden kumppanuusmallin komission kanssa, jotta toimeenpanevan elimen parlamentaarista valvontaa voidaan vahvistaa ja jotta toimeenpaneva elin vastaa toimistaan enemmän tälle parlamentille, kuten Lissabonin sopimuksessa määrätään.
<P>
Heinäkuussa kutsuin komission puheenjohtajan kyselytunnille, joka pidetään parlamentissa kerran kuussa ja jonka aikana jäsenet voivat esittää kysymyksiä salista. Ehdotan, että otamme käyttöön tällaisen käytännön mahdollisimman pian.
<P>
(Suosionosoituksia)
<P>
Kaksi viikkoa sitten puheenjohtaja Barroso esitti meille "poliittiset suuntaviivansa" toiselle toimikaudelle. Se on merkittävä innovaatio, koska siten hyväksytään se, että Euroopan parlamentti valitsee komission puheenjohtajan. Olen siihen erittäin tyytyväinen.
<P>
Olen myös kannustanut parlamentin valiokuntia tutkimaan valmisteilla olevaa lainsäädäntöä ja määrittelemään, aikooko uusi komissio hylätä, muuttaa tai säilyttää lainsäädäntöehdotuksiaan. Olen kannustanut valiokuntia myös käymään vakavia keskusteluja tulevasta poliittisesta strategiasta sen varmistamiseksi, että komission jäsenehdokkaiden kuulemiset perustuvat yksityiskohtaiseen lainsäädäntöohjelmaan eikä vain heidän ansioluettelonsa ja ammatillisen kokemuksena arviointiin.
<P>
Meidän on luotava tiiviit suhteet ministerineuvoston kanssa. Jos kyseisistä suhteista halutaan uskottavat, niiden on heijastettava sitä tosiasiaa, että nykyisessä EU:ssa parlamentti on todellinen toinen lainsäätäjä.
<P>
Meidän on tehtävä yhteistyötä myös institutionaalisissa kysymyksissä, jotka syntyvät Lissabonin sopimuksesta. Ne koskevat yhteispäätösmenettelyn laajentamista, uutta komitologiamenettelyä, uuden korkean edustajan ja komission varapuheenjohtajan nimittämistä, uuden ulkosuhdehallinnon demokraattista valvontaa sekä kysymystä siitä, miten käsitellä ”neuvoston kaksoispuheenjohtajuutta” täysistunnoissa.
<P>
Suhteitamme Euroopan unionin jäsenvaltioiden 27 kansallisen parlamentin kanssa on kehitettävä samassa hengessä. Viime vuosina yhteistyö on lisääntynyt ja Lissabonin sopimus vahvistaa entisestään yhteyksiä sekä parantaa kansallisten parlamenttien kykyä laatia kansalaislähtöisiä lakeja. Hieno esimerkki Euroopan parlamentin ja kansallisten parlamenttien välisestä yhteistyöstä on Tukholman ohjelma, jossa keskitytään oikeusasioihin ja yleiseen turvallisuuteen.
<P>
Haluan viedä eteenpäin uudistuksia parlamentin henkilöresurssien ja menojen käytössä, niin että ne kohdennetaan suoraan ohjelmiimme.
<P>
Toimielimemme rikkaus ja vahvuus johtuvat eroistamme - eri kansallisuuksista, erilaisista ajattelutavoista ja eri kielistä. Siksi jäsenten on voitava puhua omalla äidinkielellään, jos he haluavat tehdä niin, jotta he voivat edustaa äänestäjiään asianmukaisesti.
<P>
Meidän on aina muistettava, että unionissa ei ole kyse vain tulevaisuuden haasteista ja jatkuvasti kasvavaa vaurautta ja vakautta koskevasta suunnitelmasta. Siinä on kyse ennen kaikkea ihmisoikeuksista.
<P>
Olen huolestuneena pannut merkille Slovakian ja Unkarin välisissä suhteissa esiintyvät jännitteet, jotka koskevat kansallisia vähemmistöjä. Se on edelleen huomattava ongelma, ja haluaisin tarjota apuani kiistan ratkaisemiseksi niiden arvojen mukaisesti, joihin me vakaasti uskomme ja jotka heijastavat parlamenttimme vakaumuksia.
<P>
(Kovaäänisiä suosionosoituksia)
<P>
Hyvä esimerkki siitä, miten me ylläpidämme kyseisiä arvoja, on Saharov-palkinto, joka myönnetään ihmisoikeuksien puolustajille, jotka nyt muodostavat perustan Saharov-verkostolle, jota aion kehittää edelleen. Haluan edistää myös Euroopan historian taloa koskevaa hanketta. Sen käynnisti edeltäjäni, joka on tänään läsnä ja joka on edelleen Euroopan parlamentin jäsen, mistä me olemme erittäin iloisia. Haluaisin meidän muistavan jälleen kerran täällä parlamentissa, että unioni on ihanteiden ja arvojen yhteisö. Se on perusta, jolle yhteisö rakennettiin.
<P>
Aion ryhtyä päättäväisesti toimeen sen varmistamiseksi, että kaikilla valiokunnilla ja valtuuskunnilla on mahdollisuus käyttää satelliittitelevisiota ja internetiä. Meidän on tarkasteltava tapaa, jolla EU:n vaalit järjestetään. Meidän on esimerkiksi vaadittava uuden tekniikan käyttöä vaaleissa äänestysaktiivisuuden lisäämiseksi. On myös aika käynnistää keskustelu eurooppalaisista poliittisista puolueista. Kansalaisten on tiedettävä minkä puolesta he äänestävät - ei vain kotimaassaan vaan myös EU:ssa.
<P>
Pidän yhteistyötä puheenjohtajakokouksen kanssa erittäin tärkeänä. Yhdessä me otamme vastuun tämän parlamentin toiminnasta yhdessä 14 varapuhemiehen kanssa, joita kiitän heidän tuestaan. Arvostan myös valiokuntien puheenjohtajien osoittamaa kumppanuuden henkeä. Toivon, että parlamenttien välisistä suhteista vastaavien valtuuskuntien puheenjohtajat voivat vaikuttaa merkittävällä tavalla unionin ulkopolitiikkaan. Euroopan parlamentin talousarvioon liittyvät asiat käsitellään kvestoreiden avulla. Kaikista eniten, hyvät kollegat, luotan kuitenkin teidän yhteistyöhönne.
<P>
Euroopan parlamentin puhemiehenä tiedän, että olen vastuussa siitä, että teillä on hyvät työolosuhteet, mutta kehotan teitä kaikkia jakamaan tämän taakan.
<P>
Useimmille meistä Lissabonin sopimus edustaa kauan odotettua institutionaalista ratkaisua. Se parantaa unionin kykyä ratkaista nykyiset ongelmat ja tuo EU:n toimielimet lähemmäs kansalaisia.
<P>
Edesmennyt Bronisław Geremek, jonka kunniaksi olemme nimenneet Strasbourgin parlamentin pääpihan, tapasi sanoa, että Euroopan integraatio oli kuin polkupyörällä ajoa: on poljettava eteenpäin tasapainon säilyttämiseksi ja jatkettava matkaa oikeaan suuntaan. Se osoittaa juuri sen, miksi Lissabonin sopimuksen ratifiointi on meille niin tarpeellista.
<P>
(Suosionosoituksia)
<P>
Alle viikko sitten osallistuin Puolan parlamentissa 20-vuotisjuhlaan, jossa muisteltiin ensimmäisen ei-kommunistisen hallituksen muodostamista meidän puolellamme Eurooppaa Tadeusz Mazowieckin johdolla. Se oli erityisen liikuttava vuosipäivä, koska se merkitsi alkua nopealle totalitaarisen järjestelmän romahdukselle muissa Keski-Euroopan valtioissa. Se oli ensimmäinen murtuma, joka mahdollisti Eurooppaa jakaneen muurin murtamisen.
<P>
Puhun teille tänään täällä Strasbourgissa, sellaisen alueen pääkaupungissa, jonka kohtalo muistuttaa oman alueeni Sleesian kohtaloa. Kyse on raja-alueesta, jonka asukkaat ovat usein joutuneet vaihtamaan kansallisuutta muuttamatta asuinpaikkaansa.
<P>
Lupaan, että toimin tulevina vuosina parlamentin puhemiehenä teidän suurlähettiläänänne ja vien eteenpäin viestiä jälleenyhdistyneestä mantereesta Euroopan ja maailman kansalaisille.
<P>
Tehdään yhdessä töitä todellisten ja käytännöllisten ratkaisujen löytämiseksi suureen haasteeseen, joka nyt kohtaa Eurooppaa ja maailmaa. Tehdään töitä, jotta unelmamme toteutuvat. Ryhdytään toimeen innokkaasti, viisaasti ja rohkeasti.
<P>
Sillä tämä on meidän Eurooppamme. Uudenaikainen Eurooppa. Vahva Eurooppa.
<P>
(Parlamentti osoitti puhujalle suosiota seisaallaan.)
<SPEAKER ID="102" NAME="Joseph Daul" LANGUAGE="FR">
Arvoisa puhemies, EU:n toimielinten puheenjohtajat, arvoisa Jerzy Buzek, ryhmäni tukee täysin ohjelmaanne parlamentille ja tapaanne johtaa parlamenttia seuraavan viiden vuoden ajan.
<P>
Jos Euroopan parlamentilla on jokin rooli, tehtävä täytettävänä viiden ensi vuoden aikana, se on todellakin lähentää EU:ta ja sen kansalaisia. Kukapa sopisi paremmin tehtävään kuin mies, joka symboloi jälleenyhdistynyttä Eurooppaa, sellainen mies kuin te, Jerzy Buzek.
<P>
Siksi totean olevani ylpeä siitä, että minun ryhmäni Euroopan kansanpuolue taivutteli tämän parlamentin suuren enemmistön luottamaan teihin.
<P>
Nykyisessä yhdistyneessä Euroopassa ei ole kyse suvaitsemattomuudesta tai syrjäytymisestä vaan avoimuudesta ja kunnioituksesta toisten mielipiteitä ja alkuperää kohtaan. Olen vakuuttunut siitä, että ajatus elämisestä yhdessä eurooppalaisina tuo meidät kaikki tähän parlamenttiin. Haluaisin, että Euroopan parlamentti saa teidän johdollanne kansalaiset jakamaan nämä arvot.
<P>
Tuen myös päättäväisyyttä, jonka ilmaisitte, arvoisa puhemies, nousta vastaamaan haasteeseen ja toivon, että ponnistelemme erityisesti nuorten hyväksi. Ryhmäni ei epäröi auttaa teitä.
<P>
Arvoisa puhemies, kuten sanoitte, tämä parlamentti on saanut valtaa ja lisännyt auktoriteettia viime vuosina. Lissabonin sopimuksen mahdollinen voimaan tuleminen vahvistaa huomattavasti tätä suuntausta. Se on yksi syy siihen, miksi PPE-ryhmä kehottaa soveltamaan sitä mahdollisimman pian. Meidän on tietysti valmistauduttava siihen teknisesti, niin että voimme työskennellä tehokkaasti neuvoston kanssa ja tiiviissä yhteistyössä komission kanssa, mutta meidän on ennen kaikkea valmistauduttava siihen poliittisesti. Tärkein tavoitteemme on selvä: varmistaa, että Euroopan parlamentti on paremmassa yhteisymmärryksessä niiden 500 miljoonan kansalaisen kanssa, joita se edustaa.
<P>
Tehdäkseen niin sen on jatkettava erityisesti työmenetelmiensä uudistamista, esimerkiksi keskustelujemme organisointia - viittasittekin siihen. Tässä suhteessa tuen ehdotustanne, joka koskee eloisia, ajankohtaisia keskusteluja komission puheenjohtajan kanssa.
<P>
Hyvät parlamentin jäsenet, Euroopan unionin toimintaa on vaikea selittää eurooppalaisille. Aivan toisin kuin perinteisessä "oppositio/enemmistö" -mallissa, johon olemme tottuneet omissa jäsenvaltioissamme, toimimme täällä, korostan sitä, pyrkien konsensukseen, joka ylittää poliittisten perheiden erityiset vakaumukset.
<P>
Se on mielestäni nykyaikaista poliittista toimintaa. Olen vakuuttunut siitä, että kansalaiset voivat hyväksyä tämän lähestymistavan mutta yhdellä ehdolla: että me näemme sen vaivan, että selitämme heille entistä paremmin EU:ssa käsiteltävänä olevat kysymykset. Siinä on tehtävä, johon kannustan teitä, arvoisa puhemies, ja johon saatte ryhmäni täyden tuen.
<SPEAKER ID="103" NAME="Martin Schulz">
S&D-ryhmän puolesta. - (DE) Arvoisa puhemies, vahvistan Joseph Daulin kommentit. Puhemies Buzek, ryhmäni voi myös vahvistaa monet, ellei kaikki, kohdat ohjelmassa jonka esittelitte. Se pätee esitelmänne sisältöön, ehdottamiinne menettelyjä koskeviin ajantasaistamisiin ja tämän parlamentin keskustelujen vilkastuttamiseen. Tämän parlamentin suuri enemmistö on samaa mieltä kanssanne pitämänne puheen sisällöstä.
<P>
En ole täysin samaa mieltä Joseph Daulin kanssa siitä, että olette laatinut ohjelman seuraavaksi viideksi vuodeksi. Lähdetään liikkeelle seuraavan kahden ja puolen vuoden pohjalta, koska sekin on pitkä aika.
<P>
Uskon kuitenkin, puhemies Buzek, että aloitatte tehtävänne Euroopan unionille vaikeana aikana. Aloitatte tehtävänne myös vaikeana aikana Euroopan parlamentille. Ensimmäistä kertaa pitkään aikaan, tämän parlamentin EU-myönteisyys ei ole kiistatonta. Päinvastoin Euroopan parlamentti on ensimmäistä kertaa näyttämö - kehitys alkoi viime vaalikaudella ja on vahvistunut viime vaaleissa - jossa toimii voimia, jotka ovat saaneet osakseen huomiota ja vaikutusvaltaa ja joiden tavoitteena on juuri päinvastainen kuin se, mitä te sanoitte puheessanne. Niiden jäsenten määrä tässä parlamentissa, jotka haluavat lopettaa Euroopan integraation, niiden jäsenten määrä, jotka haluavat kääntää kehityksen, ja niiden jäsenten määrä, jotka haluavat uudelleenkansallistamista, on noussut dramaattisesti.
<P>
Edellisellä vaalikaudella koimme prosessin, jossa yritettiin saada kolme toimielinten puheenjohtajaa allekirjoittamaan perusoikeuskirja En olisi voinut uskoa sellaisia näkyjä tulevan eteen monikansallisessa, demokraattisessa parlamentissa, mutta me kaikki näimme mitä tapahtui. Niiden jäsenten määrä, joilla on senkaltaisia mielipiteitä, on lisääntynyt.
<P>
Siksi sanoisin, että olette oikeassa. Ponnistelut yhdentymisprosessin jatkamiseksi ja syventämiseksi, ponnistelu Lissabonin sopimuksen hyväksi - sopimus on välttämätön EU:n laajentumiselle - ja myös ponnistelu EU:n laajentamiseksi syvemmän integraation perusteella, edustavat oikeaa lähestymistapaa. Olen tyytyväinen siihen, että tämän parlamentin puhemies - erityisesti puhemies, joka tulee EU:hun viimeisimmässä laajentumisessa liittyneestä valtiosta, puhemies, joka oman valtionsa pääministerinä käynnisti liittymisneuvottelut - sanoo virkakautensa keskeisen viestin olevan: haluamme lisää EU:ta. Haluamme yhdentyneen Euroopan, haluamme syvemmän EU:n ja haluamme laajentuneen EU:n osana syventämisprosessia, jotta voimme saavuttaa yhden asian, ja se oli keskeinen lause puheessanne: solidaarisuuden, joka on johtanut vapauteen.
<P>
Tämä solidaarisuus meillä on nyt sisäisesti, niin että vapaus voidaan saavuttaa yhdessä sosiaalisen oikeudenmukaisuuden kanssa. Siitä syystä sosialistit ja sosiaalidemokraatit yhtyvät täysin puheeseenne, puhemies Buzek. Se muodostaa ideologisen ja henkisen perustan ponnisteluille, joihin meidän on osallistuttava tällä vaalikaudella.
<P>
Kun minut oli juuri valittu parlamentin jäseneksi, minulla oli etuoikeus kuulla puhe, jonka Ranskan presidentti François Mitterand piti täällä neuvoston puheenjohtajana. En ole koskaan unohtanut yhtä lausetta tuosta puheesta: "Loppujen lopuksi nationalismi merkitsee aina sotaa." Se tarkoittaa sitä, että loppujen lopuksi nationalismin vastakohta nationalismin voittaminen, eurooppalainen ihanne, merkitsee rauhaa. Sen me pyrimme saavuttamaan yhdessä teidän kanssanne, puhemies Buzek.
<P>
(Suosionosoituksia)
<SPEAKER ID="104" NAME="Guy Verhofstadt" LANGUAGE="NL">
Arvoisa puhemies, aluksi kiitän teitä Euroopan liberaalidemokraattien ryhmän puolesta avauspuheestanne. Ryhmämme voi samastua täysin ilmoittamaanne ohjelmaan. Kuten kerroin teille, arvoisa puhemies, kannatan valintaanne parlamentin puhemieheksi enkä vain siksi, että se symboloi Euroopan unionin laajentumista, vaan myös siksi - ja haluaisin korostaa tätä - että osallistuitte Solidaarisuusliikkeen toimintaan. Loppujen lopuksi Solidaarisuusliike voi muistella kolmea suurta saavutusta. Se antoi Puolan kansalle vaalit, se levitti demokratiaa koko entiseen itäblokkiin ja se jopa muutti Euroopan kasvot perustavanlaatuisesti yhdistäen jaetun Euroopan. Kuten puheestanne kävi ilmi, arvoisa puhemies, se antaa teille täydellisen kokemuksen myös kolmen Euroopan parlamentin tavoitteen toteuttamiseksi lähivuosina. Nuo tavoitteet ovat: antaa eurooppalaisille enemmän sananvaltaa, tehdä Euroopan unionista entistä demokraattisempi ja myös tällä tavoin edistää Euroopan yhdentymistä.
<P>
Hyvät parlamentin jäsenet, minusta olisi hyvä korostaa puhemies Buzekin avauspuheen lisäksi sitä, että Eurobarometrin mukaan Euroopan parlamentti on Euroopan unionin toimielimistä se, johon kansalaiset eniten luottavat. Siitä tulee meille vaikea tehtävä, koska se tarkoittaa, että emme voi pettää luottamusta ja että meidän on annettava kansan äänelle enemmän vaikutusvaltaa EU:n päätöksenteossa. Samaan aikaan - teidän puheenne perusteella, arvoisa puhemies - katson meillä olevan kaksinkertaisen haasteen. Ensinnäkin meidän on sovellettava Lissabonin sopimusta ja pantava se täytäntöön mahdollisimman nopeasti. Tässä suhteessa - kuten olette ehdottanut - meidän on aloitettava neuvottelut neuvoston puheenjohtajan kanssa mahdollisimman pian, jotta voimme sopia monista muutoksista.
<P>
Toiseksi, arvoisa puhemies - ja tämä on haasteen toinen puoli - katson, että Euroopan parlamentin on käytettävä kaikkia hallussaan olevia keinoja valtansa lisäämiseksi. Olemme tehneet niin menettelyssä komission puheenjohtajan valitsemiseksi, mutta meidän on tehtävä samoin myös muiden asioiden kaikissa mahdollisissa kohdissa. Mielestäni tärkein kohta tässä yhteydessä on tarve sopia uudesta talousarviosta Euroopalle ja Euroopan unionille lähivuosina. Pidän erinomaisena mahdollisuutena Euroopan parlamentille sitä, että se vaatii tulevaisuudessa talousarvion perustuvan Euroopan unionin omiin varoihin, koska tämä parlamentti ei ole todellinen parlamentti ellei sillä ole täydellistä valtaa omiin varoihinsa, jotka se voi itse kerätä tulevaisuudessa.
<P>
(Suosionosoituksia)
<P>
Siinä on teille tärkeä tehtävä, arvoisa puhemies: liittää koko parlamentti tähän taisteluun. Te voitte luottaa oman ryhmänne täyteen tukeen, koska me kaikki tiedämme erityisesti nyt talous- ja rahoituskriisin aikana, että nationalismi tai protektionismi ei helpota meidän vaikeuksiamme eikä varmista tulevaisuuttamme; vain jatkuva Euroopan yhdentyminen on ratkaisu Euroopan kansoille, Euroopan kansalaisille.
<P>
Joka tapauksessa toivotan teille menestystä, arvoisa puhemies.
<P>
(Suosionosoituksia)
<SPEAKER ID="105" NAME="Rebecca Harms">
Verts/ALE-ryhmän puolesta. - (DE) Arvoisa puhemies, minun ei tarvitse käydä läpi paljoakaan siitä, mitä edellinen puhuja sanoi. Ryhmälleni oli selvää, että me tuemme teidän ehdokkuuttanne, koska meistä oli korkea aika, että joku Euroopan parlamentin merkittävistä henkilöistä, joka myös tulee uusista jäsenvaltioista, ryhtyy johtamaan tätä parlamenttia.
<P>
Tulevaisuudessa haluaisimme nähdä tämän parlamentin puhemiehen valintaperusteena käytettävän sellaisia tekijöitä kuin teidän erityistaitonne ja kykynne, jotka on usein tunnustettu. Haluaisimme nähdä myös suurten ryhmien kansallisten valtuuskuntien valtaa käytettävän hieman vähemmän, kuin siinä lähestymistavassa, jota kaltaisenne henkilöt noudattavat.
<P>
Odotamme teidän korjaavan suurimpia säröjä, jotka ovat edelleen olemassa idän ja lännen välillä ja joita kuvailin muutama viikko sitten. Kesäloman jälkeen ja tarkkailtuani poliittista kehitystä haluaisin vain sanoa, että teillä tulee todennäköisesti olemaan erittäin vaikea tehtävä. Olen saanut sen vaikutelman, että maailmanlaajuinen rahoituskriisi ja siitä seurannut talouskriisi eivät ole tehneet idän ja lännen lähentämistä koskevasta tehtävästä EU:ssa yhtään helpompaa. Päinvastoin haasteet ovat kasvaneet, koska epätasapainot ovat huomattava ongelma.
<P>
Haluaisin myös ottaa hieman kriittisemmän lähestymistavan ja muistuttaa parlamenttia siitä, että tänään on kulunut vuosi Lehman Brothers -yrityksen romahtamisesta. Lähetämme suuren valtuuskunnan G20-huippukokoukseen, jossa keskustellaan siitä, miten rahoituskriisistä selvitään. Euroopan parlamentti ei kuitenkaan ole onnistunut keskustelemaan aihetta koskevista päätöslauselmista eikä ole antanut neuvottelijoillemme yhtenäistä työskentelyperustaa. Pidän sitä pikemminkin heikkouden kuin vahvuuden ilmauksena.
<P>
Epäilen, että asian taustalla on se, ettemme vieläkään pysty sopimaan analyysista miten oikeastaan jouduimme tähän sotkuun. Katson, ettei tämä suuri kriisi ole vain muutaman hullun pankkiirin aiheuttama vaan että itse asiassa se johtuu uusliberalistisesta uskosta sääntelemättömien rahoitusmarkkinoiden etuihin. Usko oli vallalla Yhdysvalloissa mutta on edelleen levinnyt laajalle myös Euroopassa. Euroopan unionin politiikassa olemme kaukana yksimielisyydestä analyysin tekemisessä, emmekä onnistu myöskään sopimaan siitä miten pääsemme ulos kriisistä.
<P>
Katson myös, arvoisa puhemies, että kaikki mitä sanoitte toisesta meitä kohtaavasta suuresta haasteesta kansainvälisellä neuvottelukierroksella, tarkoitan ilmastonmuutoksen haastetta, pitää paikkansa. Toivon, että me eurooppalaiset voimme ottaa Kööpenhaminassa tiukemman kannan kuin nyt. Olen saanut sen vaikutelman, että eurooppalaiset ovat edelleen kaukana tarvittavasta johtajan roolista ilmastopolitiikan alalla.
<P>
Siihen on monta syytä, mutta yksi syy palaa mieleeni yhä uudestaan. Emme luota edelleenkään tarpeeksi sellaisiin suunnitelmiin kuin "Green New Deal", jonka Ban Ki-moon tai Achim Steiner ovat esittäneet YK:ssa. Emme pääse sopimukseen myöskään siitä, että meidän olisi aloitettava vanhan teollisuusyhteiskunnan muuttaminen, että meidän olisi ajateltava pidemmälle kuin yksi päivä eteenpäin ja että ympäristöystävälliset tekniikat, tehokkaat tekniikat ja monet muut toimet edustavat tulevaisuutta Euroopan lisäksi muualla maailmassa.
<P>
Arvoisa puhemies, voin vain todeta, että kohtaamme suuria haasteita. Jos aiotte esittää uudenaikaisia, kestäviä ajatuksia, ryhmämme on varmasti teidän tukenanne. On valitettavaa, ettemme näe todellista muutosta Euroopan komission kokoonpanossa, koska alkaa olla selvää, että eilispäivän suunnitelmien tärkein laatija José Manuel Barroso jatkaa komission puheenjohtajana seuraavan vaalikauden.
<P>
Arvoisa puhemies, toivotamme teille onnea! Odotamme ryhmäni kanssa jännittäviä ja toivottavasti tuottoisia keskusteluja.
<P>
(Suosionosoituksia)
<SPEAKER ID="106" NAME="Michał Kamiński" LANGUAGE="PL">
Arvoisa puhemies, oli todellinen ilo kuulla tänään teidän puheenne ja ohjelmanne toimintamme seuraavaa kahta ja puolta vuotta varten. Paljon kiitoksia puheestanne. Se todistaa teidän kunnioituksestanne meitä Euroopan parlamentin jäseniä kohtaan, kunnioituksesta, joka ei riipu siitä, mistä poliittisesta ryhmästä tai maasta me tulemme tai mitä näkemyksiä me edustamme. Puhe oli innoittava, koska luulen, että parlamenttimme tarvitsee todellakin sellaista johtajuutta, jonka te esittelitte näkemyksessänne tänään. Emme ole kaikesta samaa mieltä, eikä ole salaisuus, että välillämme on mielipide-eroja, mutta haluaisin aloittaa siitä vastaten jossain mielessä ääniin, joita olen kuullut tässä parlamentissa tänään.
<P>
Ei ole huono asia, että Euroopan parlamentti on keskustelufoorumi ja että parlamentti on kohtauspaikka ihmisille, joilla voi olla erilaisia mielipiteitä eri aiheista, mukaan luettuna erilaiset näkemykset EU:n tulevaisuudesta. Ongelmana on se, että meidän olisi pyrittävä hyvässä uskossa vertaamaan mielipiteitämme toisten mielipiteisiin - siten löytyy aina tilaa kompromissille. Jos oletamme - ja minä oletan - että kaikilla tässä parlamentissa on hyvät aikeet ja että he ajattelevat mantereemme parasta, niin me pystymme aina ratkaisemaan erimielisyytemme ja olemme aina avoimia keskustelulle. Siihen tarvitaan hyvää tahtoa.
<P>
Tietysti, arvoisa puhemies, Euroopan konservatiivit ja reformistit, meidän ryhmämme, joka on ylpeä siitä, että se tuo parlamenttiin uuden ulottuvuuden EU:ta koskevaan poliittiseen ajatteluun, haluaa olla meidät valinneiden kansalaisten kuuluva ääni. Emme kiellä yhdenkään täällä istuvan parlamentin jäsenen demokraattista mandaattia. Me todellakin kunnioitamme syvästi kyseistä mandaattia ja edustamme täällä äänestäjiämme. Kun äänestäjämme valitsevat puolueita, jotka kuuluvat ECR-ryhmään, he tietävät minkä puolesta he äänestävät.
<P>
Arvoisa puhemies, teidän valintanne oli historiallinen hetki. Siksi voinkin muistuttaa parlamentin jäseniä ja todeta, että täällä parlamentissa on tänään ryhmä nuoria puolalaisia, jotka eri poliittiset ryhmät ovat kutsuneet. Kyseiset puolalaiset ovat syntyneet 4. kesäkuuta, päivänä, jolloin maassamme järjestettiin ensimmäiset osittain vapaat vaalit. Kokous 4. kesäkuuta syntyneiden ihmisten kanssa ei ehkä saa meitä tuntemaan itseämme enää nuoriksi, kun näemme, että he ovat nyt aikuisia. Haluan kuitenkin sanoa, että kun puhuin tänään heidän kanssaan ja tajusin heidän nousseen bussiin Rzeszówissa, Kaakkois-Puolassa sijaitsevassa kaupungissa, ja tulleen parlamenttiinsa tänne Strasbourgiin ilman pysähdyksiä rajoilla, ajattelin, ettei kukaan meistä, jotka muistavat kesäkuun 4.päivän, voinut kuvitella niin myönteisiä tapahtumia. Nyt nuoret puolalaiset, nuoret tšekit, virolaiset ja liettualaiset tulevat tänne parlamenttiinsa.
<P>
Arvoisa puhemies, olen varma siitä, että säilytätte tämän parlamentin demokraattisena instituutiona, paikkana, jossa aitoa keskustelua käyvät ihmiset, jotka aidosti haluavat auttaa Euroopan unionin kansalaisia. Nyt kun muistamme, että tekin, arvoisa puhemies, tulette kotimaastani, joka on kärsinyt niin paljon totalitarismin kynsissä, tiedämme yhden asian - ja se on totisesti parasta EU:ssa - Euroopan unioni on taannut Euroopan kansoille 60 vuotta ilman sotaa. Se on suurin saavutus tältä organisaatiolta, jota me, ECR-ryhmä, haluamme uudistaa, kuten nimemme kertoo, mutta se on organisaatio johon me uskomme. Me uskomme parempaan EU:hun, ja sellaista, parempaa EU:ta, joka on lähempänä kansalaisiaan, me palvelemme tällä vaalikaudella.
<P>
(Suosionosoituksia)
<SPEAKER ID="107" NAME="Eva-Britt Svensson">
GUE/NGL-ryhmän puolesta. - (SV) Arvoisa puhemies, onnittelen teitä vielä kerran valintanne johdosta.
<P>
Avoimuus, demokratia ja moniarvoisuus ovat kunnioitettavia sanoja EU:lle ja Euroopan parlamentille mutta niitä ei pidä koskaan muuttaa pelkäksi symboliseksi politiikaksi. Valitettavasti kyseisistä termeistä tulee joskus pelkkiä hienoja sanoja. Todellisuudessa sopimuksia tehdään suljettujen ovien takana. Siksi tarvitsemme parlamentissa erilaista työmenetelmää, sellaista, jossa työmme ja päätöksemme tuodaan julki aidossa todellisen demokratian hengessä. Tarvitsemme avointa työmenetelmää, joka soveltuu Euroopan parlamentin kaikille poliittisille ryhmille ja kaikille jäsenille. Jos jotkut Euroopan parlamentin jäsenet eivät tunne itseään osalliseksi työssä ja tietoiseksi siitä, miten voimme odottaa kansalaisten tuntevan osallisuutta ja luottavan työhömme ja äänestävän vaaleissa? Otetaan vain käyttöön uutta tekniikkaa - tarvitsemme sitä tiedonvälitykseen - mutta emme saa unohtaa osallistumisen tärkeimpiä tekijöitä. Ne ovat demokratia ja avoimuus.
<P>
Olemme rahoituskriisissä ja ympäristökriisissä ja ilmastokriisissä. Mainitsen vielä senkin, että meillä on kauppasopimuksia, jotka joskus pahentavat ongelmia maailman elintarviketoimitusten ja köyhyyden osalta.
<P>
Vasemmiston näkemys on se, että ratkaisu kriiseihin on se, ettei jatketa samaa politiikkaa, joka on joskus ollut osatekijänä niiden syntymiseen. Eurooppalaiset tarvitsevat erilaista politiikkaa. He ansaitsevat erilaisen politiikan - politiikan, joka asettaa etusijalle kansalaisten tarpeet eikä, niin kuin nyt tapahtuu, markkinoiden tarpeet. Yksi tapa politiikan ohjaamiseksi oikeaan suuntaan on lopettaa julkisten palvelujen yksityistäminen ja sääntelyn purkaminen. Markkinat eivät ole tosiasiassa onnistuneet esimerkiksi tyydyttämään kansalaisten tarvetta työhön ja sosiaalisiin oikeuksiin. Meidän on kärsittävä sen seuraukset.
<P>
Puhumme demokratiasta. Demokratia vaatii myös sitä, ettei omia kansalaisoikeuksiamme ja vapauksiamme koskaan loukata. Meillä on tällä hetkellä monta ehdotusta kansalaisten valvonnan lisäämiseksi. Ilmaisunvapautta on sovellettava myös internetissä.
<P>
Siten EU ja sen kansalaiset tarvitsevat erilaista politiikkaa oikeudenmukaisempaa ja solidaarisempaa yhteiskuntaa varten. Me Vihreät / Euroopan vapaa allianssi -ryhmässä olemme valmiita ja kannamme ilomielin vastuumme ja teemme oman osuutemme siinä, että saadaan aikaan entistä oikeudenmukaisempi EU, jossa on enemmän solidaarisuutta, sekä oikeudenmukaisempi ja parempi maailma.
<SPEAKER ID="108" NAME="Francesco Enrico Speroni">
EFD-ryhmän puolesta. - (IT) Arvoisa puhemies, onnittelen teitä valintanne johdosta. Pidän puheestanne ja ohjelmastanne ja haluan keskittyä yhteen näkökohtaan, joka mielestäni on tärkein tai jonka pitäisi olla tärkein meille Euroopan parlamentin jäsenille, eli lainsäädäntötyöhön.
<P>
Vuoropuhelu suurvaltojen kanssa on tärkeää, operaatiot ovat tärkeitä, mutta parlamentin tärkein tehtävä - ainakin minun mielestäni - on säätää lakeja, antaa sääntöjä, koska meidät on valittu ennen muuta sitä tehtävää, sitä mandaattia varten. Yksi ongelmista on se, ettei meillä ole oikeutta lainsäädäntöaloitteisiin, koska perustajat ja heidän seuraajansa epäsivät sen meiltä. Äänestämme jatkuvasti päätöslauselmista ja allekirjoitamme kirjallisia lausumia, joita ei noudateta, koska komissio ei halua ottaa niitä huomioon.
<P>
José Manuel Barroso sanoi sen olevan aivan oikein, koska muuten, jos komissio hyväksyisi Euroopan parlamentilta lainsäädäntöehdotuksia kirjallisilla kannanotoilla ja päätöslauselmilla, se rikkoisi perussopimuksia, joissa sitä ei sallita. Haluan sanoa, että pidän kyseistä tulkintaa harhaanjohtavana: perussopimuksissa ei määrätä nimenomaisesti niin, eikä niissä sitä kielletä.
<P>
Minun on muistutettava, että kun Euroopan parlamentti pyytää jotain, kun parlamentti pyytää lainsäädäntöaloitetta, se tekee niin miljoonien EU:n kansalaisten puolesta, miljoonien EU:n kansalaisten enemmistön puolesta, koska kirjalliset kannanotot ja päätöslauselmat vaativat enemmistön tuen tullakseen hyväksytyiksi.
<P>
Olen siksi varma siitä, että te, arvoisa puhemies, teette kovasti työtä sen eteen, että komissio hyväksyy sen, että meidän Euroopan parlamentin jäsenten jättämistä ehdotuksista voi tulla EU:n lainsäädäntöä kuten kansalaiset, meidän äänestäjämme, haluavat. Se on vaikea tehtävä, mutta olen varma, että te teette kaikkenne sen toteuttamiseksi.
<SPEAKER ID="109" NAME="Bruno Gollnisch" AFFILIATION="NI">
(FR) Arvoisa puhemies, sitoutumattomana parlamentin jäsenenä puhun tietysti omasta puolestani mutta myös joidenkin kollegoideni puolesta, en PVV-puoluetta edustavien alankomaalaisten kollegoideni puolesta, vaan Front National -puoluetta, bulgarialaista Ataka-puoluetta, itävaltalaista FPÖ-puoluetta, brittiläistä National Party -puoluetta, unkarilaista Jobbik-puoluetta ja flaamilaista Vlaams Belang -puoluetta edustavien kollegoideni puolesta.
<P>
Haluan sanoa, arvoisa puhemies, etten epäröinyt hetkeäkään tekemienne ehdotusten vilpittömyyttä. Sallinette minun kuitenkin todeta, että epäilen niiden realistisuutta.
<P>
Käsittelitte aluksi talouskriisin ongelmaa. On tosiasia, että miljoonat eurooppalaiset katsovat, että globalisaation kieroutuneet vaikutukset uhkaavat heidän omaisuuttaan ja työpaikkojaan. Globalisaatio jättää heidät harvojen hyötyessä uhriksi epäoikeudenmukaiselle kilpailulle maista, joissa työntekijöitä käytetään kyynisesti hyväksi, sekä valtiottomien taloudellisten etujen armoille. Valitettavasti unioni ei ole suojellut eurooppalaisia tältä tilanteelta. Päinvastoin se on syössyt heidät siihen.
<P>
Toiseksi, vaatimattomasta asemastani mutta ilmaisten poliittisia voimia, joiden Schulz myönsi olevan uhka perinteisille organisaatioille - ja kiitän häntä siitä - pyydän parlamenttiamme ja teitä, arvoisa puhemies, olemaan vaatimattomampia ja asettamaan tiettyjä vapaaehtoisia rajoja vallallemme. Olen täysin vakuuttunut siitä, eurooppalaisena ja kristittynä, että monet arvoista, joita edistämme, ovat yleismaailmallisia arvoja. Sitäkin vakuuttuneempi olen siitä, ettei meidän tehtävänämme ole antaa maailmalle periaatteita ja lakeja, sillä sitä varten on olemassa järjestöjä kuten Yhdistyneet Kansakunnat ja Euroopassa itsessään on paljon tehtävää. Täällä, vastoin oikeutta elää, annamme eliminoida omia lapsiamme, edistämme moraalista ja poliittista, median ja oikeuslaitoksen diktatuuria, joka tunnetaan "poliittisena korrektiutena". Meidän ryhmämme kaltaisia poliittisia ryhmiä, jotka edustavat miljoonien syrjittyjen eurooppalaisten kärsimyksiä ja toiveita, syrjitään, jahdataan ja joskus jopa hajotetaan, kuten Vlaams Blok -puolue Belgiassa täydellisessä skandaalissa, joka ei herättänyt tässä parlamentissa yhtään protestia. Jos se olisi tapahtunut Afrikassa tai Latinalaisessa Amerikassa, olisimme epäilemättä kuulleet erilaisen version tapahtumista.
<P>
Meillä sitoutumattomilla parlamentin jäsenillä ei ole samoja oikeuksia kuin muilla - se on selvä - ja, kuten kerroimme teille eilen, meillä ei vieläkään ole yhtään edustajaa puheenjohtajakokouksessa.
<P>
Lopuksi muistutan, että äänestysmenetelmien takia miljoonilta eurooppalaisilta evätään mahdollisuus olla edustettuna omien valtioidensa lainsäädäntöelimissä, joiden pitäisi edustaa äänestäjäkuntaa koko sen moninaisuudessa.
<P>
Esitän vielä toiveen, että me muistamme työssämme kaiken aikaa sen, että Eurooppa on ihmiskunnan historiassa se alue, jossa keksittiin kansakuntien vapaus, jota ei voi löytää muualta, kyseisten kansakuntien tasa-arvo ja niiden toimivallan kunnioittaminen ja puuttumattomuusperiaate, joka tarkoittaa sitä, että jokainen vastaa omista asioistaan ja omasta alueestaan. Se on yksi eurooppalaisen sivilisaation anneista ihmiskunnan perintöön.
<SPEAKER ID="110" NAME="Cecilia Malmström" LANGUAGE="SV">
Arvoisa puhemies, tämä on minun ensimmäinen tilaisuuteni neuvoston puheenjohtajavaltion edustajana seistä tässä istuntosalissa, ja onnittelen puheenjohtajavaltio Ruotsin ja koko neuvoston ja myös omasta puolestani teitä sydämellisesti, arvoisa puhemies. Kaksikymmentä vuotta Berliinin muurin kaatumisen jälkeen on hienoa nähdä teidät asemassanne. Tiedän, että se on teille henkilökohtainen voitto. Se on voitto Euroopan parlamentille ja kaikille meille, jotka tuemme innokkaasti eurooppalaista yhteistyötä ja kaikkea mitä se edustaa.
<P>
Kiitän teitä myös näkemyksellisestä puheesta ja kunnianhimoisista suunnitelmista, joita teillä on tälle parlamentille. Olen vakuuttunut siitä, että Euroopan parlamentti on turvallisesti teidän käsissänne. Saatte johtajuuskautenne aikana toivottavasti aikaan konkreettisia päätöksiä mutta myös ihmeen johon viittasitte. Me neuvostossa odotamme innokkaasti yhteistyötä teidän ja Euroopan parlamentin kanssa. Monet parlamentin jäsenet ovat puhuneet monista haasteista, joita kohtaamme: ilmastonmuutos, talouskriisi, työpaikat, EU:n rooli maailmassa ja niin edelleen.
<P>
Teillä on täällä tärkeä lainsäädäntötehtävä kansalaisten edustamisessa mutta myös keskustelussa, jota täällä käydään. On erittäin tärkeää, että Euroopan parlamentti puolustaa aina eurooppalaisia arvoja. Jos Lissabonin sopimus tulee voimaan - ja todella toivon että niin tapahtuu - Euroopan parlamentin rooli kasvaa ja teillä on entistä suurempi vaikutus EU:n suunnitelmiin. Tiedän, että otatte Euroopan parlamentin ja sen roolin puolustamisen vakavasti, mutta olette toivottavasti myös välittäjä muiden toimielinten suuntaan ja vakava keskustelukumppani. Puheenjohtajavaltio toimii mielellään teidän keskustelukumppaninanne seuraavan kuuden vuoden ajan, ja toivotamme teille onnea työhönne.
<SPEAKER ID="111" NAME="Puhemies">
(PL) Haluan kertoa kaikille uusille Euroopan parlamentin jäsenille, että ministeri on entinen Euroopan parlamentin jäsen ja siten yksi meistä.
<SPEAKER ID="112" NAME="José Manuel Barroso">
komission puheenjohtaja. - (EN) Arvoisa puhemies, komission ja omasta puolestani onnittelen teitä vielä kerran vilpittömästi ja toivotan teille kaikkea hyvää virkakaudellenne. Teidän valintanne symboloi Euroopan jälleenyhdistymisen lisäksi Eurooppaa, joka arvostaa kovasti vapauden ja solidaarisuuden keskeisiä arvoja.
<P>
Henkilökohtaisesti ja institutionaalisesti haluan tehdä tiivistä yhteistyötä teidän ja Euroopan parlamentin kanssa. Euroopan parlamentti ja komissio ovat kaksi mainittavaa yhteisön toimielintä yhteisön asioiden keskiössä. Kansalaiset ovat valinneet teidät ja kaikki Euroopan parlamentin jäsenet suoraan, ja komissiolla on oikeus ja velvollisuus asettaa EU:n edut muiden etujen edelle. Uskon, että vastaamme erityisellä tavalla Eurooppa-hankkeesta noudattaen täysin perussopimuksia.
<P>
Siksi toistan, että olen halukas tekemään yhteistyötä eurooppalaisen parlamentaarisen demokratian edistämiseksi.
<P>
(Suosionosoituksia)
<SPEAKER ID="114" NAME="Sergio Paolo Francesco Silvestris" AFFILIATION="PPE">
(IT) Puhemies Buzek, nautin erittäin paljon puheestanne sekä erityisesti siitä osasta, joka käsitteli Euroopan parlamentin institutionaalista mutta myös sosiaalista roolia, jota kuvasitte EU:n demokraattisen järjestelmän ytimeksi.
<P>
Juhlimme tänään 27 jäsenvaltion Euroopan unionia. Eurooppa on yhdistynyt jälleen kerran, ja tapaamme täällä sen jälkeen, kun terrorin ideologiat olivat jakaneet mantereen ja rakentaneet muureja. Muurit eivät kestäneet, vaan demokratian ja vapauden tuulet mursivat ne.
<P>
Tänä vuonna juhlimme ensimmäisten Euroopan parlamentin suorien vaalien 30. vuosijuhlaa sekä 20. vuosijuhlaa Berliinin muurin kaatumisesta. Arvoisa puhemies, nyt voin muistella mielelläni sitä, että kun vanhempani äänestivät 30 vuotta sitten ensimmäistä kertaa ensimmäistä Euroopan parlamentin jäsentä Italiasta, teidän kotimaassanne ei ollut äänioikeutta.
<P>
Vuonna 1979, vain vuosi sen jälkeen kun Karol Wojtyla valittiin katolisen kirkon paaviksi, kun Italiassa ja muissa valtioissa järjestettiin ensimmäiset Euroopan parlamentin vaalit, te toimitte tuolloin puolilaittomassa Solidaarisuus-ammattiliitossa, joka taisteli demokratian ja vapauden puolesta kotimaassanne. Me menimme vaaliuurnille vahvistaaksemme samoja oikeuksia - demokratiaa ja vapautta - samalla kun te panitte elämänne alttiiksi ja elitte sorron alla.
<P>
Siksi olen ylpeä siitä, puhemies Buzek, että sain antaa vaatimattoman ja ei kovinkaan ratkaisevan panoksen teidän valintaanne, ja olen tyytyväinen siihen, että nyt parlamentissa erilaiset taustat kohtaavat ja jalostuvat samojen arvojen ja ihanteiden innoittamana: taustat, jotka tekevät tämän nuoren Euroopan suuresta historiasta voimakkaan.
<SPEAKER ID="115" NAME="Marek Siwiec" AFFILIATION="S&amp;D">
(PL) Arvoisa puhemies, onnittelen teitä valinnastanne ja hyvästä puheesta. Olisin halunnut teidän kiinnittävän puheessanne hieman enemmän huomiota Itä-Euroopan valtioihin. Ukrainassa pidetään pian erittäin vaikeat vaalit. Euroopan parlamentilla on erityinen vastuu osoittaa huolensa Ukrainan demokraattisista menettelyistä. Juuri Euroopan parlamentissa, Euroopan unionin johtavassa toimielimessä, alkoi tuki suurille muutoksille, jotka tapahtuivat viisi vuotta sitten.
<P>
Pyytäisin, että tämä asia, joka liittyy Ukrainan presidentinvaaleihin, käsitellään erityisellä ja epätavanomaisella tavalla siten, että käsittelyyn osallistuvat siihen tarkoitetut toimielimet ja valtuuskunnat, niin että Euroopan parlamentti tunnetaan vakavana instituutiona, joka on huolestunut Ukrainan demokraattisista menettelyistä.
<SPEAKER ID="116" NAME="Eva Lichtenberger" AFFILIATION="Verts/ALE">
(DE) Arvoisa puhemies, onnittelen teitä ja haluan sanoa teille erityisesti yhden asian. Parlamenttia mitataan tavasta, jolla se käyttää ja panee täytäntöön oikeuksiaan, ja siitä, ettei se vetäydy suurista poliittisista keskusteluista.
<P>
Olemme kaikki vastuussa yhteistyöstä teidän kanssanne sen varmistamiseksi, ettei Euroopan parlamenttia painosteta komission ehdotuksilla, jotka ovat puolivalmiita tai jotka edustavat tiettyjen edunvalvojien yksipuolisia etuja. Olemme vastuussa siitä, että puhumme selvästi tässä vaiheessa ja meidän on tehtävä niin. Meidän on ajateltava sitä, miten Lissabonin sopimus muuttaa tilannettamme. Toivon, että pystymme kaikkeen tähän.
<P>
Meidän on osoitettava selvästi - ja minun mielestäni tämä koskee myös kysymystä komission puheenjohtajana valinnasta - että käytämme oikeuksiamme ja meidän on lähetettävä komissiolle selvä viesti. Se tarkoittaa sitä, että José Manuel Barrosoa ei nyt valita suoraan.
<SPEAKER ID="117" NAME="Zoltán Balczó" AFFILIATION="NI">
(HU) Arvoisa puhemies Buzek, haluan puhua teille suoraan, vaikka istuttekin parlamentin jäsenen tuolillanne. Teidän valintanne tähän parlamenttiin on pidetty merkkinä siitä, että enää ei ole itäblokkia vaan yhdistynyt Eurooppa. Mainitsitte sen avauspuheessanne, kun puhuitte siitä, ettei enää ole vanhaa ja uutta Eurooppaa vaan vain meidän Eurooppamme.
<P>
Valitettavasti monet ihmiset eivät tunne samoin. Viittasitte puheessanne suureen pelkoon, jota esiintyi vuonna 2004 EU:hun liittyneissä valtioissa. Nyt tunnette kuitenkin pettymyksen, jota kyseisissä valtioissa tunnetaan. Syy siihen on se, että yhtäläisiä oikeuksia ei ole. Yhtäläiset oikeudet ovat keskeinen kysymys. Valtiosihteeri Lindblad mainitsi sen, että yhtäläiset oikeudet oli talousarvion perusperiaate. Jos asia todella on niin, miksei yhtäläisiä oikeuksia ole maataloustukien alalla. Unkari todisti, että se saa niitä institutionaalisine järjestelmineen, ja kuitenkin sitä syrjitään.
<P>
Arvoisa puhemies, olette kannustanut kaikkia käyttämään äidinkieltään. Olen tyytyväinen siihen, että voin unkarilaisena nauttia yhtäläisistä oikeuksista tässä parlamentissa mutta Slovakiassa minua rangaistaan äidinkieleni käytöstä. Arvoisa puhemies, olette ilmaisseet halunne toimia välittäjänä. Kiitämme teitä tästä tarjouksesta. Todellisia tuloksia saavutetaan kuitenkin vain, jos unkarilainen vähemmistö voi käyttää vapaasti äidinkieltään synnyinmaassaan. Toivotan teille menestystä tässäkin tehtävässä.
<SPEAKER ID="118" NAME="Zuzana Roithová" AFFILIATION="PPE">
(CS) Arvoisa puhemies, olen todella iloinen siitä, että te korkean moraalin omaavana kansalaisena ja kaiken lisäksi sleesialaisena otatte viestikapulan Hans-Gert Pötteringiltä ja että te hänen tapaansa korostatte yhdentyneen Euroopan unionin mahdollisuuksia sellaisten arvojen alalla kuten ihmisoikeudet ja kansojen välinen solidaarisuus. Tämä vaalikausi talouskriisin varjossa panee solidaarisuuden koetukselle. En pelkää sen puolesta täällä pidettävissä äänestyksissä, mutta tiedän, että yksittäiset kansalaiset ja aluepoliitikot tarkastelevat äänestyksiämme entistä tarkemmin iskulauseenaan "hyväntekeväisyys alkaa kotona". Vetoankin siksi teihin, arvoisa puhemies, kun raportoitte Euroopan parlamentin työstä, kiinnittämään entistä suurempaa huomiota eurooppalaisten asemaan parannuksiin maailmanlaajuisesti.
<SPEAKER ID="119" NAME="Charles Tannock" AFFILIATION="ECR">
(EN) Arvoisa puhemies, olen aina ihaillut José Manuel Barrosoa komission puheenjohtajana, sillä hän kannattaa atlanttista vapaakauppaa, jota puolueeni tukee voimakkaasti ja pitää arvokkaana. Olen myös Portugalin uskollinen ystävä, joten tuen mielelläni José Manuelia.
<P>
Olen kuitenkin huolestunut siitä, mitä luin eilen Daily Telegraph -sanomalehdestä, että hän on sopinut ALDE-ryhmän kanssa uuden ja tungettelevan ihmisoikeuksista vastaavan komission jäsenen nimittämisestä komissioonsa hoitamaan ulkoisia ja sisäisiä ihmisoikeusasioita. Se on vastoin keskustaoikeiston johdolla tehtyä Euroopan parlamentin päätöstä luopua uudesta yhdistetystä ihmisoikeuskomiteasta ja menee päällekkäin Euroopan neuvoston ja sen ihmisoikeuskomissaarin työn kanssa. Voisiko puheenjohtaja Barroso selittää täällä politiikkansa ja aikeensa?
<SPEAKER ID="120" NAME="Puhemies">
(PL) Katson, että tämä kysymys on esitettävä myöhemmin tänään, eli sitten kun keskustelemme Barroson lausumasta, eikä nyt.
<SPEAKER ID="121" NAME="Csaba Sógor" AFFILIATION="PPE">
(HU) Arvoisa puhemies Buzek, puhuitte Slovakian ja Unkarin välisestä kiistasta. Se ei ole Slovakian ja Unkarin välinen kiista. Se on itse asiassa Slovakian ja Euroopan unionin välinen kiista, koska se koskee valtiota, joka rikkoo eurooppalaisia perusarvoja. Tehtävänne on auttaa tekemään sopimus, ei Slovakian ja Unkarin välillä, vaan Euroopan parlamentin ja Slovakian välillä, koska Slovakia on rikkonut asiakirjoja ja sopimuksia, jotka se on allekirjoittanut ja ratifioinut.
<P>
Toiseksi tulee Sleesian kysymys. Olen tyytyväinen siihen, että mainitsitte sen. Euroopan unionissa on monia senkaltaisia alueita, jotka ovat kuuluneet eri valtioihin viime vuosisadalla. Meidät unkarilaiset jaettiin ensimmäisen maailmansodan jälkeen kymmeneen valtioon, joista seitsemän on nyt EU:n jäsenvaltioita. Olemme kiitollisia siitä, että voimme nyt olla yhdessä tarvitsematta tarttua aseisiin ja muuttaa rajoja. Viime vuosisadalla Ala-Karpaattien alueella puhuttiin viittä virallista kieltä. Miksikö mainitsen tämän? Se johtuu siitä, että myös kotimaassani, jossa asun Székelyn alueella, Transylvaniassa, nykyinen Romanian hallitus häpeää edelleen meidän äidinkieltämme ja symboleitamme.
<P>
Euroopan ihmisoikeusongelmat eivät kuitenkaan rajoitu vain itäblokkiin; ne koskevat myös länttä. Siksi me vaadimme, että EU:lla olisi vähemmistöistä vastaavan komission jäsenen lisäksi myös vähemmistöpuitelaki, joka on sitova kaikissa EU:n jäsenvaltioissa.
<SPEAKER ID="122" NAME="Diane Dodds" AFFILIATION="NI">
(EN) Arvoisa puhemies, kiitos puheestanne. Uskon kuitenkin, että tiemme eroavat melkoisesti. Seison edessänne henkilönä, joka uskoo yhteistyötä tekevien kansakuntien Eurooppaan eikä Lissabonin sopimuksen liittovaltiolinjaukseen.
<P>
Irlantilaisia pyydetään 2. lokakuuta - toista kertaa - äänestämään Lissabonin sopimuksen puolesta. Sopimus on kyhätty kokoon kiertämään se tosiasia, että ihmiset torjuvat Euroopan perustulain. Kiitän irlantilaisia äänestäjiä järkevyydestä ensimmäisessä kansanäänestyksessä, järkevyydestä, jota uskon heillä olevan jälleen kerran toisessa kansanäänestyksessä. Kehotan heitä pysymään lujana päätöksessään hylätä perussopimus. Jälkeenpäin annetut lupaukset ja uhkaukset eivät ole muuttaneet mitään perussopimuksen perusasioista. Se on edelleen väärä tie Euroopalle ja Euroopan kansakunnille.
<P>
Uskon kuitenkin, että myös minun kansalleni, briteille, pitäisi antaa valinnanmahdollisuus. Työväenpuolue lupasi heille kansanäänestyksen, ja työväenpuolueen pitäisi täyttää lupauksensa. Jos ei, niin heidän mahdollisen seuraajansa konservatiivien pitäisi tehdä niin.
<SPEAKER ID="123" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, unkarilaisena ja Puolan ystävänä sekä itäeurooppalaisena ja uuden jäsenvaltion kansalaisena olen erittäin tyytyväinen teidän työhönne puhemiehenä, koska sillä voidaan edistää 12 uuden jäsenvaltion vapautumista. Tähän saakka olemme olleet vain tasa-arvoisia, mutta haluaisimme olla vieläkin tasa-arvoisempia.
<P>
Olette antaneet historiallisen lupauksen, arvoisa puhemies, koska olette valmis käsittelemään niinkin arkaa aihetta kuin Sleesia, jota ei ole aiemmin käsitelty. Toisin sanoen omaksutte välittäjän roolin kansallisten vähemmistöjen asiassa. Vähemmistöt muodostavat 15 prosenttia EU:n väestöstä, ja siitä 6,5 prosenttia on maahanmuuttajavähemmistöjä pääasiassa Länsi-Euroopassa ja 8,5 prosenttia on historiallisia vähemmistöjä.
<P>
Se, että haluatte toimia välittäjänä Unkarin ja Slovakian konfliktissa ja slovakkienemmistön ja unkarilaisvähemmistön välillä, on historiallinen teko. Toivon, että myös komissio seuraa tätä esimerkkiä. Emme voi lakaista vähemmistöasioita EU:ssa maton alle. Kiitos huomiostanne, ja toivotan teille menestystä.
<SPEAKER ID="124" NAME="Antonello Antinoro" AFFILIATION="PPE">
(IT) Arvoisa puhemies, hyvät parlamentin jäsenet, haluan kertoa teille, puhemies Buzek, miten ylpeä olen siitä, että voin toimia niinkin tärkeässä toimielimessä kuin Euroopan parlamentti, jonka puhemiehenä te toimitte. Uhraukset, jotka te teitte kotimaassanne 20 vuotta sitten ja jotka mahdollistavat nyt 12 aiemmin mainitun valtion olevan edustettuna tässä parlamentissa, tekevät Euroopasta vahvemman.
<P>
Haluaisin kuitenkin ilmaista huoleni ohjelmasta, jonka esittelitte puheessanne ja jonka pitäisi vahvistaa Euroopan parlamenttia, ja toivon että niin tapahtuu. Toivon, että ilmoittamanne asiat toteutuvat.
<P>
Toivon, että Euroopan komission seuraava puheenjohtaja, joka varmastikin on José Manuel Barroso, kuuntelee teitä käyttämienne päättäväisten sanojen takia, jotta varmistetaan se, että Euroopan parlamentti täyttää niiden yli 550 miljoonan EU:n kansalaisen tarpeet, jotka äänestivät meitä, jotka valitsivat meidät ja jotka haluavat ja vaativat, että parlamentti ja jokainen meistä antaa vastaukset, joita EU on varmastikin yrittänyt antaa kuitenkaan onnistumatta siinä täysin.
<P>
Teidän työnne tältä osalta toivon ja olen vakuuttunut siitä, että teidän avullanne me onnistumme saavuttamaan varmuuden, johon te itse viittasitte.
<SPEAKER ID="125" NAME="Miloslav Ransdorf" AFFILIATION="GUE/NGL">
(CS) John Stuart Mill sanoi, että parlamentin pitäisi olla kansallisen elämän peili. Se ei ole huono saavutus, ja mielestäni se on tärkeää tulevalle vaalikaudellemme erityisesti, koska EU on liian tärkeä asia uskottavaksi vain niin kutsuttujen poliittisten eliittien päätöksenteolle.
<SPEAKER ID="126" NAME="Michael Theurer" AFFILIATION="ALDE">
(DE) Arvoisa puhemies, lämpimät onnittelut puheestanne. Prosessi Euroopan jaon lopettamiseksi oli seurausta toisaalta Keski- ja Itä-Euroopan valtioiden vapaudenkaipuusta ja toisaalta tietysti EU:n houkuttelevuudesta talousmallina.
<P>
Mielestäni emme luota riittävästi tulevaisuuteen. Jos me emme onnistu siinä Euroopassa, niin kuka sitten? Meidän pitäisi ilmaista selvemmin, että voimme tehdä luottavaisina työtä ongelmiemme ratkaisemiseksi. Meillä on paljon potentiaalia, ja kaikkialla maailmassa on vielä kasvun mahdollisuuksia. Niin kauan kuin maailmassa on ihmisiä, jotka tarvitsevat tavaroita ja palveluita, kasvulle on mahdollisuuksia. Voimme varmistaa, että EU saa osansa kakusta, ja kaikki osalliset hyötyvät.
<P>
Kannustan meitä kaikkia luottamaan enemmän EU:hun menestyksekkäänä mallina, ja pyytäisin teitä välittämään ajatuksen puheissanne.
<SPEAKER ID="127" NAME="Krisztina Morvai" AFFILIATION="NI">
(HU) Unkarissa muisteltiin vuoden 1956 vallankumousta ja vapaustaistelua 23. lokakuuta 2006. Tuona päivänä lukuisat poliisit hyökkäsivät hallituksen organisoimana rauhanomaisten mielenosoittajien, jalankulkijoiden ja jopa monien ulkomaalaisten matkailijoiden kimppuun ravintoloissa, kun nämä ruokailivat kaikessa rauhassa.
<P>
Maassa vallitsi täysi terrori. Sadat ihmiset loukkaantuivat vakavasti, mukaan luettuna 14 ihmistä, joita ammuttiin silmiin ja joista monet menettivät näkönsä. Satoja ihmisiä vietiin vankilaan ja heitä vastaan nostettiin lavastettuja syytteistä. Se päättyi vasta äskettäin, kun käytännössä kaikki päästettiin vapaaksi.
<P>
Pääministeri ylisti poliisin erinomaista toimintaa. Arvoisa puhemies, meillä on Euroopan parlamentissa kansalaisvapauksien sekä oikeus- ja sisäasioiden valiokunnan varapuheenjohtaja Kinga Göncz, joka oli ampumiskäskyn antaneen hallituksen jäsen. Haluaisin kuulla teidän näkemyksenne asiasta, arvoisa puhemies. Pyytäisin teitä Unkarin puolesta myös olemaan uskollinen solidaarisuuden hengelle, taistelemaan ihmisoikeuksien puolesta Euroopan unionissa ja taistelemaan sen ihmisoikeuskriisin lopettamiseksi, joka on jatkunut Unkarissa syksystä 2006 alkaen. Kehottaisin myös sitä henkilöä tässä parlamentissa, joka muistuttaa ihmisiä kyseisestä tilanteesta ja häpäisee parlamentin, luopumaan paikastaan kansalaisvapauksien sekä oikeus- ja sisäasioiden valiokunnassa.
<SPEAKER ID="128" NAME="László Tőkés" AFFILIATION="PPE">
(HU) Romaniassa asuvana unkarilaisena onnittelen solidaarisuuden hengessä puhemies Jerzy Buzekia, edellisen puhemiehen Hans-Gert Pötteringin arvoista seuraajaa. Muistetaan solidaarisuuden hengessä, että Unkari otti vastaan puolalaisia pakolaisia 70 vuotta sitten.
<P>
Solidaarisuuden hengessä ilmaisen tyytyväisyyteni siihen, että yksi Solidaarisuusliikkeen avainhenkilöistä on nimitetty parlamentin puhemieheksi. Muistetaan myös paavi Johannes Paavali toista ja uskon näkökulmaa. Solidaarisuus ja Unkarin vuoden 1956 vallankumous merkitsivät vapautta, kun taas Temesvárin (Timişoara) tapahtumat yhdessä Paavi Johannes Paavalin henkilön ja hengellisyyden kanssa edustivat uskon voimaa. Odotamme myös, että liittymällä Euroopan unioniin Puolan kansa ja Itä-Eurooppa antavat saman panoksen ja vahvistavat uskoa. Siksi odotan puhemies Buzekin puhemieskautta luottavaisena.
<SPEAKER ID="129" NAME="Wojciech Michał Olejniczak" AFFILIATION="S&amp;D">
(PL) Arvoisa puhemies, minäkin onnittelen teitä vilpittömästi valintanne lisäksi tämänpäiväisestä puheestanne, koska olette osoittanut, että meillä on yksi Eurooppa ja ettei ole olemassa vanhoja ja uusia jäsenvaltioita. Myös EU säilyy monimuotoisena, ja lupauksenne, että Euroopan parlamentti heijastaa kyseistä monimuotoisuutta työssään, on erittäin arvokas.
<P>
Se ei kuitenkaan tarkoita, että EU on tasa-arvoinen. On todellakin monia eroavaisuuksia, joita meidän olisi käsiteltävä Euroopan parlamentissa. Euroopan unionin kansalaiset saavat usein täysin eri korvausta samasta työstä. Nykyään Euroopan unionin kansalaisista aivan liian moni on työttömänä, ja se on toinen asia, johon meidän on puututtava. Erilaisuutta ja epätasa-arvoa on liikaa koulutuksen, kulttuurin ja terveydenhuollon saatavuuden alalla. Se on valtava haaste, joka Euroopan parlamentin olisi teidän johdollanne otettava vastaan.
<P>
Haluaisin saada selville, mitä teidän mielestänne olisi tehtävä sen suhteen, mitä yhteisestä energiapolitiikasta sanottiin. Hanke on tällä hetkellä enemmän Saksan ja Venäjän välinen kuin eurooppalainen. Ajattelen kaasuputkea, koska te puhuitte energiapolitiikasta. Sitten on vielä kysymys Euroopan unionin laajentumisesta - miten toimitaan Ukrainan kanssa? Millaisen aikataulun asetamme Ukrainan liittymiselle Euroopan unioniin?
<SPEAKER ID="130" NAME="Jerzy Buzek" LANGUAGE="PL">
Kiitän aluksi kaikkia puheenvuoron esittäjiä heidän erinomaisesta tuestaan. Ymmärrän, että meillä voi tietyissä tapauksissa olla erilaisia näkemyksiä. Se on hyvä, koska siten saadaan aina aikaan jotain uutta. Vain ajatustenvaihto, erilaiset näkemykset ja keskustelu voivat antaa meille vastauksia vaikeimpiin kysymyksiin. Kuitenkin valtava tuki, jota parlamentti osoitti puheissa, asettaa minulle lisää vaatimuksia, koska ymmärrän meidän olevan suurten haasteiden edessä ja meidän on selvittävä niistä kaikista. Olette antaneet minulle mandaatin, poikkeuksellisen ja vahvan mandaatin, ja erikoiseen aikaan. Korostaisin voimakkaasti sitä, että ymmärrän sen ja että tiedostan vastuuni, joka koskee seuraavan kahden ja puolen työtä, Euroopan parlamentin työn lisäksi koko Euroopan unionin työtä, ja myös kansalaisten työstämme saaman vaikutelman, joka on erittäin tärkeä.
<P>
Kiitän lämpimästi Euroopan kansanpuolueen (kristillisdemokraatit) puheenjohtajaa Josehp Daulia. Arvostan kovasti painotusta, että kyseessä on meidän Eurooppamme. Pidän itseäni yhtenä niistä, jotka ovat tulleet tänne Keski- ja Itä-Euroopasta, mutta yhteinen Eurooppamme vaatii yhteisiä toimia. En unohda sitä, mistä olen tullut, mutta aika kuluu niin nopeasti. Yhdentyminen edellyttää, että tunnemme yhteisen vastuumme ja että myös uudet jäsenvaltiot kantavat vastuuta - ne, joita kutsumme "uusiksi", vaikka kuten sanoin "uusia" ja "vanhoja" jäsenvaltioita ei ole olemassa.
<P>
Martin Schulz korosti, että ohjelma kestää kaksi ja puoli vuotta. Asia voi olla niin. Se mitä tarkoitin on, että tarvitsemme jatkuvuutta. Itse asiassa puhuin siitä, millainen EU:n olisi oltava viiden tai kymmenen vuoden kuluttua, ja mikä suunta meidän olisi otettava. Kahden ja puolen vuoden kuluttua uusi puhemies lisää uusia painopistealoja tai hän muokkaa nykyisiä hieman, mutta tarkastellaan pidempää aikaväliä, ehkä jopa kymmentä tai viittätoista vuotta, niin että voimme ennakoida tapahtumia, jotka voivat joskus yllättää meidät. En tietenkään katso, että paras laajentuminen on sellainen, joka on seurausta sisäisestä integraatiostamme.
<P>
Guy Verhofstadt korosti kansalaisten äänen merkitystä. Tunnen samoin. Kansalaisten äänellä on täällä valtava merkitys. Euroopan parlamentti edustaa kansalaisia, siitä johtuu suuri vastuumme. Hän korosti sitä, että vastauksena kriisiin meidän olisi löydettävä yhteinen kanta, myös taloudellisissa kysymyksissä, ja tehtävä päätöksiä yhdessä, mikä on juuri protektionismin vastakohta, ja minäkin korostin sitä puheessani.
<P>
Rebecca Harms käsitteli suhteita kansallisiin parlamentteihin. Me säädämme yli 50 prosenttia EU:n lainsäädännöstä, jonka kansalliset parlamentit sitten hyväksyvät, joten on erittäin tärkeää, että meillä on hyvät suhteet omien valtioidemme parlamentteihin. Miksi? - koska tarvitsemme parempaa yhteyttä kansalaisiin. Ei ole epäilystäkään siitä, että omilla kansallisilla parlamenteillamme on merkittävästi parempi yhteys kansalaisiin. Niitä näytetään televisiossa joka päivä, mitä ei aina voida sanoa Euroopan parlamentista. Annetaan kansalaisten oppia sen merkitys, mitä me luomme täällä Euroopan parlamentissa ja Euroopan komissiossa ja Eurooppa-neuvostossa. Annetaan heidän tietää, että Euroopan parlamentti vastaa yli puolesta niistä päätöksistä, jotka koskevat omia valtioitamme. Sen ansiosta, että olemme tästä eteenpäin erittäin lähellä kansallisia parlamentteja, meidän on helpompi välittää kyseinen viesti.
<P>
Kriisi tietysti paljastaa valtavan luottamuspulan. Siitä tässä oli todellisuudessa kysymys. Rebecca Harms ja minä olemme samaa mieltä ilmastostamme. Olimme kumpikin Balilla, olimme kumpikin Poznańissa ja lähdemme kumpikin Kööpenhaminaan. Laadimme jonkinlaisen sopimuksen.
<P>
Michal Kamiński korosti, että meillä on erilaisia näkemyksiä EU:n tulevaisuudesta. Olen samaa mieltä siitä, ja meidän olisi kuunneltava toisiamme. Jos edustatte tällä hetkellä sitä kansalaisten suurta osaa, jolla on jokseenkin erilainen näkemys EU:n tulevaisuudesta, se varoittaa meitä jostakin, se kertoo meille jotakin ja me, tai minä, jotka uskomme EU:n tulevaisuuteen ja Euroopan yhdentymiseen, tiedämme paljon enemmän eurooppalaisista, koska te esitätte erilaisia vastalauseita. Tämän kysymyksen osalta voitte olla varmoja, että keskustelusta tulee perusteellinen.
<P>
Eva-Britt Svensson puhui Euroopan parlamentin avoimuudesta, siitä että meidän on tiedettävä mitä päätöksiä teemme ja että äänestäjien on se myös tiedettävä. Olen täysin samaa mieltä. En epäile lainkaan sitä, että sosiaalinen oikeudenmukaisuus on tärkeää. Minulla itselläni on tausta ammattiliitossa, jonka jäsen olin lukuisia vuosia, ja se oli tavallinen ammattiliitto. Tiedämme kuitenkin täysin hyvin, että oikeudenmukaisuus eli kaikkein köyhimpien auttaminen edellyttää tervettä taloutta ja meidän on aina yritettävä löytää oikea tasapaino niiden välillä.
<P>
Francesco Enrico Speroni puhui asianmukaisesta ja arvokkaasta yhteistyöstä Euroopan komission ja Eurooppa-neuvoston kanssa. Muistakaa, että Euroopan parlamentin merkitys kasvaa. Lissabonin sopimus takaa meille paljon enemmän valtaa kuin meillä nyt on. Se on hyvä asia, koska me olemme tosiasiassa edustajia, jotka EU:n kansalaiset ovat valinneet suoraan.
<P>
Bruno Gollnisch ei epäile aikeideni vilpittömyyttä, mutta ihmettelee, ovatko ne realistisia. Voin sanoa teille, että 30 tai 40 vuotta sitten oli täysin epärealistista ajatella, että voisin koskaan seistä tällaisen suuren toimielimen edessä vastaamassa teidän kysymyksiinne. Se oli niin täydellistä realismin puutetta, etten uskaltanut edes uneksia siitä. Niinpä me näemme, että jos edistymme tietyssä asiassa syvällä uskolla ja vakaumuksella, niin mahdottomista asioista tulee mahdollisia. Pyritään tekemään mahdottomasta mahdollinen.
<P>
(Suosionosoituksia)
<P>
Cecilia Malmström - kyllä me teemme yhteistyötä puheenjohtajavaltio Ruotsin kanssa. Olen jo käynyt Ruotsissa. Puhuimme ilmastonmuutoksesta, Euroopan yleisestä ilmastosta, kriisistä ja työttömyydestä. On olemassa myös erittäin tärkeä ohjelma - Tukholman ohjelma. Muistetaan se. Euroopan parlamentilla on paljon saavutettavaa Tukholman ohjelmassa, myös järjestäytyneen rikollisuuden alalla, eikä vain Euroopan unionissa.
<P>
Teemme epäilemättä yhteistyötä José Manuel Barroson kanssa. Pidän hänen tarjouksestaan erittäin paljon. Sergio Paolo Francesco Silvestris puhui Euroopan vapautumisen lyhyestä historiasta, ja olen täysin samaa mieltä hänen kanssaan.
<P>
Marek Siwiec mainitsi Ukrainan. Itse asiassa se on minun nähdäkseni täysin selvä asia, koska osallistuin Euroopan unionin valtuuskuntaan Ukrainassa. Kävin Ukrainassa kolme kertaa, kuten muistatte, enkä halunnut puhua tästä. Muistakaa, että eurooppalaisille kaikki eurooppalaisen yhteistyön näkökohdat ovat tärkeitä: Välimeren alue, Latinalainen Amerikka ja Yhdysvallat, mutta tärkeimpiä kaikista ovat meidän naapurimme. Naapurimme ovat Välimeren alueella ja Itä-Euroopassa. Ne ovat tärkeimmät alueet, Itä- ja Etelä-Eurooppa, mutta ei ryhdytä kiistelemään siitä, mikä on kaikkein tärkein. Ukrainassa vaalit lähestyvät, ja seuraavan kuuden kuukauden ajan Ukraina on varmasti kaikkein tärkein. Ei kuitenkaan väitellä tällä tavoin. On erittäin tärkeää, että säilytämme tasapainon. Olen asiasta kanssanne täysin samaa mieltä.
<P>
Eva Lichtenberger puhui Euroopan parlamentin roolista lainsäädännössä. Olen samaa mieltä siitä, että meidän säädettävä lakeja avoimesti, meillä on oltava oma mielipide, mutta se julistetaan tosiasiassa jo Lissabonin sopimuksessa. Jos Lissabonin sopimus tulee voimaan, se tapahtuu automaattisesti.
<P>
Zoltán Balczó kysyi, onko yhtenäinen Eurooppa todellakin olemassa siinä määrin kuin sanoin puheessani. Kyllä, se on todella olemassa, ja se on yhtenäinen, mutta sillä on edelleen ratkaistavanaan yhteisesti maatalouden ongelmat. Totesin painokkaasti, että EU:lla on varoja yhteenkuuluvuuden edistämiseksi. Nyt kun olemme yhdistyneet, ei hajota toisella tavalla, vastavuoroisuuden puutteeseen kansalaisten kehitysmahdollisuuksissa. Pyrimme saavuttamaan sen. Jotkut Euroopan unionin jäsenvaltiot ovat olleet jäseniä 20-30 vuotta ja osallistuvat yhä kyseisiin ohjelmiin, ja meillä kaikilla on samat oikeudet. Kyseessä on todellakin yhtenäinen Eurooppa, jossa meillä on erilaisia elintasoja. Tasoitamme kyseiset erot. Se on toiveemme, ja se on meille mahdollisuus, mutta puhutaan nyt yhteisöstä ja vastuustamme. Halusin korostaa sitä erittäin voimakkaasti.
<P>
Zuzana Roithová puhui yhteisestä vastuusta kriisistä, ja olen siitä täysin samaa mieltä. Sen lisäksi, elämme niin lähellä toisiamme, että ymmärrämme toisiamme jo lähes rajattomasti. Se on meille erittäin tärkeää. Charles Tannock mainitsi ihmisoikeuksista vastaavan komission jäsenen. Se on tietysti kysymys, josta päättää komission puheenjohtaja ja komissio. Olen kuitenkin varma siitä, että me ja Charles Tannock tapaamme Ukrainassa parin kuukauden kuluttua, kun siellä järjestetään presidentinvaalit.
<P>
Csaba Sógor puhui kahdenvälisistä eurooppalaisista keskusteluista, joten haluaisin sanoa, että on todellakin parasta ratkaista vähemmistöongelmat kahdenvälisesti. On myös parempi avata rajoja kuin muuttaa niitä. Olemme Euroopassa oppineet olemaan kiistelemättä rajoista, ja meidän osassamme Eurooppaa meillä ei ole tätä ongelmaa. Olemme yksinkertaisesti avanneet rajat, ja se on tavoitteemme - se on suurin saavutuksemme.
<P>
Diane Dodds totesi, että Euroopan unionin pitäisi olla yhteistyötä tekevien kansakuntien Eurooppa eikä liittovaltio. Puhuitte viisaasti. Puhumme nyt todellakin kansakuntien välisestä yhteistyöstä. Puhumme tarpeesta säilyttää identiteetti mutta myös tarpeesta keskinäiseen avoimuuteen ja yhteistyöhön. Pidän ajatuksistanne erittäin paljon, ja Euroopan unioni nykymuodossaan, ja siinä muodossa kuin se on Lissabonin sopimuksessa, tekee juuri niin kuin ehdotitte.
<P>
Csaba Sándor Tabajdi puhui alueista ja myös minun alueestani Sleesiasta ja totesi, että se on tietyssä mielessä välittäjä. Olen asiasta samaa mieltä. Jos kyse on rajat ylittävistä alueista, ne antavat mahdollisuuden parempaan keskinäiseen ymmärrykseen. Sitten Antonello Antinoro puhui maani saavutuksista. Kiitos kommenteistanne. Tuonko minä vahvuutta Euroopan parlamenttiin? Minulla on siihen varmasti energiaa, mutta aivan varmasti tarvitaan yli 700 parlamentin jäsenen energiaa. Luotan siihen täysin ja ymmärrän, että kaikki me olemme "energisiä".
<P>
Miloslav Ransdorf todellakin edustaa kansalaisia ja kansakunnan elämää. Olen samaa mieltä asiasta, ja siksi Euroopan parlamentin valta kasvaa. Annetaan myös kansallisille parlamenteille paljon vaikutusvaltaa siihen, mitä EU:ssa tapahtuu. Theurer puhui toisaalta vapaudenkaipuusta ja toisaalta houkuttelevuudesta. Kyllä asia oli niin, että tämä puoli oli houkutteleva ja toisella puolella me tavoittelimme vapautta. Se pitää paikkansa. Pankaa merkille, että olemme liennyttäneet Balkanin tilannetta, ja nyt Balkanilla on rauha. Luojan kiitos. Balkanin maat jonottavat Euroopan unioniin, ja se on EU:n houkuttelevuutta.
<P>
Krisztina Morvai muisteli dramaattisia tapahtumia. Jos haluatte antaa minulle siitä tietoja, olkaa hyvä ja antakaa ne kirjallisesti. Voin myös tavata teidät ja keskustella asiasta, niin että tiedän mistä on kyse. László Tőkés puhui vuodesta 1956 ja Unkarista. Me kaikki välitämme erittäin paljon niistä tapahtumista, ja syvästä uskostamme EU:hun. Minäkin uskon syvästi Euroopan unionin vahvuuteen.
<P>
Wojciech Michał Olejniczak esitti kuitenkin kysymyksiä epätasa-arvosta EU:ssa. Meidän on ehdottomasti puhuttava yhtenäisyydestä mutta toisaalta kaikki rahastot, joista puhuin aikaisemmin, ovat edelleen toiminnassa, aivan kuten kaikki toimet, joilla pyritään antamaan meille mahdollisuus poistaa epätasa-arvo. Ne pysyvät voimassa; mikään ei ole muuttunut sen suhteen. Itse tilanne pysyy avoimena ja yhtä selvänä kuin aina, ja siksi on erittäin hyvä asia, että meillä on yhtenäinen Eurooppa. Kysymyksessä, joka koskee öljyn, kaasun ja yleisesti energiaresurssien tarjontaa, meidän on puhuttava yhteisestä energiapolitiikasta. Silloin välillemme ei nouse tarpeettomia jännitteitä. Ne pystyttävät välillemme tarpeettomia muureja, joita olemme loppujen lopuksi purkaneet vuosikymmeniä ja siitä tulevaisuudessa on kyse. Siksi kannatan ehdottomasti yhteistä energiapolitiikkaa.
<P>
Tietysti Euroopan unioniin liittymiseen liittyy kriteereitä, jotka on täytettävä. Todettiin myös, että jotta muut voivat liittyä EU:hun meidän on oltava EU:ssa hyvin integroituneita, koska siten uusien jäsenvaltioiden vastaanottaminen on tehokasta. Tarvitsemme aikaa yhdentymiseen, mutta sellainen valtio kuin Kroatia on pitkälti valmis liittymiseen. Ymmärrän, että Kroatialla on hyvät mahdollisuudet liittyä EU:hun varsin nopeasti, vaikka se onkin kohdannut ongelmia. Sama koskee Islantia, mutta on erittäin vaikea määritellä aikataulua muille valtioille, jotka eivät ole niin valmiita. Muistakaa, että Keski- ja Itä-Euroopan valtiot, jotka ovat nyt EU:ssa, aloittivat liittymisvalmistelut vuosina 1991-1992, joten siihen meni 12 vuotta. Valmistauduimme liittymiseen 12 vuotta, ja itse asiassa meillä oli paremmat olosuhteet kuin nykyisillä hakijavaltioilla, koska silloin maailman tilanne oli parempi - ei ollut kriisiä, ja monet muut tekijät antoivat meille kaiken kaikkiaan paremmat lähtökohdat. Se kestää kauan, enkä rohkene antaa aikataulua, mutta muistetaan se, että laajentuminen on hyvää Euroopan unionin politiikkaa, vaikkakin pitkän aikavälin politiikkaa.
<P>
Kiitän vielä kerran teitä kaikkia keskustelusta. Olen pannut kaikki kommentit huolellisesti merkille, ja niistä tulee nyt perusta tiettyjen muutosten pohtimiselle. Tulemme myös tapaamaan säännöllisesti. Aion istua tässä, missä olen nyt, koska haluan olla mahdollisimman lähellä teitä kaikkia.
<P>
(Suosionosoituksia)
<SPEAKER ID="131" NAME="Puhemies">
(IT) Kiitos teille, Jerzy Buzek, myös huolellisuudesta, jolla vastasitte poikkeuksetta kaikkiin puheenvuoroihin.
<P>
Keskustelu päättyi.
<P>
Kirjalliset lausumat (työjärjestyksen 149 artikla)
<SPEAKER ID="132" NAME="Lidia Joanna Geringer de Oedenberg  " AFFILIATION="S&amp;D">
kirjallinen. - (PL) Onnittelen teitä valinnastanne Euroopan parlamentin puhemieheksi. Kaikkien maanmiesteni tavoin olen ylpeä siitä, että ensimmäistä kertaa historiassa puolalainen henkilö on valittu kyseiseen kunniavirkaan. Se on meille vahvistus roolistamme ja asemastamme EU:ssa.
<P>
Samalla Puola on yksi harvoista jäsenvaltioista, jotka eivät ole ratifioineet Lissabonin sopimusta, joka tehostaa EU:n integraatiota. Minusta se on paradoksaalista. Muistutan teitä siitä, että Puolan parlamentti hyväksyi Lissabonin sopimuksen ratifioinnin tämän vuoden huhtikuussa, mutta presidentin on vielä allekirjoitettava ratifiointiasiakirjat.
<P>
Mielestäni te voisitte antaa arvokkaan panoksen julkiseen keskusteluun Puolassa ja auttaa lisäämään yhteiskunnan tukea sopimukselle, mikä voisi nopeuttaa ratifiointimenettelyn valmistumista. Kiitän teitä myös henkilökohtaisesta osallistumisestanne asiaan Irlannissa. Toivon todellakin, että irlantilaiset äänestävät 2. lokakuuta "kyllä" ja että tarvittavat muodollisuudet saatetaan sitten päätökseen Tšekin tasavallassa ja Puolassa.
<P>
Yksi Euroopan parlamentin tärkeimmistä tehtävistä on saattaa päätökseen Lissabonin sopimuksen ratifiointiprosessi, ja toivon, että siitä tulee myös yksi sen menestyksistä.
<SPEAKER ID="133" NAME="Filip Kaczmarek  " LANGUAGE="PL">
Tämä on tärkeä hetki Euroopan yhdentymisen historiassa. Kiitos ohjelmasta, jonka esittelitte. Toivon, että saatte toteutettua kunnianhimoisen asialistan. Toivotan teille menestystä Euroopan parlamentin työn ohjaamisessa niiden arvojen mukaisesti, jotka ovat tärkeitä kaikille eurooppalaisille.
<P>
Aivan kuten Puolan Solidaarisuusliike onnistui muuttamaan Puolan ja muut Keski-Euroopan valtiot, niin EU:n solidaarisuus antaa meille mahdollisuuden kohdata ne haasteet, jotka ovat tällä hetkellä edessämme. Se on mahdollista tietyin ehdoin eli siten, että solidaarisuutemme on johdonmukaista, aitoa ja että sillä pyritään päättäväisesti muutokseen. Aivan kuten Puolassa, missä totalitarismi ei kaatunut sanojen vaan tekojen ansiosta, niin EU:n solidaarisuus on tehokasta, jos se muutetaan erityistoimiksi. Uskon siihen, että niin todellakin tapahtuu.
<P>
Tämä näkemys EU:n tulevaisuudesta on houkutteleva monille eurooppalaisille. Luotan siihen, että Euroopan parlamentti toimii teidän johdollanne myönteisesti ja intensiivisesti näkemyksen toteuttamiseksi. Paljon kiitoksia.
<P>
(Istunto keskeytettiin klo 13.25 ja sitä jatkettiin klo 15.00.)
