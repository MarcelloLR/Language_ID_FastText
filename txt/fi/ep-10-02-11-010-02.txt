<CHAPTER ID="010-02">
2. Madagaskar
<SPEAKER ID="215" NAME="Puhemies">
(DE) Esityslistalla on seuraavana keskustelu kuudesta Madagaskaria koskevasta päätöslauselmaesityksestä.
<SPEAKER ID="216" NAME="Raül Romeva i Rueda">
, laatija. - (EN) Arvoisa puhemies, tästä asiasta on ehdottomasti tehtävä päätös. Siitä on käytävä syvällinen keskustelu. Madagaskar on ajautunut poliittiseen kriisiin, minkä vuoksi meidän on vastattava sen tarpeisiin.
<P>
Maan nykyinen presidentti Rajoelina ja entinen presidentti Ravalomanana neuvottelivat Afrikan unionin valvonnassa sopimuksen vallan jakamisesta.
<P>
Maputon sopimus ja Addis Abeban lisäasiakirja ovat ainoa poliittinen ja demokraattinen väline kriisin ratkaisemiseen. Tätä ei pidä unohtaa. Maputon sopimuksen mukaan valtaan tulee kansallisen yhtenäisyyden hallitus 15 kuukauden siirtymäajalla.
<P>
On myös syytä muistuttaa, että maassa on huolestuttavia paikallisia ongelmia. Hallitus on nimittäin antanut asetuksen, jossa sallitaan käsittelemättömien ja uhanalaisten puiden vienti, mikä uhkaa maan biologista monimuotoisuutta. Tästä saattaa aiheutua vastaisuudessa runsaasti ongelmia, sillä kyseiset puulajit saattavat kuolla sukupuuttoon.
<P>
Komissiota ja jäsenvaltioita onkin muistutettava siitä, että vaalitarkkailuvaltuuskunnan lähettäminen Madagaskariin saattaisi olla virhe. Pyydämme, että maahan ei vallitsevissa olosuhteissa lähetettäisi valtuuskuntaa tarkkailemaan nykyisen hallituksen maaliskuussa järjestämiä vaaleja, koska vaaleilla kierretään Maputon sopimusta. Toistan, että näissä olosuhteissa, yhteisymmärryksemme pohjalta ja Maputon sopimuksen nojalla meidän ei pitäisi lähettää näihin vaaleihin vaalitarkkailuvaltuuskuntaa.
<P>
Maassa on kunnioitettava ihmisoikeuksia, demokratian periaatteita ja oikeusvaltioperiaatetta. Kun nämä ehdot täyttyvät, asiasta voidaan keskustella, mutta nykytilanteessa vaalitarkkailuvaltuuskunnan lähettäminen olisi mielestäni virhe.
<SPEAKER ID="217" NAME="Renate Weber">
laatija. - (RO) Arvoisa puhemies, Madagaskarissa on Afrikan unionin ja YK:n toimenpiteistä huolimatta edelleen rauhatonta. Presidentti Rajoelina kieltäytyy jakamasta valtaa ja raivaa tieltään kaikki häntä vastustavat. Hiljattain hän vahvisti aikovansa järjestää parlamenttivaalit ottamatta huomioon Maputon ja Addis Abeban sopimuksissa päätettyä aikataulua.
<P>
Ei ole liioiteltua sanoa, että Andry Rajoelinan perustuslain vastainen hallinto on ottanut haltuunsa kolme ministeriötä ja tekee parhaansa vallatakseen myös tiedotusvälineet.
<P>
Madagaskarin kannalta on valitettavaa, että edellisen presidentin hallinnon aikaiset ihmisoikeusloukkaukset ovat jatkuneet Andry Rajoelinan julistauduttua siirtymäajan hallinnon johtajaksi. Hänen johtamansa turvallisuusjoukot ovat usein hajottaneet väkivalloin opposition mielenosoitukset, ja yhteenotoissa on kuollut ja loukkaantunut ihmisiä.
<P>
Amnesty International kertoi 4. helmikuuta 2010 päivätyssä raportissaan, että parlamentin jäseniä, senaattoreita, asianajajia, oppositiojohtajia ja toimittajia on pidätetty ja vangittu mielivaltaisesti ja laittomasti ja että joitakin heistä on pahoinpidelty pidätettynä ollessaan. Viranomaiset eivät ole puuttuneet asiaan millään tavoin.
<P>
Valitettavasti on jälleen kerran todettava, että väkivalloin valtaan nousevat myös hallitsevat väkivalloin.
<SPEAKER ID="218" NAME="Véronique De Keyser">
laatija. - (FR) Arvoisa puhemies, tästä päätöslauselmaesityksestä vallitsee yksimielisyys. Andry Rajoelinan johtama laiton siirtymäajan hallinto on syöksemäissä Madagaskarin kaaokseen. Se on valmistautunut voittamaan leikiten tulevat vaalit, jotka se aikoo järjestää maaliskuussa 2010 kaikkea muuta kuin demokraattisen prosessin päätteeksi ja jotka pidetään Maputon ja Addis Abeban sopimuksissa sovitun aikataulun ulkopuolella.
<P>
Kyseenalaisten poliitikkojen laittomat nimitykset, laajat ihmisoikeusloukkaukset sekä parlamentin jäsenten, uskonnollisten johtajien ja siviilien ahdistelu ja mielivaltaiset pidätykset ovat närkästyttäneet kansainvälistä yhteisöä ja saaneet sen asettamaan maalle pakotteita. Madagaskarin jäsenyydet eteläisen Afrikan kehitysyhteisössä ja Afrikan unionissa on jäädytetty. Yhdysvallat eivät enää myönnä sille AGOAn (African Growth and Opportunity Act) mukaisia etuja. Kansainvälinen valuuttarahasto on vähentänyt Madagaskarille myönnettäviä varoja 50 prosenttia, YK tarkastelee maan tilannetta 15. helmikuuta ja Euroopan unioni on ymmärtääkseni lakannut maksamasta kehitysapua, mutta säilyttänyt humanitaarisen avun.
<P>
Tilanne on siis traaginen ja katastrofaalinen niille, jotka elävät alle dollarilla päivässä. Olemme erittäin huolissamme tilanteesta, ja yhteinen hätäpäätöslauselmaesityksemme on osoitus huolestamme. Tuemme Mosambikin tasavallan entisen presidentin Joaquim Chissanon ponnisteluja välittäjänä ja kehotamme Madagaskarin neljää poliittista ryhmittymää palaamaan neuvottelupöytään. Muuta ratkaisua ei ole. Kehotamme myös Afrikan unionia ja eteläisen Afrikan kehitysyhteisöä aloittamaan jälleen yhteydenpidon Madagaskarin kanssa, jotta siirtymävaihe saataisiin asianmukaisesti päätökseen. Lisäksi kehotamme komissiota raportoimaan meille Madagaskarin kanssa käytävistä neuvotteluista Cotonoun sopimuksen 96 artiklan mukaisesti.
<SPEAKER ID="219" NAME="Bernd Posselt">
laatija. - (DE) Arvoisa puhemies, eräissä maailman pääkaupungeista vallitsee huoli siitä, että päätöslauselmaesityksemme saattaisi pahentaa tilannetta Madagaskarissa. Tarkoituksemme on kuitenkin saada alueella aikaan rauha. Tarkoitan tällä erityisesti 14 ja 15 artiklaa, joilla pyritään selkeästi vuoropuheluun.
<P>
Afrikan unionia, Euroopan unionia, YK:ta, maan naapurivaltioita, kontaktiryhmää sekä Ranskaa on pyydetty varmistamaan, että Madagaskarin (vähintään) neljä poliittista liikettä löytäisivät yhteisen sävelen, että Madagaskarista ei tulisi toimintakyvytöntä valtiota, että maa pääsisi pois katastrofikurssiltaan ja että ongelmiin löydettäisiin rauhanomainen neuvotteluratkaisu. Tämä on kuitenkin mahdollista vain, jos kukaan ei yritä tehdä maasta diktatuuria, kukaan ei vetäydy rauhanprosessista ja kaikki osapuolet palaavat neuvottelupöytään. Muuten tällä kauniilla mutta kaltoin kohdellulla maalla ei ole tulevaisuutta.
<SPEAKER ID="220" NAME="Marie-Christine Vergiat">
laatija. - (FR) Arvoisa puhemies, hyvät parlamentin jäsenet, Madagaskarin tapahtumat toistuvat juuri nyt eri puolilla maailmaa lukuisissa muissakin maissa, joita kohtaan Euroopan unioni on osoittanut poliittista voimattomuutta. Tämä koskee erityisesti Afrikkaa.
<P>
Nyt kun on kulunut vuosi Andry Rajoelinan laittomasta valtaannoususta, suuri Madagaskarin saarivaltio ajautuu yhä syvemmälle yhteiskunnalliseen, taloudelliseen ja rahoitukselliseen kriisiin, joka tulee sen kansalle todella huonoon aikaan.
<P>
Madagaskarista on tullut eräs maailman köyhimmistä maista, ja suurin osa sen asukkaista joutuu tulemaan toimeen alle dollarilla päivässä. Ihmisoikeusloukkaukset yleistyvät jatkuvasti. Uskonnollisia johtajia, parlamentin jäseniä, toimittajia ja kansalaisyhteiskunnan johtajia uhkaillaan, ahdistellaan, pidätetään ja vangitaan.
<P>
Kansainvälinen yhteisö ei ole kuitenkaan juuri vaivautunut auttamaan. Se ei ole myöntänyt, että kyseessä on vallankaappaus ja että Andry Rajoelinan nimeämä hallitus on itse asiassa sotilashallinto.
<P>
Madagaskar on toistaiseksi erotettu Afrikan unionista ja eteläisen Afrikan kehitysyhteisöstä. Muun muassa YK ja EU ovat laatineet 2. helmikuuta 2009 alkaen useita sovintoehdotuksia, joiden pohjalta syntyivät Maputon ja Addis Abeban sopimukset. Marraskuun 2009 jälkeen sopimukset ovat jumiutuneet osapuolten erimielisyyksien vuoksi ja muutamien osapuolten kieltäydyttyä osallistumasta niiden täytäntöönpanoon.
<P>
Euroopan yhtyneen vasemmiston konfederaatioryhmän / Pohjoismaiden vihreän vasemmiston mielestä on aika päästää madagaskarilaisten ääni kuuluviin ja korkea aika kunnioittaa demokratian periaatteita.
<P>
Hallinnon päällikkö Andry Rajoelina haluaa järjestää vaalinsa yksipuolisesti madagaskarilaisia kuulematta ja edellä mainittuja sopimuksia uhmaten. Hän ilmoitti alun perin pitävänsä niin kutsutut demokraattiset vaalinsa maaliskuussa 2010, mutta nyt ajankohta näyttäisi sijoittuvan jonnekin maaliskuun lopun ja vuoden 2010 lopun välille.
<P>
Haluamme siksi humanitaarista apua lisättävän, oikeuskäsittelyjä käynnistettävän ja Euroopan unionin tekevän kaikkensa varmistaakseen, että kansalaisyhteiskunta otetaan mukaan prosessin kaikkiin vaiheisiin.
<SPEAKER ID="221" NAME="Charles Tannock">
laatija. - Arvoisa puhemies, mikäli Afrikan unioni tavoittelee edes osapuilleen samantapaista arvovaltaa ja kunnioitusta, joita EU nauttii kansainvälisissä asioissa, Madgaskar on ehdottomasti tapaus, jossa AU:n on toimittava päättäväisesti. Sen sijaan olemme saaneet presidentti Marc Ravalomananan syrjäyttämisen jälkeen todistaa tyypillistä epäröintiä ja vaisua diplomatiaa. Tapauksesta tulee surullisesti mieleen Zimbabwen tilanne. Afrikan unionin on aika hyväksyä vastuunsa Madagaskarista, jossa poliittiset jännitteet ja kaaos ovat kuuluneet jo hyvän aikaa arkeen. Mikäli Afrikan unioni ei saa sotkua selvitettyä, herää kysymys, miksi EU:n sitten pitäisi yrittää sitä.
<P>
Meidän on kuitenkin pysyttävä yhteydessä Madagaskariin, jotta maa pääsisi palaamaan demokraattiseen hallintoon ja jotta sovitteluprosessi edistyisi. On tärkeää, että ihmisoikeuksia rikkoneet poliitikot ja sotilasvirkamiehet tuodaan oikeuden eteen. Andry Rajoelinan laitonta hallintoa vastaan suunnatut seuraamukset ovat tehokas tapa rangaista levottomuuksien aiheuttajia vahingoittamatta madagaskarilaisten enemmistöä, joka on varmasti kurkkuaan myöten täynnä kauniissa maassaan vallitsevia jännitteitä ja satunnaista väkivaltaa.
<SPEAKER ID="222" NAME="Cristian Dan Preda">
PPE-ryhmän puolesta. - (RO) Kuten jo todettiin, epävarmuus ja poliittinen epävakaus ovat jatkuneet Madagaskarissa jo toista vuotta. Vaikka neuvotteluprosessissa on välillä nähty toivon pilkahduksia, Andry Rajoelinan toimet ovat pelkästään hankaloittaneet neuvotteluja ja vaikeuttaneet järjestyksen palauttamista.
<P>
Tarkoitan tällä Maputon sopimuksen mukaisesti nimitetyn pääministerin erottamista, vetäytymistä poliittisten ryhmittymien neuvotteluprosessista sekä hiljattaista päätöstä järjestää hätäisesti vaalit ottamatta huomioon aiempia sopimuksia.
<P>
Ilmeisesti tarkoituksena on luoda vaikutelma lainmukaisesta toiminnasta ja saada oikeutus hallinnolle, joka on noussut valtaan vallankaappauksen seurauksena, mitä Rajoelinan ei käy kieltäminen. On ilmeistä, että ainoa tapa varmistaa järjestyksen palauttaminen on panna Maputon ja Addis Abeban sopimukset täysimääräisesti täytäntöön.
<SPEAKER ID="223" NAME="Martin Kastler" AFFILIATION="PPE">
(DE) Arvoisa puhemies, haluaisin muistuttaa, että esillä on kaikkien ryhmien yhteinen päätöslauselmaesitys. Näin pitääkin olla, sillä kyseessä on tärkeä asia. Edellisestä puhujasta poiketen meidän on mielestäni varmistettava, että emme ainoastaan tue ilmaisun- ja lehdistönvapautta vaan myös aktiivisesti vaadimme niitä, sillä kyse on siitä, miltä maan tulevaisuus näyttää toivottavasti rauhanomaisten vaalien jälkeen. Meidän on eurooppalaisina varmistettava kattava lehdistönvapaus tarjoten maalle kaikki siihen tarvittava taloudellinen tuki. Meidän on myös ponnisteltava maan tukemiseksi taloudellisin keinoin ja tehtävä yhteistyötä voimassa olevien sopimusten puitteissa.
<SPEAKER ID="224" NAME="Eija-Riitta Korhola" AFFILIATION="PPE">
(FI) Arvoisa puhemies, on sietämätöntä seurata Madagaskarin tilannetta, jossa valtaa pitää sen väkivalloin ottanut ja samoin raaoin keinoin maatansa hallitseva henkilö, jonka asemaa kansainvälinen yhteisö ei ole tunnustanut. Siksi käytän sanaa henkilö, en presidentti.
<P>
Suurin osa Madagaskarin väestöstä elää köyhyysrajan alapuolella, 7 000 lasta kärsii vakavasta aliravitsemuksesta ja tilanne vain pahenee poliittisen kriisin myötä. Siksi on tärkeää, että nostamme yhdessä muun kansainvälisen yhteisön kanssa Madagaskarille suunnatun humanitaarisen avun määrää.
<P>
Myös poliittisten murhien selvittäminen ja tutkiminen on välttämätöntä, ja se on jätettävä itsenäiselle ja puolueettomalle taholle. Sitä ilman on vaikeaa rakentaa luottamusta ja ottaa askelia demokratiaa kohden.
<P>
On ensisijaista, että Madagaskarin neljä poliittista ryhmittymää istuvat neuvottelupöydän ääreen sopimaan toimista demokraattisten vaalien mahdollistamiseksi tänä vuonna ja että Madagaskar ei tee luonnonvaroja koskevia sopimuksia ennen kuin siellä on hallitus, jolle kansa on antanut mandaatin.
<SPEAKER ID="225" NAME="Michael Gahler" AFFILIATION="PPE">
(DE) Arvoisa puhemies, on hyvä huomata, että Euroopan unioni ei ole yksin huolissaan siitä, noudattaako Madagaskar Cotonoun sopimuksen 96 artiklaa, vaan myös Afrikan unioni ja alueellinen järjestö SADC ovat ilmaisseet paheksuvansa jälleen uutta vallankaappausta Afrikassa. Afrikan unionille ja aluejärjestöille on suhteellisen uutta tehdä tällaisia päätöksiä ja vieläpä panna ne täytäntöön ja ryhtyä toimiin.
<P>
Toivon, että kansainvälisen kontaktiryhmän viikon päästä eli 18. helmikuuta Addis Abebassa pidettävässä tapaamisessa kaikki osapuolet tekevät tehtävänsä ja huolehtivat vastuualueistaan sekä varmistavat, että Maputossa sovitut asiat pannaan täytäntöön. Osoitan tämän vetoomukseni kaikille osapuolille.
<SPEAKER ID="226" NAME="Viviane Reding" LANGUAGE="FR">
Arvoisa puhemies, haluan heti aluksi korostaa, että olemme hyvin huolissamme Maputon sopimuksen täytäntöönpanon estävistä seikoista.
<P>
Aina kriisin syntymisestä ja Madagaskarin kanssa Cotonoun sopimuksen 96 artiklan nojalla käytävien neuvottelujen käynnistymisestä alkaen komissio on tukenut aktiivisesti kansainvälisen yhteisön välitysponnisteluja, joissa on saavutettu huomattavaa edistystä mutta jotka eivät valitettavasti ole kuitenkaan johtaneet tehokkaaseen muutosprosessiin. On erittäin huolestuttavaa, että edistyksen sijaan havaittavissa on ennemminkin taantumista, ja olemassa on suuri riski päätyä takaisin maaliskuun 2009 aloituspisteeseen.
<P>
Lienette samaa mieltä siitä, että tämän seurauksena poliittinen ja ihmisoikeustilanne saattavat huonontua ja madagaskarilaisten keskuudessa voi syntyä yhteenottoja. Olemme toistuvasti ja selkeästi korostaneet torjuvamme yksipuoliset kehitykset, jotka johtavat hätäisesti järjestettyihin vaaleihin, joilla kriisiin ei saada kestävää ratkaisua.
<P>
Vastaan siksi arvoisan parlamentin jäsenen kysymykseen, että emme ole valmiita tukemaan sellaista prosessia poliittisesti emmekä taloudellisesti.
<P>
Afrikan unionin komission puheenjohtajan hiljattain tekemä aloite on viimeinen toivomme. Olemme valmiit arvioimaan yhdessä kansainvälisen yhteisön kanssa kansainvälisen kontaktiryhmän puitteissa madagaskarilaisten liikkeiden vastauksia ja tilanteesta riippuen esittelemään neuvostolle päätösehdotuksia Cotonoun sopimuksen 96 artiklan mukaisesti.
<P>
Mikäli päätös on kielteinen, sillä ei saisi olla vaikutusta suoraan väestöön vaikuttaviin hankkeisiin, ja meidän olisi jatkettava ja tarvittaessa lisättävä humanitaarista apua heikossa asemassa oleville väestönosille.
<P>
Arvoisa puhemies, vakuutan, että komissio ponnistelee uutterasti, kärsivällisesti ja sinnikkäästi sovinnollisen ratkaisun löytämiseksi kriisiin.
<SPEAKER ID="227" NAME="Puhemies">
(DE) Keskustelu on päättynyt. Äänestys toimitetaan keskustelujen jälkeen.
