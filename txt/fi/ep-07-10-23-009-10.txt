<CHAPTER ID="009-10">
10. Kasvinsuojeluaineiden markkinoille saattaminen (äänestys) 
<P>
- Mietintö: Hiltrud Breyer
<P>
- Tarkistuksesta 243 toimitetun äänestyksen jälkeen
<SPEAKER ID="134" NAME="Graham Booth" AFFILIATION="IND/DEM">
(EN) Arvoisa puhemies, käytän työjärjestyspuheenvuoron. Tämä on täydellinen möhläys, ja meidän on siirryttävä kokonaan koneäänestyksen käyttöön. Tämä on hemmetin naurettavaa!
<P>
(Suosionosoituksia)
<SPEAKER ID="135" NAME="Puhemies">
(ES) Hyvä Graham Booth, tämä ei ole mikään möhläys. On tapahtunut joitakin virheitä, jotka ovat tilastollisesti tavanomaisia näin pitkässä äänestyksessä. Naurettavia ovat senkaltaiset puheenvuorot, jonka te käytitte.
<P>
(Suosionosoituksia)
<P>
- Ennen lainsäädäntöpäätöslauselmasta toimitettua äänestystä
<SPEAKER ID="136" NAME="Edward McMillan-Scott" AFFILIATION="PPE-DE">
(EN) Arvoisa puhemies, en halua pitkittää asioita, ja te olette liian kohtelias sanoaksenne niin, mutta erään artiklan mukaan äänestyksen toimittava puhemies voi näin pitkän äänestyksen yhteydessä - kahdeksan sivua ja 30 erillistä äänestystä - ehdottaa parlamentille mietinnön palauttamista valiokuntaan jäsenneltäväksi ja uudelleen esitettäväksi. Mielestäni meidän pitäisi soveltaa tätä sääntöä useammin.
<P>
(Suosionosoituksia)
<SPEAKER ID="137" NAME="Hannes Swoboda">
PSE-ryhmän puolesta. - (DE) Arvoisa puhemies, olette tehnyt erinomaista työtä ja ansainnut hyvän lounaan, kuten mekin. Äänestys pitäisi siirtää huomiseksi.
<SPEAKER ID="138" NAME="Joseph Daul">
PPE-DE-ryhmän puolesta. - (FR) Arvoisa puhemies, kello on 14, ja äänestys pitäisi keskeyttää. Olen hyvin pahoillani siitä, että tällaista mietintöä käsitellään täysistunnossa. Ehdotan, että seuraavalla kerralla se valmistellaan paremmin valiokunnassa ja että tulevaisuudessa näitä sääntöjä tarkistetaan parlamentin uudistussuunnitelman yhteydessä. Emme voi jatkaa tällaisia työskentelytapoja.
<P>
(Suosionosoituksia)
<SPEAKER ID="139" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, mielestäni kollegani toteamus piti täysin paikkansa, mutta hänen olisi pitänyt myöntää, että juuri hänen ryhmänsä vähät välitti valiokunnan työstä ja jätti käsiteltäväksi kaikki tämänpäiväiset tarkistukset.
<P>
(Suosionosoituksia)
<SPEAKER ID="140" NAME="Roberto Musacchio" AFFILIATION="GUE/NGL">
(IT) Arvoisa puhemies, hyvät kollegat, Daniel Cohn-Bendit'n mukaan valiokunta päätti tästä kohdasta hyvin selvällä enemmistöllä, ja silti parlamentti on toiminut tätä päätöstä vastaan tavalla, joka muistuttaa jarrutuspolitiikkaa. Tämä on totuus tilanteesta. Näin ollen kyse ei ole menettelytavasta vaan poliittisesta asenteesta.
<SPEAKER ID="141" NAME="Puhemies">
(ES) Hyvät parlamentin jäsenet, tämä on kahden hyvin valitettavan tapauksen yhteensattuma. Ensinnäkin keskustelimme erittäin pitkään ennen äänestystä, jolloin se viivästyi, ja toiseksi meillä on tänään ollut yksi tämän istunnon pisimmistä äänestyksistä.
<P>
Siksi keskeytämme äänestyksen tässä vaiheessa ja kiitän teitä yhteistyöstä.
