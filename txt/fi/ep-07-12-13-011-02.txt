<CHAPTER ID="011-02">
2. Naisten oikeudet Saudi-Arabiassa
<SPEAKER ID="187" NAME="Puhemies">
(EL) Esityslistalla on seuraavana keskustelu kuudesta naisten oikeuksia Saudi-Arabiassa koskevasta päätöslauselmaesityksestä.
<SPEAKER ID="188" NAME="Adam Bielan  " AFFILIATION="UEN">
laatija. - (PL) Arvoisa puhemies, viittaan jälleen lokakuun 2006 välikohtaukseen. Pidän samaan aikaan mielessä naisten oikeussuojan puuttumisen Saudi-Arabiassa. Vaadin kuitenkin ennen kaikkea niiden tosiasioiden perusteella, joista on jälleen ollut osoituksena raiskauksen uhrien äänen yhteiskunnallinen tuomitseminen, kun he ovat yrittäneet saada aiheesta aikaan julkista keskustelua, Saudi-Arabian viranomaisia lakkauttamaan tällaisen käytännön välittömästi.
<P>
Arvoisa puhemies, haluan korostaa, että Euroopan unionin ei pitäisi vaieta, kun naisten oikeuksia ja henkilökohtaisia vapauksia rikotaan kolmansissa maissa hävyttömästi. Valtio, joka on vastuussa kansalaistensa suojelemisesta, ei saa turvautua oikeusvaltion periaatteiden rikkomiseen sillä tekosyyllä, että se vartioi tuomioistuinten riippumattomuusperiaatteen säilymistä, niin kuin tapahtui Qatifista kotoisin olevan naisen saadessa tuomion. Näin ollen vaadin Saudi-Arabian hallitusta lisäämään ponnistuksiaan naisten perusoikeuksien kunnioittamiseksi.
<SPEAKER ID="189" NAME="Eva-Britt Svensson  " AFFILIATION="GUE/NGL">
laatija. -(SV) Arvoisa puhemies, minun täytyy sanoa, että on todella surullista, että naisiin kohdistuvat pahoinpitelyt ja väkivalta eivät koskaan näytä päättyvän. Se koskee sekä tätä että seuraavaa päätöslauselmaa. Haluan kiittää kaikkia, jotka auttoivat tämän päätöslauselman laatimisessa. On lähes käsittämätöntä, että Saudi-Arabiassa naisilla ei vuonna 2007 vieläkään ole mitään ihmisoikeuksia.
<P>
Ei ilmeisesti kuitenkaan riitä, että naiset joutuvat halventavien ja hävyttömien joukkoraiskausten kohteeksi. Viranomaiset myös rankaisevat heitä, ja syylliset pääsevät vapaaksi. Meidän kaikkien, sekä naisten että miesten, on mielestäni tehtävä solidaarisuuden nimissä voitavamme varmistaaksemme, että ihmisoikeudet koskevat naisia myös Saudi-Arabiassa. Vaadimme komissiota ja neuvostoa ja tietenkin kaikkia jäsenvaltioita tuomaan nämä aiheet esiin kaikissa yhteyksissään Saudi-Arabiaan.
<P>
Meillä on suuri määrä kansainvälisiä sopimuksia, ja EU on antanut monissa yhteyksissä julkilausumia. Toisinaan on turhauttavaa, että me vain puhumme, ja väkivalta vain jatkuu. Kiitos kaikille, jotka tekivät aloitteen ja auttoivat työskentelemään tämän päätöslauselman parissa.
<SPEAKER ID="190" NAME="Charles Tannock  " AFFILIATION="PPE-DE">
laatija.-(EN) Arvoisa puhemies, Saudi-Arabian kuningas Abdullah kutsuttiin äskettäin kiistanalaiselle valtiovierailulle Yhdistyneeseen kuningaskuntaan. Varaulkoministerimme ylisti Yhdistyneen kuningaskunnan ja Saudi-Arabian yhteisiä arvoja. Pidin tätä imartelua naurettavana, koska minun arvoni, demokratia, ihmisoikeudet ja sukupuolten tasa-arvo, ovat saudiarabialaiselle perinteelle vieraita.
<P>
EU:n ja Saudi-Arabian kuningashuoneen välinen suhde perustuu tietenkin alueelliseen vakauteen ja merkittäviin kaupallisiin yhteyksiin, etenkin öljy- ja asekauppaan. Suhde on itse asiassa niin tärkeä, että pääministeri Tony Blairin käskystä tehtiin kansallisen turvallisuuden perusteella loppu kolmivuotisesta brittiläisestä tutkimuksesta, joka koski asekauppiaan saudiarabialaisille ministereille oletettavasti maksamia lahjuksia.
<P>
On huolestuttavaa, että saudiarabialaista fundamentalismia, wahhabilaista islamia, viedään kaikkialle maailmaan. Lontoossa - minun vaalipiirissäni - Saudi-Arabian rahoittaman koulun oppikirjoista löydettiin kappaleita, jotka olivat täynnä vihaa kristittyjä ja juutalaisia kohtaan.
<P>
Tämä Qatifin tapaus, jossa nainen joukkoraiskattiin ja hänelle määrättiin 200 ruoskaniskua, on järkyttänyt koko maailmaa. Parlamentin yhteisessä päätöslauselmassa ilmaistaan inhoa kuningaskunnan arvoja kohtaan ja ne torjutaan. Kaksikymmentä vuotta sitten brittiläisessä televisiodokumentissa kerrottiin samaan tapaan saudiarabialaisen prinsessan tarina. Hänet teloitettiin julkisesti aviorikoksesta.
<P>
EU:lla ja Saudi-Arabialla on ollut ratkaisevan tärkeitä yhteisiä ulkopoliittisia etuja, kuten Lähi-idän rauhanprosessin tukeminen, saudiarabialaisten eli sunnalaisten muslimien kannustaminen pitämään kurissa laajentumaan pyrkivää shiialaista Irania ja Saudi-Arabian tukeminen sen taistelussa al-Qaidaa vastaan. Monet sen kannattajista ovat valitettavasti lähtöisin Saudi-Arabiasta.
<P>
Meidän on kuitenkin myös vaadittava saudiarabialaisia noudattamaan YK:n yleissopimuksesta johtuvia velvoitteitaan naisiin kohdistuvan syrjinnän poistamiseksi. Saudi-Arabiassa naiset eivät voi edes ajaa autoa tai äänestää rajallisissa paikallisvaaleissa. Emme saa huijata itseämme ja väittää, että meillä ja tällä fundamentalistisella ja keskiaikaisella hallinnolla on yhteiset arvot.
<SPEAKER ID="191" NAME="Marios Matsakis  " AFFILIATION="ALDE">
laatija.-(EN) Arvoisa puhemies, puhun tästä asiasta henkilökohtaisessa ominaisuudessa. Saudi-Arabian hallitus on häikäilemätön diktatuuri, joka on häpeällisesti laillistettu suurimmassa osassa läntistä maailmaa, myös monissa EU:n jäsenvaltioissa, koska Saudi-Arabialla on suunnattomat määrät öljydollareita, joista se käyttää osan länsimaissa lahjoakseen ne teeskentelemään, että ne eivät näe, kuule eivätkä ymmärrä, mitä maassa tapahtuu.
<P>
Koululaisetkin kuitenkin tietävät, että Saudi-Arabian hullunkuriset hallitsijat, jotka koostuvat enimmäkseen yhden miehen, hänen mitä korkeimman kuninkaallisen korkeutensa, jumalaisen kuningas Abdullahin perheestä, sortavat kansaansa julmasti. Yhtenä ilmeisenä esimerkkinä siitä on se, että he kohtelevat naisia kuin orjia tai kodin kalusteita, ja kuitenkin, kuten Charles Tannock juuri mainitsi, Abdullah ja hänen kuuden lentokoneen seurueensa sai vain muutama viikko sitten Yhdistyneessä kuningaskunnassa ja Vatikaanissa ylenpalttisen upean vastaanoton. Englannin kuningatar, Yhdistyneen kuningaskunnan pääministeri ja paavi vaikenivat myös täysin ihmisoikeuksista. Tekisi mieli sanoa: siinäpä tekopyhyyttä ja kaksinaismoraalia kerrakseen.
<SPEAKER ID="192" NAME="Raül Romeva i Rueda  " AFFILIATION="Verts/ALE">
laatija.-(ES) Arvoisa puhemies, vuonna 2005 meillä oli tilaisuus puhua naisten tilanteesta Saudi-Arabiassa, ja silloin teimme niin kunnallisvaalien yhteydessä ja keskustelimme siitä, että naiset eivät saaneet äänestää.
<P>
Tämän poliittisia oikeuksia koskevan syrjinnän lisäksi on monia muita syrjintätyyppejä, joista on raportoitu monissa tiedotusvälineissä, äskettäin ja jatkuvasti. Siihen perustui tänään keskustelunaiheena oleva toinen päätöslauselma.
<P>
Sen laukaisi tietenkin käsittämätön tuomio, joka langetettiin naiselle, joka tunnetaan niin sanottuna Qatifin naisena ja joka tuomittiin saamaan 200 ruoskaniskua sen jälkeen, kun hänet oli löydetty autosta puhumasta miehelle, joka ei ollut hänen sukulaisensa. Emme voi hyväksyä oletettua rikosta emmekä näin ollen myöskään tuomiota. Lisäksi niitä pahentaa se, että tuomittu nainen ei saanut riittävää oikeudellista neuvontaa.
<P>
Tämä ei valitettavasti ole ainoa tapaus, jossa voidaan pahoitella selvästi syrjiviä tuomioita rikoksista ja oikeusjärjestelmän epäonnistumista naisten suojelemisessa. Se on valitettavasti pikemminkin sääntö kuin poikkeus. Miten järjestelmää voidaan pitää oikeudenmukaisena, kun siinä esimerkiksi pidetään raiskauksen uhria syyllisenä tuohon hirmutekoon?
<P>
Saudi-Arabiassa tarvitaan rakennemuutosta, ja Euroopan unionin on autettava niitä, jota työskentelevät sen saavuttamiseksi sekä Saudi-Arabiassa että sen ulkopuolella. Relativismilla ei ole tässä asiassa painoarvoa. Ihmisoikeudet, joihin myös naisten oikeudet kuuluvat, ovat ja niiden on oltava yleismaailmallisia, ja niitä on puolustettava kaikissa yhteyksissä.
<P>
Näin ollen yhdyn Eva-Britt Svenssonin pyyntöön ja pyydän komissiota ja neuvostoa jälleen kerran käyttämään kaikki mahdolliset tilaisuudet pyytääkseen Saudi-Arabian viranomaisia tekemään asianmukaiset rakenteelliset ja institutionaaliset muutokset naisiin kohdistuvan syrjinnän poistamiseksi sen kaikissa muodoissa ja tunnustamaan kaikki heidän oikeutensa niin yksityiselämässä kuin julkisessa elämässä, tarkemmin sanoen politiikan, oikeuden ja lainkäytön aloilla.
<SPEAKER ID="193" NAME="Lidia Joanna Geringer de Oedenberg  " AFFILIATION="PSE">
laatija. - (PL) Arvoisa puhemies, Saudi-Arabia on maa, jossa laki pannaan täytäntöön wahhabilaisten periaatteiden mukaan. Se on islamissa sunnalaisuuden jyrkin suuntaus. Poliittista, yhteiskunnallista ja uskonnollista vapautta rajoitetaan huomattavasti, ja ruoskinnan, käsien tai jalkojen amputoinnin tai kuolemanrangaistuksen kaltaisia rangaistuksia langetetaan päivittäin.
<P>
Maassa, jota Human Rights Watch -järjestö on kutsunut ihmisoikeuksien autiomaaksi, pääasiassa naiset joutuvat monien syrjinnän muotojen uhreiksi yksityisessä ja julkisessa elämässään. Naisten henkilöllisyys tunnustettiin vain muodollisesti vuonna 2001 myöntämällä heille valokuvalliset henkilöllisyystodistukset. Ennen sitä he saattoivat todistaa henkilöllisyytensä perheen henkilöllisyystodistuksella, jossa oli valokuva heidän aviomiehestään tai isästään. Vaikka heillä olisi varaa autoon, heillä ei ole lupaa ajaa sitä. He voivat opiskella, mutta naispuoliset opiskelijat katselevat miesten pitämiä luentoja videolta. Heillä ei ole äänioikeutta, ja miehillä on etuoikeus tehdä avioeroa ja lastenhoitoa koskevat päätökset.
<P>
Naiset joutuvat toistuvasti epäoikeudenmukaisten ja loukkaavien oikeuden päätösten uhriksi. Qatifilaisen tytön tapaus koskee 19-vuotiasta joukkoraiskauksen uhria, joka tuomittiin saamaan 200 ruoskaiskua ja kuuden kuukauden vankeusrangaistus, koska hän oli sieppauksen aikana yksin vieraan miehen kanssa.
<P>
Vaikka Saudi-Arabia on allekirjoittanut kaikkinaisen naisten syrjinnän poistamista koskevan yleissopimuksen, se ei noudata siitä johtuvia velvoitteita. Viranomaisten on aloitettava poistamalla kaikki naisten liikkumisvapautta koskevat rajoitukset ja ryhdyttävä toimenpiteisiin lisätäkseen vähitellen naisten osallistumista poliittiseen päätöksentekoon tasa-arvoisina miesten kanssa. Naisilla on oltava yleinen mahdollisuus saada työtä kaikilla hallinnon tasoilla ja tilaisuus suorittaa kaikkia julkisia tehtäviä.
<P>
On myös vaadittava ruoskimisen ja muiden alentavien ruumiillisten rangaistusten täydellistä kieltämistä, sillä se rikkoo kansainvälistä oikeutta ja kidutuksen vastaista YK:n yleissopimusta, jonka Saudi-Arabia on allekirjoittanut.
<SPEAKER ID="194" NAME="Paulo Casaca">
PSE-ryhmän puolesta. - (PT) Arvoisa puhemies, haluan lisätä ääneni kaikkien niiden muiden parlamentin jäsenten ääniin, jotka ovat puhuneet, ja haluan etenkin huomauttaa, että juhlimme Euroopan yhdenvertaisten mahdollisuuksien teemavuotta, eikä yhdenvertaisilla mahdollisuuksilla sinänsä voi olla rajoja, emmekä yksinkertaisesti voi olla välittämättä siitä, mitä naisille tapahtuu Saudi-Arabiassa ja myös muualla Lähi-idässä.
<P>
Haluan etenkin tuoda esiin Charles Tannockin mainitseman kysymyksen, joka koskee nimenomaan oikeutta ajaa autoa. Riadissa perustettiin 27. syyskuuta valiokunta, joka vaatii naisille autonajo-oikeutta. 6. marraskuuta valiokunta vietti tämän kiellon vastaisen mielenosoituksen 17. vuosipäivää. Se on jo kerännyt tuhansia allekirjoituksia, ja se on erittäin vaikutusvaltainen. Sitä johtaa neljä saudiarabialaista naista. Haluan kehottaa koko parlamenttia, etenkin puhemiehistöä, antamaan täyden tukensa tälle saudiarabialaiselle aloitteelle. Haluan myös muistuttaa teille, että Saudi-Arabian lisäksi Irakissa on tällä hetkellä vielä vakavampia tilanteita. Haluan muistuttaa, että tänä vuonna Basrassa teloitettiin 40 naista, koska he eivät kunnioittaneet tällä hetkellä voimassa olevia pukeutumissääntöjä Irakissa, jossa naiset saivat äänioikeuden ennen kuin Portugalissa ja jossa tällä hetkellä valtaa on saamassa erittäin barbaarinen fanaattisuus. Emme voi suhtautua tähänkään tilanteeseen välinpitämättömästi.
<SPEAKER ID="195" NAME="Toomas Savi">
ALDE-ryhmän puolesta.-(EN) Arvoisa puhemies, kun käsittelemme naisten oikeuksia Saudi-Arabiassa, meidän on muistettava eräs asia. Islamilaisissa yhteiskunnissa uskontoa ja valtiota ei eroteta toisistaan. Valtio on uskonto ja päinvastoin. Välinpitämättömyys naisten oikeuksia kohtaan johtuu islamilaisesta laista, ja ymmärtämällä tämän yksinkertaisen asian ja ottamalla sen huomioon voimme päästä askeleen verran lähemmäs tilanteen parantamista.
<P>
Emme voi tyrkyttää arvojamme, jotka ovat menneet juutalais-kristillisiä perinteitämme pidemmälle, mutta voimme käynnistää vuoropuhelun, jossa vaaditaan molemminpuolista ymmärrystä ja valmistellaan maaperää uudistukselle, sillä monet käsitykset, jotka eivät vastaa maailmanlaajuista näkemystämme, osoitetaan nyt vääriksi.
<P>
Naisten tilanne Saudi-Arabiassa on kuitenkin kauhea, ja sille on kiireesti tehtävä jotain. Näin ollen kehotan kollegoitani kannattamaan tätä mietintöä yksimielisesti.
<SPEAKER ID="196" NAME="Koenraad Dillen" AFFILIATION="NI">
- (NL) Arvoisa puhemies, hyvät naiset ja herrat, tänään täällä käytävää keskustelua Saudi-Arabiasta, etenkin naisten oikeuksien kauheasta tilanteesta, pitäisi itse asiassa laajentaa koskemaan suurta osaa islamilaisesta maailmasta. Vain harvat, kuten Alankomaiden kansalainen Ayaan Hirsi Ali, uskaltavat puhua siitä julkisesti. Naisten syrjiminen ja alistaminen on peräisin itse islamin pyhistä teksteistä.
<P>
Naisiin kohdistuva syrjintä Saudi-Arabiassa ja lähes koko islamilaisessa maailmassa perustuu Koraaniin ja sitä perustellaan Koraanilla. Tämä on perusluonteinen totuus, joka meidän on uskallettava myöntää tässä keskustelussa. Se osoitettiin vasta äskettäin Sudanissa, jossa 54-vuotias opettaja tuomittiin 15 vuorokaudeksi vankeuteen, koska hän antoi nallekarhulle nimeksi Muhammed, kunnes hänet armahdettiin kansainvälisen diplomatian painostuksen ansiosta. Saudi-Arabiassa 20-vuotias nainen joutui joukkoraiskauksen uhriksi, mutta hän sai itse tuomion. Asia ei voisi olla vertauskuvallisempi.
<P>
Saudi-Arabia on kuitenkin Yhdysvaltain liittolainen ja pääsee sen verran helpommalla. Loppujen lopuksi Saudi-Arabia on Kiinan tavoin rikas maa, ja voimme uskaltaa olla hieman joustavampia, kun kyseessä ovat jalot periaatteet, joista olemme tällä viikolla niin usein keskustelleet. Euroopan pitäisi siis kehottaa Washingtonia käyttämään kaikki vaikutusvaltansa Saudi-Arabian tilanteen parantamiseksi.
<SPEAKER ID="197" NAME="Günter Verheugen">
komission varapuheenjohtaja. -(DE) Arvoisa puhemies, hyvät naiset ja herrat, komissio on erittäin kiitollinen tilaisuudesta sanoa tänään jotain Saudi-Arabian naisten oikeuksia koskevasta tilanteesta.
<P>
Päätöslauselmanne taustalla oleva tapaus antaa meille syytä mitä suurimpaan huoleen. Nuori nainen tuomittiin saamaan 200 ruoskaniskua ja kuuden kuukauden vankeusrangaistus sen jälkeen, kun seitsemän miestä joukkoraiskasi hänet. EU käsitteli asiaa välittömästi. EU:n troikka valitti asiasta Saudi-Arabian hallitukselle Riadissa ja ilmaisi EU:n tyrmistyksen Qatifin tuomioistuimen päätöstä kohtaan. Päätös ei vain selvästi riko Saudi-Arabian kansainvälisiä velvoitteita, etenkin kidutuksen ja muun julman, epäinhimillisen tai halventavan kohtelun tai rangaistuksen vastaista YK:n yleissopimusta, vaan myös kääntää syyllisyyden periaatteen päälaelleen julistamalla uhrin syylliseksi.
<P>
Tämä tapaus saattaa julkisuuden valokeilaan maan, jossa naisiin kohdistuva syrjintä on valitettavasti osa jokapäiväistä elämää. Euroopan parlamentti on perustellusti useita kertoja pyytänyt Saudi-Arabian hallitusta poistamaan naisten vapaata liikkumista koskevat rajoitukset, myös ajokiellon. Pyyntö koskee myös naisten työnsaantia sekä heidän oikeushenkilön asemaansa koskevia rajoituksia ja rajoituksia, jotka koskevat heidän edustustaan oikeudenkäyntiprosesseissa. Yhdyn varauksetta parlamentin huoliin Saudi-Arabian naisten tilanteesta.
<P>
Samaan aikaan Saudi-Arabia on YK:n ihmisoikeusneuvoston jäsenenä velvollinen suojelemaan ja edistämään ihmisoikeuksia. Saudi-Arabia on kidutuksen ja muun julman, epäinhimillisen tai halventavan kohtelun tai rangaistuksen vastaisen YK:n yleissopimuksen sopimuspuoli. Se on eittämättä ratifioinut yleissopimuksen yhdellä varauksella: jos yleissopimuksen lausekkeet ja islamilaisen lain vaatimukset ovat keskenään ristiriidassa, kuningaskunta ei ole sen jälkeen velvollinen noudattamaan mitään sellaisen yleissopimuksen lausekkeita, joka on tämän lain kanssa ristiriidassa. Euroopan unioni on toistuvasti kehottanut Saudi-Arabiaa poistamaan tätä YK:n yleissopimusta koskevat varauksensa - etenkin sen osalta, että naisille ja miehille myönnettäisiin yhtäläiset oikeudet lastensa kansalaisuuden osalta - ja kehottaa sitä jatkossakin tekemään niin.
<P>
Ihmisoikeuskysymykset, kuten naisten tilanne, ovat säännöllisesti Euroopan unionin Saudi-Arabialle tekemien vastalauseiden aiheena. Euroopan unioni muistuttaa Saudi-Arabiaa sen kansainvälisten ihmisoikeusnormien mukaisista velvoitteista. Se ottaa puheeksi tarpeen kohdella naisia ja miehiä tasa-arvoisesti ja torjua naisiin kohdistuvaa väkivaltaa sekä pyytää Saudi-Arabiaa suojelemaan ja edistämään naisten oikeuksia.
<P>
Kaksi äskettäistä muutosta, jotka olemme havainneet, saattavat - sanon tämän erittäin varovasti - ehkä olla merkki siitä, että Saudi-Arabiassa tapahtuu kehitystä.
<P>
Saudi-Arabian kansallinen ihmisoikeusyhdistys laati ensimmäisen mietintönsä Saudi-Arabian ihmisoikeustilanteesta tämän vuoden toukokuussa. Naisten, vankien ja työntekijöiden oikeuksiin kohdistuvat rikkomukset julkaistaan tässä mietinnössä samoin kuin tuomioistuinten päätökset. Saudi-Arabian hallituksen pitäisi toimia mietinnön tulosten ja suositusten mukaan ja ehdottomasti seurata niitä.
<P>
Lisäksi kuningas Abdullah ilmoitti lokakuussa perusteellisesta oikeudellisesta uudistuksesta, tuomareiden riippumattomuuden lujittamisesta ja korkeimman oikeuden valvoman sharia-lain mukaisen tosiasioiden selvittämisen yksinkertaistamisesta.
<P>
Saudi-Arabian kaltaisessa maassa nämä ovat rohkaisevia askelia. Meidän ei siis pitäisi vain kiinnittää tarvittaessa huomiota Saudi-Arabian ihmisoikeusrikkomuksiin vaan myös kannattaa ja tukea uudistuksia, joita on viime aikoina hiljaa tehty.
<SPEAKER ID="198" NAME="Puhemies">
(EL) Keskustelu on päättynyt.
<P>
Äänestys toimitetaan tänään keskustelujen jälkeen.
