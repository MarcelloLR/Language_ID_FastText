<CHAPTER ID="006">
Käsittelyjärjestys: ks. pöytäkirja
<SPEAKER ID="086" NAME="Puhemies">
Haluan ilmoittaa teille, että Leinenin mietintöä, jonka aiheena on Euroopan parlamentin työjärjestyksen 15 artiklan ja 182 artiklan 1 kohdan muuttaminen - kvestorien ja valiokuntien puheenjohtajistojen valinta - ja josta oli tarkoitus äänestää huomenna torstaina, ei ole hyväksytty perussopimus-, työjärjestys- ja toimielinasioiden valiokunnassa työjärjestyksen 131 artiklan mukaisesti, joten siitä keskustellaan tämäniltaisen istunnon viimeisenä aiheena.
<SPEAKER ID="087" NAME="Renato Brunetta" AFFILIATION="PPE-DE">
(IT) Arvoisa puhemies, hyvät parlamentin jäsenet, ymmärrän turvallisuusnäkökohtien tärkeyden, mutta minun on kuitenkin ilmoitettava turvamiesten epäkohteliaasta ja suoraan sanottuna väkivaltaisesta tavasta pysäyttää meidät parlamentin jäsenet istuntosalin ulkopuolella ja estää pääsymme saliin.
<P>
Tällaista ei voida hyväksyä. Ymmärrän turvallisuusnäkökohdat, mutta mielestäni molempien puolien on toimittava kohteliaasti ja kunnioittavasti toista osapuolta kohtaan.
<SPEAKER ID="088" NAME="Puhemies">
Pääsihteeristö on ilmoittanut minulle, että meillä on ongelmia joidenkin ylimääräisten toimihenkilöiden kanssa, jotka ovat tulevan riita-asian asianosaisia. Turvamiehet pyrkivät varmistamaan, että toiminta jatkuu ennallaan, mutta joitakin ongelmia on aiheutunut tiettyjen työsuhdejärjestelyjen kohteeksi joutuneiden sopimussuhteisten toimihenkilöiden toiminnan vuoksi.
<SPEAKER ID="089" NAME="Tadeusz Zwiefka" AFFILIATION="PPE-DE">
(PL) Arvoisa puhemies, eilinen oli Euroopan parlamentille suuri juhlapäivä. Päivä oli tärkeä kaikille meille, sillä Saharov-palkinto luovutettiin Aljaksandr Milinkevitšille.
<P>
Haluan ilmoittaa, että Aljaksandr Milinkevitšin aloittaessa puheensa täällä parlamentissa parlamentin rakennusten sisäinen lähetysjärjestelmä kaatui, kuten teki koko Internet-lähetysjärjestelmä. Valko-Venäjällä Internet olisi ollut ainoa keino kuulla puhe. Tämä tarkoittaa siis, ettei puhe ollut kuultavissa eivätkä valkovenäläiset saaneet uutisia eilisistä tapahtumista.
<P>
Haluan pyytää puhemiestä tutkimaan tapauksen ja ilmoittamaan parlamentille, miksi näin tapahtui.
<P>
(Suosionosoituksia)
<SPEAKER ID="090" NAME="Puhemies">
Hyvä jäsen Zwiefka, tarkoituksenani oli antaa puheenvuoro jäsen Florenzille. Ette käyttänyt tämänpäiväistä istuntoa koskevaa työjärjestyspuheenvuoroa.
<P>
(Vastalauseita)
<P>
Kyse on kuitenkin tärkeästä asiasta, ja voin kertoa, että myös mainitsemanne ongelma johtui siitä, että istuntopalvelujen toimintatapaa on jouduttu muuttamaan joitakin istuntopalvelujen ylimääräisiä toimihenkilöitä koskevan työsuhderiidan vuoksi. Ongelma ilmeni edellisen puhujan kuvaamalla tavalla. Kuva saatiin palautettua mahdollisimman pian. Selitin tapauksen lehdistötilaisuudessa tiedotusvälineille, jotka olivat huomauttaneet samasta ongelmasta kuin tekin juuri äsken.
