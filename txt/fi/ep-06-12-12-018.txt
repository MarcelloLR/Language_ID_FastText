<CHAPTER ID="018">
Jäsenvaltioiden tiettyjen televisiolähetyksiä koskevien säännösten koordinointi (keskustelu) 
<SPEAKER ID="185" NAME="Puhemies">
Esityslistalla on seuraavana Ruth Hieronymin laatima kulttuuri- ja koulutusvaliokunnan mietintö televisiotoimintaa koskevien jäsenvaltioiden tiettyjen säädösten yhteensovittamisesta annetun neuvoston direktiivin muuttamisesta - C6-0443/2005 -.
<SPEAKER ID="186" NAME="Viviane Reding" AFFILIATION="komission jäsen" LANGUAGE="FR">
Arvoisa puhemies, hyvät parlamentin jäsenet, hyvät kuulijat, haluan kiittää kaikkia parlamentin jäseniä, jotka ovat työskennelleet erilaisia audiovisuaalisia mediapalveluja koskevan direktiiviehdotuksen parissa. Erityisesti haluan kiittää jäsen Hieronymia sekä yhteisesittelijöitä ja varjoesittelijöitä, jotka ovat käyttäneet paljon aikaa ja vaivaa parlamentin kannan laatimiseen.
<P>
Heidän vaivansa on palkittu, sillä osa tänään tarkasteltavista tarkistuksista on omiaan parantamaan komission alkuperäistä, 13. joulukuuta 2005 esiteltyä ehdotusta. Haluan nostaa esiin myös erinomaisen yhteistyön parlamentin, oman yksikköni ja neuvoston välillä; puheenjohtajavaltio Suomen työ on ollut ensiluokkaista.
<P>
Audiovisuaalisia mediapalveluja koskeva direktiiviehdotus, jolla "televisio ilman rajoja" -direktiivi saatetaan ajan tasalle, on yksi tärkeimmistä lainsäädännön osista kuluvalla vaalikaudella. Direktiivillä vastataan kahteen vaatimukseen: ensinnäkin sen avulla voidaan mukauttaa audiovisuaalialan yrityksemme tapahtuneeseen teknologiseen ja kaupalliseen kehitykseen, ja toiseksi se ilmentää olemassa olevaa poliittista tahtoa niiden arvojen jatkuvuuden varmistamiseksi, jotka ovat olennaisia yhteiselämämme ja yleisen mielipiteen muodostumisen kannalta.
<P>
Yhtäältä on otettava huomioon tekniset ja kaupalliset näkökohdat. Markkinoille on tullut uusia televisionkatselun välineitä, kuten Internet-protokollaa hyödyntävät televisiopalvelut (IPTV) ja tilausvideopalvelut (VOD), ja digitaaliseen teknologiaan siirtyminen tarjoaa paljon uusia palveluja ja tuo markkinoille uusia toimijoita, kuten televiestintäalan yrityksiä, Internet-palvelujen tarjoajia ja suuria kansainvälisiä sijoittajia. Toisaalta meidän on otettava huomioon arvossa pidettävät näkökohdat, kuten kuluttajansuoja, ihmisarvo, alaikäisten suojelu sekä kulttuurisen monimuotoisuuden ja media-alan moniarvoisuuden edistäminen.
<P>
Lisäksi komission ehdotus antaa yrityksille, jotka haluavat investoida audiovisuaalisiin mediapalveluihin, mahdollisuuden tehdä niin reiluilla kilpailuehdoilla ja unionin eli sisämarkkinoiden mittakaavassa. Vuoden 1989 direktiivin taustalla olevaa periaatetta ei ole pääkohdiltaan muutettu, ja se on myös päivitetyn direktiivin perustana. Tämän periaatteen mukaan palvelujen täydellisen vapaan liikkuvuuden edellytyksenä sisämarkkinoilla on vain sijoittautumisvaltion lainsäädännön noudattaminen.
<P>
Haluan kiittää parlamenttia siitä, että se on tukenut tätä perusvaatimusta, sillä sen avulla edistetään paitsi audiovisuaalialan vakautta myös media-alan moniarvoisuutta, kun kansalliset markkinat avataan eurooppalaiselle kilpailulle.
<P>
Kertaan seuraavassa komission ehdotuksen olennaiset näkökohdat. Ensinnäkin direktiiviä on voitava soveltaa audiovisuaalisiin mediapalveluihin, jotka on määriteltävä tarpeeksi joustavasti, jotteivät määritelmät vanhene liian nopeasti. Tarkkuuden on kuitenkin riitettävä takaamaan alalle sen tarvitseman oikeusvarmuuden. Toiseksi erilaiset palvelut on jaettava tai ryhmiteltävä kahteen luokkaan, jotka ilmentävät kahtalaista jaottelua: yhtäältä kriteerinä on käyttäjien valinta ja valvonta ja toisaalta näiden palvelujen vaikutus tapaan, jolla yleinen mielipide muodostuu.
<P>
Ensimmäisen ryhmän muodostavat lineaariset palvelut, jotka vastaavat kronologisessa järjestyksessä lähetettäviä televisio-ohjelmia. Tällaiset palvelut edustavat niin kutsuttua push-sisältöä, olipa alustana perinteinen televisio, IPTV tai mobiilitelevisio.
<P>
Toinen ryhmä eli ei-lineaariset palvelut toimitetaan kuluttajan pyynnöstä. Nämä palvelut - esimerkiksi tilausvideopalvelut - ovat tilattavaa pull-sisältöä, joka valitaan luettelosta.
<P>
Säännöistä totean, että ensimmäisen ryhmän audiovisuaaliselle sisällölle - eli perinteisille radio- ja televisiolähetyksille - on asetettava nykyisiä sääntöjä vastaavat mutta päivitetyt ja yksinkertaiset säännöt, joissa mainitsemani kehitys voidaan ottaa huomioon. Toisen ryhmän audiovisuaalisen sisällön osalta vetoaminen alkuperämaaperiaatteeseen on hyväksyttävä edellyttäen, että erityisesti alaikäisten suojeluun ja rotuvihaan liittyviä yhtenäistettyjä perussääntöjä noudatetaan.
<P>
Meidän on helpotettava audiovisuaalialalle pääsyä yksinkertaistamalla nykyisiä sääntöjä, jotka liittyvät erityisesti kaupalliseen viestintään. Tämä on tehtävä yleisestä edusta tinkimättä.
<P>
Arvoisa puhemies, olen hyvin tietoinen siitä, että tämä asia on monille parlamentin jäsenille hyvin arkaluonteinen ja että useat heistä haluavat tiukentaa mainontaa koskevia sääntöjä. Haluan ilmaista itseni tässä kohden hyvin selkeästi. Kuten tekään, en halua katsoa amerikkalaistyylistä televisiota eli ohjelmia, jotka keskeytyvät jatkuvasti erillisten mainospalojen vuoksi. Komissio vahvistaakin rajaksi enintään 12 mainosminuuttia tunnissa ja pitää - urheilulähetyksiä lukuun ottamatta - kiinni poikkeuksesta, joka koskee erillisiä mainospaloja. Samalla meidän on yksinkertaisesti pidettävä mielessämme, että televisiokanavat - sekä julkiset että yksityiset - tarvitsevat mainostuloja voidakseen ostaa laadukasta sisältöä, kuten urheilua, elokuvia ja dokumentteja. Meidän on hyväksyttävä mainonta, jos haluamme eurooppalaisten voivan edelleen valita vapaasti vastaanotettavien televisiolähetysten ja maksullisten kanavien väliltä.
<P>
Lisäksi on kannustettava yhteissääntelyyn ja itsesääntelyyn direktiivin täytäntöönpanoa täydentävänä menettelynä. Tämä vaihtoehto on sisällytetty lakitekstiin ensimmäistä kertaa. On syytä myös vahvistaa yleistä etua tapauksissa, joissa on kyse lasten suojelusta haitalliselta sisällöltä, ihmisarvon suojelusta, kuluttajien oikeudesta avoimuuteen sekä eurooppalaisten tuotantojen tukemisesta - tuotantojen, jotka ovat kulttuurisen monimuotoisuutemme ilmaus.
<P>
Hyvät parlamentin jäsenet, esitätte edelleen tiukkoja eettisiä vaatimuksia, mutta teillä on tänään myös mahdollisuus varmistaa, että menestyksekkäästä eurooppalaisesta audiovisuaalisisällön tuotannosta tulee entistä kilpailukykyisempää ja että se voidaan integroida entistä paremmin unionin sisämarkkinoille. Keskustellessanne ja äänestäessänne kehotan teitä tarttumaan tilaisuuteen ja lähettämään eteenpäin kaksi viestiä. Osoittakaa ensimmäinen viesti eurooppalaisille ja rohkaiskaa heitä tukemaan television uutta kehityssuuntaa. Rohkaiskaa toisella viestillä palvelujen ammattilaisia investoimaan alaan paitsi lisäarvon tuottamiseksi myös sen varmistamiseksi, että huomispäivän luova sisältö voisi olla eurooppalaista. Tämä on mahdollista saavuttaa vain, jos lainsäädäntökehys mukautetaan nykyistä paremmin 21. vuosisadan television tarpeisiin. Komission ratkaisut perustuvat yksinomaan näihin näkökohtiin sen arvioidessa parlamentin tarkistuksia.
<P>
Arvoisa puhemies, keskustelun lopuksi minulla on mahdollisuus eritellä tarkemmin komission kantaa tarkistuksiin. Kiitän tarkkaavaisuudestanne. Voin kertoa teille jo nyt, että komissio aikoo hyväksyä hyvin suuren osan esittelijän ehdottamista tarkistuksista.
<SPEAKER ID="187" NAME="Ruth Hieronymi " AFFILIATION="PPE-DE">
esittelijä. - (DE) Arvoisa puhemies, arvoisa komission jäsen, haluan ensinnäkin kiittää komissiota sekä neuvoston puheenjohtajavaltioita Itävaltaa ja Suomea erinomaisesta yhteistyöstä parlamenttimme kanssa. Erityisesti haluan kiittää yhteisesittelijöitäni ja varjoesittelijöitäni, joiden ansiosta johtava valiokunta eli kulttuuri- ja koulutusvaliokunta pystyi erinomaiseen yhteistyöhön sisämarkkinavaliokunnan, talousvaliokunnan, teollisuusvaliokunnan, kansalaisvapauksien valiokunnan ja tasa-arvovaliokunnan kanssa.
<P>
Yhteisenä tavoitteenamme oli ja on edelleen pitää televisio, audiovisuaalinen joukkoviestintäväline, taloudellisena ja kulttuurisena lisäarvona myös tulevaisuudessa. Yhteisten sisämarkkinoiden laajentuessa ympäri Eurooppaa tiedon- ja mielipiteenvapautta ei voida jättää yksinomaan markkinoiden armoille. Siksi on keskeisen tärkeää, että tarkistamme tänään televisiodirektiiviä, joka kattaa analogiset televisiopalvelut mutta joka ei takaa vielä asianmukaista oikeusvarmuutta ja selkeyttä uusille digitaalisille palveluille. Tämän parlamentin ja sen valiokuntien nimenomainen toive on, että televisiota ja sitä vastaavia palveluja on jatkossa arvioitava niiden sisällön perusteella ottamatta huomioon niiden teknologista alustaa. Ratkaisevaa on audiovisuaalisen joukkomedian ensisijainen tarkoitus. Tässä yhteydessä tarkoitetaan mediaa, jossa tuotetaan ja kootaan sisältöä tiedotus-, koulutus- ja viihdetarkoituksiin ja noudatetaan toimituksellista vastuuta, ja josta tuotos lähetetään yleisölle sähköisen verkon välityksellä. Nämä palvelut erotetaan siis selvästi muista tietoyhteiskunnan palveluista ja etenkin niistä, jotka kuuluvat sähköisestä kaupankäynnistä annetun direktiivin soveltamisalaan. Uudet audiovisuaaliset palvelut edellyttävät juuri tällaista oikeusvarmuutta, jota ne myös saavat, kun ne on huomioitu tässä direktiivissä. Tästä direktiivistä tulee tehokas vasta, kun sen ensisijainen tavoite on täyttynyt. Tehdäkseni asian täysin selväksi toistan, ettei tämä direktiivi koske yksityisiä tai muita kuin julkisia sähköposteja sen paremmin kuin sanomalehtien sähköisiä painoksiakaan. Niillä ei ole mitään tekemistä direktiivin ensisijaisen tavoitteen kanssa.
<P>
Euroopan unionissa alkuperämaaperiaate on perusta, jolle tiedotusvälineiden vapaus rakentuu. Tämä periaate sisältyy konkreettisesti myös tähän uuteen direktiiviin, vaikkakin meidän oli otettava huomioon niiden jäsenvaltioiden huolenaiheet, joiden mukaan direktiiviä voidaan käyttää väärin tai kiertää tai jotka pelkäävät niin käyvän. Tältä osin parlamentin kompromissi on hyvin tasapuolinen, sillä siinä otetaan huomioon molemmat näkökulmat: tavoitteena on hyödyntää mahdollisimman hyvin Lissabonin prosessia ja sen myötä uusien sähköisten tiedotusvälineiden taloudellisia vahvuuksia. Olemme siis saavuttaneet laajan yhteisymmärryksen soveltamisalasta ja alkuperämaaperiaatteesta, puhumattakaan muista aiheista, kuten nuorten ja kuluttajien suojelun yhteissääntelystä ja itsesääntelystä, oikeudesta lyhyiden otteiden käyttöön, eurooppalaisen sisällön edistämisestä ja käytön helpottamisesta vammaisten osalta.
<P>
Keskustelusta käy varmasti ilmi, että suhtaudumme eri tavoin mainostamiseen. Olen samaa mieltä komission kanssa siitä, ettei mainosaikaa pidä olla enempää kuin 12 minuuttia mutta että käytännön on oltava joustavampi. Minun oli kuitenkin myönnyttävä raskain sydämin tuotesijoittelua koskevaan kompromissiin. Toivon kovasti, että pystymme merkintöjä parantamalla saavuttamaan mahdollisimman suuren oikeusvarmuuden ja selkeyden kuluttajien kannalta. Kaiken kaikkiaan EU:n televisiodirektiivin tarkistaminen on kuitenkin todellinen kunto-ohjelma tulevaisuuteen tähyävälle eurooppalaiselle televisiolle. Pyydän sille lämpimästi tukeanne.
<P>
(Suosionosoituksia)
<SPEAKER ID="188" NAME="Karsten Friedrich Hoppenstedt " AFFILIATION="PPE-DE">
talous- ja raha-asioiden valiokunnan lausunnon valmistelija. - (DE) Arvoisa puhemies, arvoisa komission jäsen, hyvät kollegat, talous- ja raha-asioiden valiokunnan edustajana haluan kertoa olevani tyytyväinen siihen, että kantamme, jota hyväksyttäessä esitettiin vain kaksi vastaääntä, käy ilmi suurelta osin myös kulttuuri- ja koulutusvaliokunnan hyväksymässä mietinnössä. Kiitän jäsen Hieronymia lämpimästi tästä saavutuksesta.
<P>
Erityisesti viime viikkojen aikana olemme tehneet menestyksekästä työtä alkuperämaaperiaatteen pitämiseksi voimassa täysimääräisenä. Olen luonnollisesti kiitollinen kaikille niille, jotka ovat osallistuneet tähän työhön. Direktiiviä vahvistetaan juuri tällä periaatteella, ja on toimivien sisämarkkinoiden edun mukaista, ettemme suhtaudu siihen liian kevyesti.
<P>
Olen sitä mieltä, että mainonnan avaaminen ja vapauttaminen ovat välttämättömiä toimia, jos haluamme säilyttää kahtalaisen mediaympäristömme ja varmistaa mainostuloilla rahoitettavan television vapaan vastaanoton. Jos haluamme tämän vapauttamisen toteutuvan, meidän on luovuttava vaatimuksesta, jonka mukaan mainokset on ryhmiteltävä blokkeihin. Lisäksi on poistettava sääntö, joka koskee 30 minuutin taukoa televisiossa, elokuvissa, lastenohjelmissa ja uutislähetyksissä esitettävien mainosten välillä, ja sallittava tuotesijoittelu.
<P>
Tuotesijoittelu on kiistanalainen kysymys. Uskon, että ainoa tapa päästä eteenpäin on sallia tuotesijoittelu, vaikkakin tiukoin rajoituksin. Sen kieltäminen kokonaan olisi epärealistista. Tieteellisen tutkimuksen avulla on vahvistettu, että tuotesijoittelu jatkuu, vaikka se on kielletty monessa jäsenvaltiossa. Sitä paitsi jokaisella kiellolla työnnettäisiin eurooppalaisia sijoittajia kohti Yhdysvaltojen markkinoita.
<P>
Uskon, että positiiviluettelon avulla voidaan saavuttaa tasapuolinen ratkaisu, jossa otetaan huomioon tämänhetkinen tilanne. Mainontaa koskevien sääntöjen vapauttamisen ohella direktiivin keskeisiin näkökohtiin kuuluu sen soveltamisalan uudelleenmäärittely. Kuten tiedämme, televisioitua materiaalia on nykyään saatavilla myös Internetin ja matkapuhelimen välityksellä. Tämän aiheen käsittelyssä olemme päätyneet tekniseen lähestymistapaan, jolla varmistetaan, että myös tulevaisuuden kehitys ja alustat voidaan ottaa huomioon.
<P>
Mikäli nämä olennaiset näkökohdat otetaan huomioon täysistunnossa toimitettavassa äänestyksessä, voimme kohdata digitaalimedian aikakauteen liittyvät haasteet ja säilyttää samalla hienon eurooppalaisen televisiokulttuurin.
<SPEAKER ID="189" NAME="Heide Rühle " AFFILIATION="Verts/ALE">
sisämarkkina- ja kuluttajansuojavaliokunnan lausunnon valmistelija. - (DE) Arvoisa puhemies, arvoisa komission jäsen, haluan kiittää erityisesti jäsen Hieronymia ja valiokuntani varjoesittelijöitä, etenkin jäseniä Kamall, Hedh ja Wallis. Jäsen Hieronymi on hyödyntänyt älykästä yhteistyötä ja tehnyt kovasti töitä viiden muun valiokunnan kanssa. Sisämarkkinavaliokunta aloitti valmistelemalla joukon kompromisseja, jotka kulttuuri- ja koulutusvaliokunta otti huomioon ja jotka vaikuttivat kulttuuri- ja koulutusvaliokunnan äänestykseen. Tämä koski erityisesti direktiivin soveltamisalaa, joka on meille tärkeä asia. Uusi teknologia edistää uusien tuotteiden syntyä ja kuluttajien käyttäytymismallien uusiutumista. Digitalisoinnin myötä markkinoille tunkeutuu uusia ja vahvoja toimijoita, kuten televiestintäyhtiöitä. Direktiivin soveltamisalaa oli laajennettava, jotta se kestäisi tulevaisuuden haasteet, mutta onnistuimme myös määrittämään tämän soveltamisalan selkeämmin ja tiukemmin kuin komission alkuperäisessä ehdotuksessa. Tämä on epäilemättä menestys, joka on kaikkien valiokuntien ansiota.
<P>
(Puhemies keskeytti puhujan.)
<SPEAKER ID="190" NAME="Puhemies">
Hyvä jäsen Rühle, valaisen asiaa teille mielelläni. Teillä on myöhemmin vielä minuutti aikaa puhua ryhmänne puolesta, mutta valiokunnan edustajana teillä on oikeus vain minuutin puheenvuoroon. Saatte ratkaista asian ryhmänne kanssa parhaaksi näkemällänne tavalla. Voitte luonnollisesti esittää yhteenvedon tärkeimmistä huomioista, kun puhutte myöhemmin ryhmänne puolesta.
<SPEAKER ID="191" NAME="Jean-Marie Cavada " AFFILIATION="ALDE">
kansalaisvapauksien sekä oikeus- ja sisäasioiden valiokunnan lausunnon valmistelija. - (FR) Arvoisa puhemies, käytettävissäni oleva minuutin puheaika tuo mieleeni mainostauon. Oli miten oli, yritän käyttää aikani tehokkaasti.
<P>
Puhutaanpa ensinnäkin politiikasta. Haluan kiittää komission jäsentä. Muistan Liverpoolin konferenssin. Kiitän jäsen Hieronymia. Hänen neuvottelutaitojensa ansiosta useimmat kansalaisvapauksien sekä oikeus- ja sisäasiainvaliokunnan tarkistukset onnistuttiin sisällyttämään täysistunnossa esiteltyyn mietintöön.
<P>
Haluan esittää kaksi varausta. Ensinnäkin haluan todeta eri valtuuskuntien puolesta olevani pahoillani siitä, että kulttuuri- ja koulutusvaliokunnan hyväksymät kompromissit, joissa saavutettiin tasapaino yhtäältä lähetystoiminnan harjoittajien rahoitustarpeiden ja toisaalta katsojien arvostamisen välillä, on nyt kyseenalaistettu. Tämä on erittäin huono ajatus, joka haittaa koko audiovisuaalialaa, koska kuluttajista piittaamaton teollisuudenala on pitkällä aikavälillä tuhoon tuomittu. Mainontasääntöjä koskevassa kysymyksessä onkin mielestäni tärkeää kunnioittaa taiteellisten töiden koskemattomuutta. Aion omalta osaltani kannattaa edelleen 45 minuutin keskeytymättömiä jaksoja, kunnes saan asiasta enemmän tietoa.
<P>
Kulttuuri- ja koulutusvaliokunta on käsitellyt tuotesijoittelukysymystä hyvin tarkkaan, ja siksi annan tukeni sen tarkistukselle.
<P>
Arvoisa puhemies, pahoittelen, etteivät tämä mietintö ja poliittinen tilanne, jossa se esitellään, suo mahdollisuutta pohtia julkisten ja yksityisten audiovisuaalisten mediapalvelujen tasapainoa keskipitkällä aikavälillä. Meidän on selvitettävä nämä asiat yhdessä keskipitkällä aikavälillä, jos haluamme varmistaa tämän mietinnön henkiinjäämisen.
<SPEAKER ID="192" NAME="Lissy Gröner " AFFILIATION="PSE">
naisten oikeuksien ja sukupuolten tasa-arvon valiokunnan lausunnon valmistelija. - (DE) Arvoisa puhemies, arvoisa komission jäsen, myös naisten oikeuksien valiokunta on kiitollinen komission esittelijän hyvästä yhteistyöstä ja neuvotteluvalmiudesta. Tavoitteenamme on tietenkin laadukkaan eurooppalaisen television säilyttäminen, mikä tarkoittaa tiedotusvälineiden monimuotoisuuden ja riippumattomuuden varmistamista.
<P>
Direktiiviä tarkistettaessa on kuitenkin vältettävä uusia harmaita alueita, joita pelkäämme nimenomaan tuotesijoittelun tuovan mukanaan. Ennen tämä ilmiö torjuttiin piilomainontana. Tuotesijoittelu kielletään nyt periaatteessa, mutta lukuisten poikkeusten vuoksi jäsenvaltiot voivat hämärtää selvää jakoa toimituksellisen riippumattomuuden ja kaupallisen mainonnan vaikutteiden välillä.
<P>
Me naisten valiokunnassa olemme päättäväisesti torjuneet tuotesijoittelun. Haluamme myös parempaa suojelua nuorille, ja audiovisuaalisissa ohjelmissa esiintyvä pornografia, turha väkivalta ja ihmisarvoa loukkaavat kuvat on kiellettävä. Haluamme rajoituksia myös mainontaan. Mainostajille ei pidä antaa vapaita käsiä. Meidän on varmistettava, ettei mainoskatkoja pidennetä. Kannatan 45 minuutin säännön säilyttämistä, eikä alkoholia pidä mielestäni näyttää päivisin lähetettävissä ohjelmissa. Vaadin tätä lasten ja nuorten suojelun parantamiseksi.
<SPEAKER ID="193" NAME="Erna Hennicot-Schoepges">
PPE-DE-ryhmän puolesta. - (FR) Arvoisa puhemies, arvoisa komission jäsen, haluan kiittää sekä Euroopan kansanpuolueen (kristillisdemokraatit) ja Euroopan demokraattien ryhmän puolesta että omasta puolestani jäsen Hieronymia, joka on saattanut asian turvallisesti päätökseen niin inhimillisellä kuin tekniselläkin tasolla huolimatta erittäin kiistanalaisesta keskustelusta.
<P>
Tarkkojen sääntöjen antaminen ei ole helppoa teknologisessa ympäristössä, joka on pohjimmiltaan hyvin epävakaa. Voimme lisäksi kysyä, missä määrin sitä voidaan säännellä. Oli välttämätöntä muodostaa tasapuolinen ja oikeudenmukainen kehys, jossa arkaluonteisia kysymyksiä, kuten alaikäisten suojelua, koskevat periaatteet ovat lujia ja rajoittavia mutta jossa alan toimijoita ei rangaista. Alkuperämaaperiaate on vahva perusperiaate, joka on säilytetty. Saavutetun kompromissin ansiosta jäsenvaltioiden viranomaiset voivat selvittää erimielisyytensä asiakirjan perusteella tapauksissa, joissa lähetystoiminnan harjoittajan maa on toiminut vilpillisesti ja epäasiallisesti.
<P>
Mainonnan osalta PPE-DE-ryhmä tukee esittelijän kuvaamia toimintatapoja mutta lisää, että mainokset on lähetettävä samalla äänenvoimakkuudella kuin niitä edeltävät ohjelmat, kuten kulttuuri- ja koulutusvaliokunnan tarkistuksessa suositeltiin.
<P>
Haluan korostaa, ettei mainontaa koskevissa ideologisissa keskusteluissa pidä unohtaa sen olevan elinvoimainen ja luova ala, jolla luodaan työpaikkoja ja jolla on myös kulttuurinen ulottuvuus. Tuotesijoittelun kiistanalaisuus saa minut esittämään seuraavaan huomion: saavutettu ratkaisu - eli tuotesijoittelun periaatteellinen kieltäminen ja sen lopullisen hyväksymisen tai kieltämisen jättäminen jäsenvaltioiden vastuulle - on vahva viesti, jolla kehotetaan jäsenvaltioita ottamaan vastuu laadukkaan televisiotoiminnan rahoittamisesta.
<P>
Lopuksi totean, että katsojat on jotakuinkin jätetty huomiotta, aivan kuin direktiivillä ei olisi mitään tekemistä heidän kanssaan. On todellakin varmistuttava myös siitä, että ajatus televisiosta ilman rajoja käy toteen.
<SPEAKER ID="194" NAME="Henri Weber">
PSE-ryhmän puolesta. - (FR) Arvoisa puhemies, minäkin haluan kiittää jäsen Hieronymia hänen työnsä laadusta ja määrästä. Meille ehdotetun direktiivin avulla voisimme säilyttää eurooppalaisen audiovisuaalisen mallin myös uusissa teknologisissa ja taloudellisissa olosuhteissa.
<P>
Mainosaika on edelleen rajoitettu 12 minuuttiin tunnissa. Kulttuuri- ja koulutusvaliokunta kannatti äänestyksessään sitä, että mainoskatkojen aikaväli pidetään 45 minuutissa eikä sitä lasketa 35 minuuttiin - tai vielä pahemmassa tapauksessa 30 minuuttiin - kuten komissio toivoo. Toivon, että tämä Euroopan parlamentin sosialidemokraattisen ryhmän tukema tarkistus hyväksytään täysistunnossa. Televisiokanavia hyödyttäviin mainostuloihin ei pidä vaikuttaa kielteisesti, sillä globalisoituvassa maailmassa, jossa rajatylittävien yritysten määrä lisääntyy nopeasti, mainostamisen tarve kasvaa ja jatkaa kasvuaan myös tulevaisuudessa.
<P>
Tuotesijoittelu on kiellettyä. Tämä on sanottava heti kättelyssä. Poikkeukset ovat eittämättä mahdollisia elokuvissa, televisionäytelmissä ja urheiluohjelmissa, mutta näissäkin tapauksissa tuotesijoittelua säännöstellään tiukasti, jotta voidaan ehkäistä monissa maissa, erityisesti Yhdysvalloissa, havaittuja väärinkäytöksiä ja haittavaikutuksia.
<P>
Sääntelyä on laajennettu tarkoituksenmukaisessa muodossa uusiin audiovisuaalisiin palveluihin. Tarkoitan erityisesti tilausvideopalveluja, joilla on edessään loistava tulevaisuus. Alaikäisiä, kuluttajia ja ihmisiä yleensä suojellaan kaikenlaiselta syrjinnän ja vihan lietsonnalta. Panemme tyytyväisinä merkille, että myös uusilla palveluilla on sijansa eurooppalaisten töiden tuotannon ja jakelun edistämisessä.
<P>
Kun otetaan huomioon niiden audiovisuaalialan yritysten määrä, jotka voivat kiertää jäsenvaltioiden lainsäädäntöä, sosialidemokraatit ehdottavat nykyistä yksinkertaisempia ja tasapuolisempia säännöksiä, jotka voidaan panna täytäntöön aiempaa nopeammin, jolloin sopimattomien kanavien tai palvelujen uhreiksi joutuvat maat voivat puolustaa itseään aiempaa paremmin. Tässä kompromissitekstissä, jota kulttuuri- ja koulutusvaliokunta kannatti äänestyksessään, on säilytetty kaikki olennainen. Sitä voidaan ja täytyykin vielä parantaa, ja tämä on tarkistustemme tarkoitus.
<SPEAKER ID="195" NAME="Ignasi Guardans Cambó">
ALDE-ryhmän puolesta. - (ES) Arvoisa puhemies, aloitan kiittämällä jäsen Hieronymia hänen erinomaisesta työstään sekä valiokunnan sihteeristöä vaivasta, jota se on nähnyt käsitellessään lukuisia tarkistuksia.
<P>
Uskon, että voimme yhteisvoimin hyväksyä direktiivin, joka voidaan panna täytäntöön tehokkaasti ja joka ei ole pelkkä joulupukille lähetetty toivelista vaan täytäntöönpanokelpoinen lainsäädäntöteksti, joka ei vanhene puolessa vuodessa. Tekstissä otetaan nimittäin hyvin huomioon alan tekninen kehitys, eikä sitä ole laadittu yksittäisen henkilön ajattelun vaan nykypäivän todellisuuden pohjalta.
<P>
Uskon myös, että direktiivissä voidaan välttää kaksi ääripäätä. Näin tapahtuu, jos tarkistukset hyväksytään, kuten osa meistä toivoo. Yksi ääripää olisi amerikkalaistyylinen televisio, jota mainonta ohjaa ja hallitsee. Toista ääripäätä edustavat ne, joiden mielestä kaiken pitää olla laissa säädettyä ja jotka haluavat muuttaa yhteiskuntaa yksinomaan lainsäädännön avulla. Joskus perusteena voivat olla arvot, jotka mekin jaamme, ja toisinaan verukkeena käytetään yhteiskunnan heikoimpien jäsenten suojelua - esimerkiksi nuorten ja muiden, joita me kaikki haluamme suojella. Nämä ihmiset katsovat, että tavoitteeseen on pyrittävä vain ja ainoastaan lainsäädännöllisin keinoin, ja tyrkyttävät rasitteita, joilla avoimen kaupallisen television toiminta tehdään mahdottomaksi, tai rajoittavat perusteltuja liiketoiminnallisia vapauksia, jotka kuuluvat markkinajärjestelmiimme ja Euroopan unionin sisämarkkinoille.
<P>
Uskon, että saavutamme tasapainon näiden kahden ääripään välillä. Tiettyjä äärimmäisyyksiä esiintyy kuitenkin edelleen. Voimassa on yhä esimerkiksi tarkistus, jonka tarkoitus on erittäin kunnioitettava, nimittäin pornografian kieltäminen Internetissä. En ole varma, onko pornografian kieltäminen Internetissä parlamentin tehtävä. Huomioni ei liity puolustamiimme arvoihin vaan sääntelemällämme alalla vallitsevaan todellisuuteen.
<P>
Päätän puheenvuoroni ilmaisemalla tukeni ja esittämällä kehuni komission ja kaikkien niiden toimille, joiden tavoitteena olleessa tekstissä puolustetaan selkeästi itse- ja yhteissääntelyä. Kyseessä on väline, jolla on saatu aikaan erittäin hyviä tuloksia ja joka kantaa hedelmää myös jatkossa, kun direktiiviä pannaan täytäntöön.
<SPEAKER ID="196" NAME="Helga Trüpel">
Verts/ALE-ryhmän puolesta. - (DE) Arvoisa puhemies, arvoisa komission jäsen, hyvät kollegat, minunkin mielestäni on perusteltua muuttaa televisiodirektiiviä, kun otetaan huomioon, että maailma on muuttunut voimakkaasti. Direktiivin tarkistaminen on vastaus tiedotusvälineiden digitalisoitumiseen. Käytettävissämme ovat nyt tilausvideopalvelut, Internet-televisio, virtaustoistopalvelut ja kokonaan uudet alustat, joten tämän direktiivin on katettava kaikki audiovisuaaliset mediapalvelut. Juuri siksi nimesimme sen uudelleen.
<P>
Emme kuitenkaan ole sääntelemässä Internetiä sinänsä. Tarkistettu direktiivi ei koske yksityisten kuluttajien tuottamaa sisältöä eikä yksityisiä kotisivuja. Perinteiset televisio- ja radiolähetyksiä koskevat säännöt - esimerkiksi sisällön etukäteisvalvonta - eivät uhkaa lehdistönvapautta tai sananvapautta. Me vihreät olemme onnistuneet kolmessa tämän direktiivin muuttamista koskevassa asiassa. Ensinnäkin olemme parantaneet riippumattomien sisällöntuottajien mahdollisuuksia ja määritelleet tämän käsitteen selkeästi. Toiseksi olemme parantaneet palvelujen satavuutta vammaisten osalta. Kolmanneksi mainittakoon eurooppalaisten oikeus lyhyisiin otteisiin. Kaikessa tässä on kyse monimuotoisuudesta ja tietojen demokraattisesta saatavuudesta.
<P>
Haluan kuitenkin esittää kaksi kriittistä huomiota. Me vihreät emme halua eurooppalaisen television muuttuvan amerikkalaisemmaksi. En periaatteessa ole amerikkalaisuutta vastaan, mutta haluan puolustaa ja ylläpitää laadukasta eurooppalaista televisiotoimintaa, siinä missä kaikki komission ehdotuksen puolestapuhujat - myös jäsen Hieronymi - ajattelevat, että eurooppalaisen televisiotoiminnan ainoa mahdollisuus piilee amerikkalaistyylisessä tuotesijoittelussa ja yksittäisissä mainospaloissa ja että meidän kaikkien pitäisi alistua mainosmarkkinoiden määrittämiin rajoituksiin. En todellakaan yhdy tähän näkemykseen. Haluan ohjelmasisällön ja mainonnan pysyvän jatkossakin erillään eikä sekoittuvan keskenään. En halua yksittäisiä mainospaloja viiden minuutin välein enkä kuuden minuutin mainososuutta 36 minuutin aikana, mitä PPE-DE-ryhmä ja sosialidemokraatit haluavat kaikkien lähetysmuotojen osalta. Haluan katsoa televisio-ohjelmia keskeytyksettä. Tämänhetkiset mainontamahdollisuudet ovat riittäviä.
<P>
Ehkäpä jäsen Schulz voi kertoa minulle - vaikka hän ei olekaan paikalla - haluaako hän Münchenissä kuvatussa Tatort-rikossarjan jaksossa katsella, kuinka rikosetsivät ajelevat BMW:llä ja juovat Löwenbräuksi tunnistettavaa olutta. Tai ehkäpä jäsen Prets tai jäsen Poettering voivat kertoa meille, hyväksyisivätkö he tuotesijoittelun televisionäytelmässä Volkswagenin myynnin edistämiseksi. Kehotan liittokansleri Merkeliä ja hänen kulttuuriministeriään Neumannia antamaan selvän osoituksen tuotesijoittelun vastustuksesta eikä vain tyytymään puolivillaiseen vastustukseen.
<P>
Minun on todettava jäsen Hieronymille, että pidän hänen mietintöään poliittisesti vääränsuuntaisena. Tuotesijoittelun kieltäminen on pinnallista, kun se myöhemmin sallitaan jäsenvaltioille, jolloin tuotesijoittelusta tulee joissakin formaateissa todellisuutta kaikissa Euroopan unionin jäsenvaltioissa.
<P>
Hyvät kollegat, haluatteko todella tätä? Minusta tämä on itsepetosta; yhtäältä tuotesijoittelu halutaan sallia, mutta toisaalta ihmisten ei ole direktiivin mukaan tarkoitus ostaa tuotteita. Tämä on naurettavaa: me yksinkertaisesti huijaamme itseämme luopumalla periaatteistamme. Kehotan teitä äänestämään rohkeasti tuotesijoittelua ja yksittäisiä mainospaloja vastaan, puolustamaan laadukasta eurooppalaista televisiotoimintaa ja äänestämään vapaiden tuotantotukien puolesta. Vihreiden tarkistukset pitävät sisällään kaikki nämä asiat. Meidän on oltava ylpeitä laadukkaasta televisiotoiminnastamme ja otettava etäisyyttä amerikkalaisiin juuri tällä alalla. Haluan kiittää lopuksi parlamentin muita jäseniä ja komissiota yhteistyöstä.
<SPEAKER ID="197" NAME="Umberto Guidoni">
GUE/NGL-ryhmän puolesta. - (IT) Arvoisa puhemies, arvoisa komission jäsen, hyvät kollegat, uskon, että aiemman lainsäädännön tarkistamisen - jota pidetään lainsäädännön normaalina mukauttamisena uuteen teknologiaan - taustalla on pyrkimys mainosmarkkinoiden hallitsemattomaan vapauttamiseen. Ongelmana ovat teleostoksia koskevan päiväkohtaisen rajan kieltäminen, television välityksellä tapahtuva ohjelmaan sisältymätön myynninedistäminen, sääntelemättömät pienet mainospalat sekä tuotesijoittelu, mainostamistapa, joka on niin kietoutunut yhteen ohjelmasisällön kanssa, ettei sitä voida säännellä sen paremmin määrällisesti kuin laadullisestikaan.
<P>
Direktiivitekstistä puuttuvat myös sitovat viittaukset moniarvoisuuden, riippumattomuuden ja vapaan kilpailun periaatteisiin, joiden pitäisi muodostaa jokaisen lähetysjärjestelmän pohja nykyaikaisessa demokratiassa, kuten parlamentti on toistuvasti vahvistanut.
<P>
Televisio liittyy läheisesti kunkin maan demokraattiseen ja kulttuuriseen elämään, ja se on epäilemättä aikamme tärkein kulttuurinen ilmaisuväline. Onkin vaarallista, jos sen sisältö ja toiminta riippuvat yksinomaan markkinaperiaatteista ja jos emme turvaa katsojien oikeutta esimerkiksi puolueettomaan tiedonsaantiin tai lasten suojeluun. Miten suojelemme lapsiamme, jos mainokset muuttavat heidän ruokailutottumuksiaan? Tosiasia on, että useimmat nykyajan lapset syövät vain tuotteita, jotka ovat täynnä sokeria ja rasvoja.
<P>
Tässä komission ehdotuksessa, jossa puhutaan rajattomuudesta, ei ole kyse mistään muusta kuin mainonnasta. Jos emme muuta toimintalinjaa niiden tarkistusten mukaisesti, joita ovat ehdottaneet sekä Euroopan yhtyneen vasemmiston konfederaatioryhmä / Pohjoismaiden vihreä vasemmisto että joukko eri poliittisia ryhmiä edustavia parlamentin jäseniä, tulevaisuuden televisiosta on vaarassa tulla pelkkä mainonnan lakien orja.
<SPEAKER ID="198" NAME="Zdzisław Zbigniew Podkański">
UEN-ryhmän puolesta. - (PL) Arvoisa puhemies, teknologian kehittyessä nopeasti kautta maailman ja tämän kehityksen tuodessa mukanaan muutoksia meidän on varmistettava, että muutokset edistävät kulttuurista ja taloudellista kehitystä sekä Euroopan unionin että yksittäisten valtioiden tasolla. Siksi suhtaudun myönteisesti jäsen Hieronymin mietintöön, joka perustuu alkuperämaaperiaatteeseen.
<P>
Sääntöjen ja ehtojen hyväksyminen kansallisella tasolla mahdollistaa kansallisten tuotteiden, myös riippumattomien tuotteiden, markkinoinnin aiempaa tuottavammalla ja kuluttajaa kiinnostavammalla tavalla. Tästä on kiittäminen lineaaristen ja ei-lineaaristen palvelujen erottelua. Haluan todeta myös arvostavani ja tukevani esittelijän ehdotuksia, jotka koskevat alaikäisten suojelua, rotuvihan ja piilomainonnan torjuntaa sekä sponsoroinnin ja tuotesijoittelun erottelua tässä asiakirjassa.
<P>
Olen tyytyväinen myös siihen, että ehdotus elokuvien aikana esitettävien mainoskatkojen välin lyhentämisestä 30 minuuttiin hylättiin. Näin estetään elokuvan mittasuhteiden vääristyminen ja taiteellisen arvon väheneminen.
<P>
Hieronymin mietintö on hyvä asiakirja ja luo perustan lisätyölle, jonka tarkoituksena on säännellä lineaarisia ja ei-lineaarisia palveluja.
<SPEAKER ID="199" NAME="Thomas Wise">
IND/DEM-ryhmän puolesta. - (EN) Arvoisa puhemies, komission ja esittelijän tarkoituksena oli mainoslainsäädännön hienoinen vapauttaminen. Mielestäni näyttää kuitenkin siltä, että se on joutunut ääriryhmien käsiin. Mainitsen seuraavassa muutamia haitallisimpia seikkoja.
<P>
Mainonnan kieltäminen lastenohjelmien aikana tarkoittaa lastenohjelmien vähenemistä ja laadun heikkenemistä. Työpaikkoja menetetään sekä media-alalla että leluteollisuudessa.
<P>
Kielto koskee myös uutisia, dokumentteja, opetusohjelmia, teatteria, oopperaa, kaikkia sponsoroinnin muotoja ja tuotesijoittelua. Tästä seuraa, että kaupallisen median tuotto pienenee, jolloin sen koko tulevaisuus on vaarassa.
<P>
Oikeus lyhyisiin otteisiin - 90 sekuntia toisen toimijan lähetystä ilmaiseksi - tuhoaa kaupalliset uutiset ja urheilutiedotukset. Kuten pian huomaatte, minulla on käytettävissäni vain 90 sekuntia.
<P>
Tiettyjä elintarvikkeita koskevan kiellon sijaan meidän olisi tehtävä yhteistyötä elintarviketeollisuuden kanssa tuotteiden parantamiseksi ja työpaikkojen turvaamiseksi. Meidän ei pidä syyttää mainosalaa asiasta, jota se ei valvo.
<P>
Alkoholin mainonnan kieltäminen ei estä ihmisiä juomasta. Kieltolakikaan ei estänyt juomista Yhdysvalloissa.
<P>
Direktiivissä tarjotaan alkuperämaaperiaatetta ratkaisuksi jäsenvaltioiden eroihin mutta vesitetään samalla koko periaate. Se ei toimi. Minulla on aikaa mainita yksi esimerkki. Monet ruotsalaiset media-alan yritykset ovat sijoittautuneet Yhdistyneeseen kuningaskuntaan hyödyntääkseen työlainsäädäntöämme. Nämä yritykset kuuluvat Yhdistyneen kuningaskunnan lain piiriin mutta lähettävät ohjelmaa Ruotsiin. Ruotsin lastensuojelulainsäädäntö on tiukempi kuin Yhdistyneessä kuningaskunnassa. Ruotsi on perustellusti tyytymätön. IND/DEM-ryhmä ja Yhdistyneen kuningaskunnan itsenäisyyspuolue tukevat Ruotsin oikeutta päättää siitä, mitä sen omalla alueella tapahtuu, ja yhtä lailla tuemme Yhdistyneen kuningaskunnan oikeuksia sen omalla maaperällä. Direktiivi ei tuo mukanaan ratkaisua vaan jatkuvan ongelman. Olen ehdottanut tarkistuksia, joiden tarkoituksena on torjua komission ehdotus. Maltilliset parlamentin jäsenet tukevat tätä.
<SPEAKER ID="200" NAME="Roger Helmer" AFFILIATION="NI">
(EN) Arvoisa puhemies, presidentti Reagan sanoi tunnetusti: "Jos se liikkuu, verota sitä. Jos se liikkuu edelleen, sääntele sitä. Jos se ei enää liiku, tue sitä." Väitän teille, että tämä vastaa Euroopan unionin yritysvastaista lähestymistapaa televisioalaan, erityisesti alan sääntelyyn liittyen.
<P>
Teollisuudenala on yksi kaikkein kilpailluimmista. Alan ihmiset taistelevat saadakseen lisää katsojia ja pitääkseen heidät, joten sääntely ei yksinkertaisesti ole tarpeen lukuun ottamatta joitakin poikkeuksia, kuten lapsia. Toimijat tekevät jo nyt hartiavoimin töitä varmistaakseen, että heidän tarjontansa kiinnostaa katsojia.
<P>
Toinen tämän ehdotuksen mukana tuleva haitta koskee innovaatiotoimintaa. Tämänhetkistä teknologiaa ollaan hakkaamassa vääjäämättä kiveen. Kukaan meistä tässä parlamentissa ei tiedä, mitä ensi vuonna tai sitä seuraavana vuonna tapahtuu. Olemme luomassa estettä innovaatiotoiminnalle, ja siksi meidän on vastustettava koko ehdotusta.
<SPEAKER ID="201" NAME="József Szájer" AFFILIATION="PPE-DE">
(HU) Arvoisa puhemies, minäkin haluan kiittää jäsen Hieronymia hänen erinomaisesta työstään.
<P>
Uusilla jäsenvaltioilla on mediamarkkinoihin liittyviä erityisiä ongelmia, ja olen hyvin luottavainen sen suhteen, että tämän hyväksytyn ja käyttökelpoisen kompromissin avulla uusissa jäsenvaltioissa voidaan luoda nykyistä yhtenäisemmin jäsentyneet mediamarkkinat ja lisätä myös kilpailua. Joidenkin uusien jäsenvaltioiden mediajärjestelmä ja mediamarkkinat eivät kehittyneet orgaanisen kasvun kautta, vaan ne pohjautuvat tiedotusvälineisiin ja infrastruktuuriin, jotka olivat diktatuurin aikana puolueen valvonnassa. Näissä maissa, myös kotimaassani Unkarissa, on puhjennut suoranaisia mediasotia, jotka ovat johtuneet vakiintuneista monopoleista ja siitä, ettei mielipiteiden moninaisuutta tukevaa erityistä infrastruktuuria ja sääntelyehtoja ole ollut olemassa. Juuri tämän vuoksi pidän asiaa tärkeänä, ja toivon vilpittömästi, että pystymme kohentamaan tilannetta.
<P>
Vaaleilla valittuna edustajana pidän myös välttämättömänä, että tämän sääntelyn yhteydessä pannaan paljon painoa perusarvoillemme, joilla tarkoitan näkemyksiämme alaikäisten suojelusta, inhimillisistä vapauksista, kulttuurisesta ja kielellisestä monimuotoisuudesta ja vähemmistöistä. Nämähän ovat yhteisiä arvojamme, jotka sisältyvät unionin kaikkiin yhteisiin perusasiakirjoihin. Jos haluamme saavuttaa tämän, emme saa luoda tarpeettomia esteitä, jotka hidastavat Euroopan unionin mediamarkkinoiden kehitystä. Olenkin varma, että saavutetulla kompromissilla voidaan taata Euroopan unionin kilpailukyky muun maailman kanssa. Kiitän teitä toimistanne ja toivon, että tämän ehdotuksen täytäntöönpano sujuu hyvin.
<SPEAKER ID="202" NAME="Catherine Trautmann" AFFILIATION="PSE">
(FR) Arvoisa puhemies, arvoisa komission jäsen Reding, hyvä jäsen Hieronymi, tarkistetun "televisio ilman rajoja" -direktiivin hyväksyminen mahdollistaa eri toimijoiden kehittymisen selkeässä kehyksessä, ja se on vastaus digitaalisen vallankumouksen ja tietopohjaisen talouden asettamiin vaatimuksiin.
<P>
Haluan nostaa esiin soveltamisalaan liittyvän myönteisen seikan eli ei-lineaaristen palveluiden sisällyttämisen direktiiviin ja yksityisten Internet-sivujen yksiselitteisen sulkemisen sen ulkopuolelle. Oli saavutettava tasapaino ilmaisunvapauden, tiedon vapaan liikkumisen sekä uusien palvelujen - kuten tilausvideopalvelujen - ja arvokkaan kulttuurisen ja taloudellisen sisällön vapaan saatavuuden välillä. Laadun korostumisen myötä eurooppalainen tuotanto voi vahvistaa asemaansa. Sama koskee myös eurooppalaisen sisällön tukemista.
<P>
Direktiivi merkitsee todellista edistysaskelta alaikäisten suojelun alalla, sillä siinä asetetaan eettisiä rajoituksia mainonnalle, mutta sen avulla on myös lujitettava asioita erityisesti terveyttä ja liikalihavuuden torjuntaa koskevissa kysymyksissä. Toivon, että parlamenttimme vahvistaa tukensa ehdotukselleni; se koskee sellaisiin tuotteisiin liittyvän mainonnan kieltämistä, joiden kohdalla ei noudateta lasten työnormeja.
<SPEAKER ID="203" NAME="Karin Resetarits" AFFILIATION="ALDE">
(DE) Arvoisa puhemies, kiitän lämpimästi jäsen Hieronymia ja komission jäsentä Redingiä. Televisio on käymässä läpi vallankumousta, ja vaikka mielipiteet eriävätkin tämän vallankumouksen lopputuloksesta, ei ole epäilystäkään siitä, että televisio muuttuu entistä demokraattisemmaksi. Tulevaisuudessa muutamat suuret yleisradiolaitokset eivät enää harjoita televisiotoimintaa yksin eivätkä päätä, mitä televisiossa näytetään. Esimerkiksi YouTube osoittaa jo, mihin suuntaan olemme menossa, kun uutena välineenä on Internet ja jokainen kuluttaja päättää itse, mitä ohjelmia katsoo.
<P>
Televisiotoiminta on elinvoimainen ala, jota meidän on vahvistettava Euroopassa erityisesti avaamalla se luovien ihmisten työmarkkinoiksi. Viime aikoina Yhdysvaltojen kaikki audiovisuaalialan uudet ideat ovat olleet peräisin televisiosta eivätkä Hollywoodista, kuten ennen oli tapana. Esimerkkinä mainittakoon televisiosarja "24". Emme saa olla ennakkoluuloisia, tai meitä odottaa karu herätys. Euroopassa tarvitaan nyt luovaa teollisuutta: liialliset rajoitukset - erityisesti mainonnassa, joka on alan ainoa tulonlähde lupamaksuja lukuun ottamatta - vahingoittavat erityisesti luovuutta ja johtavat lopulta roskatuotannon tai halpojen tuontiohjelmien lisääntymiseen ja eurooppalaisen tuotannon vähentymiseen.
<SPEAKER ID="204" NAME="Miguel Portas" AFFILIATION="GUE/NGL">
(PT) Televisiotoiminta sijoittuu kolmenlaisten ristiriitaisten etujen yhtymäkohtaan: kyse on ohjelmantekijöiden, lähetyspalvelujen tarjoajien ja katsojien eduista. Kulttuuri- ja koulutusvaliokunta hyväksyi ratkaisun, joka on mielestäni yleisesti ottaen tasapainoinen. Tällaista televisiota en itse valitsisi, mutta ainakin sitä ohjataan säännöillä. Valitettavasti tässä täysistunnossa on esitetty komission ja eräiden toimijoiden painostuksesta ehdotuksia, jotka vaarantavat tämän tasapainon katsojien vahingoksi.
<P>
Tuotesijoittelun osalta nykyinen sanamuoto on järkevä. Tuotesijoittelu on sinänsä kiellettyä, lukuun ottamatta jäsenvaltioiden hyväksymiä poikkeuksia. Viime hetken painostuksen vuoksi Euroopan kansanpuolueen (kristillisdemokraatit) ja Euroopan demokraattien ryhmä ja Euroopan liberaalidemokraattien liiton ryhmä ovat kuitenkin esittäneet tarkistuksia, jotka ovat ristiriidassa jo hyväksytyn kanssa, ja vastustamme tätä. Kulttuurivaliokunta hyväksyi myös ehdotuksen, jonka mukaan tuotesijoittelua sisältävistä ohjelmista pitäisi kuluttajasuojan vuoksi ilmoittaa katsojalle, mutta 20 minuutin välein annettava merkki ei riitä sen paremmin tiedottamiseen kuin suojeluunkaan. Esimerkiksi väkivaltaelokuvien yhteydessä kukaan ei odota, että varoitus annetaan vain elokuvan alussa tai ennen katkoa. Mainoskatkojen osalta tekisimme eron 45 ja 30 minuutin välille ohjelmatyypistä riippuen. Tämä on oikea tapa edetä. Se on ratkaisu, jolla ei kajota politiikan vaikuttimiin ja jolla vältetään moraalisia kieltoja koskevat ylilyönnit, kuten jäsen Guardans Cambó perustellusti huomautti.
<SPEAKER ID="205" NAME="Johannes Blokland" AFFILIATION="IND/DEM">
(NL) Arvoisa puhemies, yksi selitys sille, miksi ihmiset katsovat yhä enemmän audiovisuaalisia tuotteita, on, että ihmiset tuntevat suurta vetoa liikkuvaan kuvaan. On yleisesti tiedossa, että tämäntapaiset katselutottumukset ovat sidoksissa ihmisen käyttäytymismallien muodostumiseen. Tarjolla oleva tuotesisältö voi olla hyödyllistä, mutta myös niin ankeaa, että osa kansalaisista välttää sitä eettisistä syistä. Viranomaisten tehtävänä on suojella yhteiskunnan heikoimpia jäseniä tarjoamalla heille paitsi fyysistä myös henkistä turvaa. Olenkin tyytyväinen kahteen tämän mietinnön osioon.
<P>
Ensinnäkin olen tyytyväinen toimivaltaa koskevien sääntöjen tiukentamiseen. Mielestäni on oikein, että jäsenvaltiot voivat vaikuttaa nykyistä enemmän siihen, mitä audiovisuaalisia palveluja niiden alueella tarjotaan, sillä jokaisella jäsenvaltiolla on oma identiteetti, jonka kanssa audiovisuaalisten palvelujen on oltava sopusoinnussa. Ei riitä, että noudatetaan sen maan sääntöjä, johon palveluntarjoaja on sijoittunut.
<P>
Toinen huomioni liittyy alaikäisiin ja haavoittuvassa asemassa oleviin ihmisiin. Molemmat ihmisryhmät ovat suhteellisen helposti johdateltavissa ja voivat päätyä käyttäytymään tavalla, joka on vaaraksi sekä henkilölle itselleen että joskus myös heidän ympäristölleen. Lainsäädäntövallan käyttäjän velvollisuutena on minimoida vahinkojen todennäköisyys.
<SPEAKER ID="206" NAME="Syed Kamall" AFFILIATION="PPE-DE">
(EN) Ensinnäkin osoitan kiitokseni jäsen Hieronymille, jäsen Rühlelle ja komission edustajalle Greg Paulgerille heidän erinomaisesta työstään. Luultavasti aiheutin Gregille ongelmia, mutta kiitän joka tapauksessa lämpimästi kaikesta työstänne.
<P>
Olin alusta lähtien huolissani muutamista asioista. Yksi huolenaiheistani oli soveltamisalan laajentaminen. En halua laajentaa soveltamisalaa, koska suhtaudun epäilevästi sellaisten palvelujen sääntelyyn, joita ei ole vielä olemassa. Olen kuitenkin hyvin tyytyväinen saavuttamaamme kompromissiin. Olen tyytyväinen myös työhön, jota esittelijä teki itsesääntelyn merkityksen tunnustamiseksi. Meidän on myönnettävä, että tuotesijoittelua tapahtuu. On esimerkkejä saksalaisista autoyrityksistä, jotka ovat lähteneet Saksan ulkopuolelle ja sijoittaneet autojaan amerikkalaisiin ohjelmiin, joita näytetään Saksassa. Tämä on tuonut huomattavia tuloja paitsi eurooppalaisille tuottajille myös eurooppalaisille toimistoille. Meidän on ymmärrettävä, että EU:n ulkopuolellakin on maailmaa.
<P>
Mainoskatkoista totean, että maailmassa, jossa televisiosta näkyy tuhansia kanavia ja jossa tarjolla on satoja laitteita, asia on jätettävä markkinoiden päätettäväksi. Jos mainoksia on liikaa, ihmiset vaihtavat kanavaa.
<P>
Lopuksi totean, että meidän on varmistettava alkuperämaaperiaatteen vahva asema. Emme saa antaa yhteismarkkinoiden vihollisten päästä niskan päälle.
<SPEAKER ID="207" NAME="Christa Prets" AFFILIATION="PSE">
(DE) Arvoisa puhemies, arvoisa komission jäsen, esittelitte tämän asiakirjan meille vuosi sitten, ja mielestäni sen jälkeen on tapahtunut paljon. Mietintö on kehittynyt merkittävästi, ja meille on esitelty paljon hyväksyttäviä kompromisseja. Keskustelusta käy ilmi, että keskeinen huolenaihe on mainonta, jota useat meistä pitävät ongelmana ja josta pitää näin ollen keskustella. Kysymys kuuluu: miten voimme valvoa mainosten määrää kuluttajien suojelemiseksi mutta antaa samalla luoville taiteilijoille mahdollisuuden tuoda markkinoille hyviä, laadukkaita tuotteita ilman lisäkustannuksia? Emme pääse eroon mainonnasta. Olemme käyttäneet paljon aikaa tuotesijoittelun pohtimiseen ja kieltäneet sen - tosin tietyin poikkeuksin. Meidän on seurattava, miten jäsenvaltiot suhtautuvat asiaan ja miten kieltoa käsitellään. Emme saa missään olosuhteissa päätyä tilanteeseen, jossa ohjelman sisältö määräytyy mainostettavan tuotteen mukaan. Meidän on määritettävä selvät rajat. Baijerilaisten rikosohjelmien henkilöhahmot ovat tietääkseni ajelleet BMW:llä jo hyvän aikaa ilman, että se olisi haitannut ketään.
<P>
Haluan käsitellä vielä - hyvin lyhyesti - alkuperämaaperiaatetta. Tämä on hyvin tärkeä periaate, joka ei saa johtaa siihen, että mediapalvelujen tarjoajat siirtävät tietoisesti tuotantotoimintansa muihin maihin alhaisempien vaatimusten perässä. Meidän on tarkasteltava myös tätä kysymystä.
<SPEAKER ID="208" NAME="Sharon Bowles" AFFILIATION="ALDE">
(EL) Arvoisa puhemies, tiedämme, että perinteisistä tiedotusvälineistä saatavat mainostulot ovat pienentyneet, joten yhtälö on yksinkertainen: jos emme salli perinteisen television ansaitsevan lisätuloja, voimme heittää hyvästit kaikille toiveille laadukkaista tuotannoista ja dokumenteista sekä kulttuurisesta monimuotoisuudesta.
<P>
Uskon off-painikkeen markkinavoimaan. Mainostajat eivät maksa mainoksista, joita ei katsota, eivätkä katsojat katso ohjelmia, joita he eivät hyväksy. Tällä hyväksymättömyydellä viittaan kuitenkin yhtä paljon ohjelmien tasoon kuin liialliseen mainontaan, joten palaamme takaisin alkuperäiseen yhtälööni. Tasapainosta totean, että mainoskatkojen salliminen ohjelmissa 30 minuutin välein on sekä käytännöllistä että välttämätöntä, samoin myös harkittu tuotesijoittelu.
<P>
Lyhyistä uutisraporteista totean, että urheilutapahtumat ovat antaneet meille hyvää harjoitusta. Meidän on valittava sanamme huolella, jotta mainonnan sisällyttäminen yleisiin uutisohjelmiin voidaan sallia järkevässä määrin. Samalla on pantava merkille, ettei julkinen etu ulotu niin pitkälle, että se heikentäisi tekijänoikeuden tai muiden hankittujen yksinoikeuksien arvoa päivittäisellä tasolla.
<SPEAKER ID="209" NAME="Giusto Catania" AFFILIATION="GUE/NGL">
(IT) Arvoisa puhemies, hyvät kollegat, tämän direktiivin tavoitteena on mainosmarkkinoiden täydellinen vapauttaminen. Tämä merkitsee, että saamme pian yhdenlaisen television, jonka tarkoituksena on yksinomaan viihdyttäminen. Laadukkaan, opetuksellisen ja kulttuurisen televisiotarjonnan tuottamisesta tulee mahdotonta. Eurooppalainen kulttuurituotanto kärsii suuresti, ja tämä direktiivi haittaa vakavasti päivittäisiä ohjelmia, jotka eivät enää kiinnosta mainostajia.
<P>
Televisio synnyttää usein turhia tarpeita, jolloin mainostamisesta tulee aiheutettujen tarpeiden liukuhihna. Meidän onkin tehtävä nykyistä enemmän suojellaksemme yhteiskunnan heikkoja jäseniä, erityisesti lapsia.
<P>
Tuotesijoittelu on törkeää, ja se todellakin muuttaa mainonnan luonnetta: mainonta siirtyy myynnin ytimestä televisiolähetyksen ytimeen.
<P>
Merkittävä liberaalifilosofi Karl Popper kuvasi televisiota huonoksi opettajaksi. Tänään, tällä direktiivillä, huonon opettajan julistuksista tulee julistuksia, jotka eivät tunne rajoja.
<SPEAKER ID="210" NAME="Manolis Mavrommatis" AFFILIATION="PPE-DE">
(EL) Arvoisa puhemies, arvoisa komission jäsen, hyvät kollegat, maraton lähestyy loppuaan. Tarkistettu "televisio ilman rajoja" -direktiivi on otettu Euroopan parlamentin istuntojakson äänestyslistalle siinä toivossa, että tunnetuin joukkotiedotusväline eli televisio saadaan sen avulla järjestykseen.
<P>
Tehtävä ei ollut helppo komissiolle eikä etenkään esittelijä Hieronymille, jota kiitän hänen työstään. Lisäksi kiitän kollegoitani, jotka myötävaikuttivat siihen, että tämä direktiivi voitiin saattaa päätökseen. Tiedämme tuloksen huomenna tähän aikaan. Varmaa on vain, ettei tässä kilvassa ole häviäjiä, koska teimme parhaamme kansalaisten edun nimissä.
<P>
Euroopassa, jossa ei tunneta rajoja, tällä direktiivillä yhdenmukaistetaan joukkoviestintää koskeva lainsäädäntökehys ja asetetaan vähimmäisnormit, joilla katsojaa suojellaan entistäkin paremmin jatkuvasti ympäröivältä "tulitukselta". Televisio on väline, jolla voidaan kouluttaa, heijastaa ilmiöitä, tiedottaa, viihdyttää, levittää kulttuuria, opettaa ja käydä vuoropuhelua kansalaisten kanssa. Tämä on sen rooli, tai tällaisen television ainakin haluamme. Haluamme moniarvoisen television, joka on kaikkien saatavilla. Haluamme television ilman rajoja.
<P>
Direktiivin, josta pian äänestämme, on oltava kattava, ja lisäksi se on pantava täytäntöön välittömästi. Tämä on tärkein tavoitteemme, ja siihen pyrimme. Neuvosto on vakuutettava siitä, että sillä on yhteiskuntaa ja tulevia sukupolvia kohtaan velvollisuus ottaa huomioon kunnioittamista koskevat säännöt ja saattaa direktiivi osaksi kansallista lainsäädäntöä. Jokainen sivistysvaltio ansaitsee tämän, ja tätä vaativat 450 miljoonaa kansalaista, jotka katsovat nyt meihin.
<SPEAKER ID="211" NAME="Åsa Westlund" AFFILIATION="PSE">
(SV) Arvoisa puhemies, alkoholin haittavaikutukset maksavat Euroopan unionille 125 miljardia euroa joka vuosi, mikä vastaa 1,3:a prosenttia EU:n bruttokansantuotteesta. Alkoholi ei siis ole mikä tahansa tuote, minkä vuoksi alkoholin televisiomainontaa on rajoitettava. Lapset, jotka katsovat televisiota päiväsaikaan, eivät saa altistua alkoholijuomia koskeville mainoksille. Tämän vuoksi toivon, että parlamentti tukee huomenna tarkistusta 169.
<P>
Direktiivi, josta parlamenttimme parhaillaan keskustelee, on vähimmäisdirektiivi. Ajatuksena on, että jokainen maa voi säätää omia, rajoittavampia mainossääntöjä. Käytännössä tämä on kuitenkin mahdotonta. Esimerkiksi Ruotsissa lapsille suunnatut mainokset on kielletty, mutta TV 3 ja Channel 5 voivat kiertää näitä sääntöjä lähettämällä ohjelmansa Yhdistyneestä kuningaskunnasta. Tämä on järjetöntä. Ruotsalaisille katsojille tarkoitetuissa televisiolähetyksissä on noudatettava ruotsalaisia sääntöjä, kuten brittiläisille katsojille tarkoitetuissa televisiolähetyksissä on noudatettava Yhdistyneen kuningaskunnan sääntöjä. Tämän vuoksi toivon, että parlamentti äänestää huomenna esimerkiksi tarkistusten 246 ja 153 puolesta. Näiden tarkistusten tarkoituksena on antaa vastaanottajamaalle hieman sananvaltaa lähetysten mainossisältöön.
<SPEAKER ID="212" NAME="Patrizia Toia" AFFILIATION="ALDE">
(IT) Arvoisa puhemies, hyvät kollegat, direktiivillä on merkittävä vaikutus kahdella tasolla: ensinnäkin se vaikuttaa teollisuuteen ja teknologiaan, sillä kyse on edistyneestä eurooppalaisesta teollisuudenalasta, ja toiseksi se vaikuttaa yleiseen mielipiteeseen ja ajatusten kehittymiseen - toisin sanoen eurooppalaisen yhteiskunnan kulttuuriseen tasoon.
<P>
Mielestämme onkin tärkeää saavuttaa tasapaino näiden kahden elementin eli yhtäältä teknologian ja toisaalta tuotteen sisällön ja ominaispiirteiden välillä. Tästä syystä olemme pyytäneet kiinnittämään paljon huomiota lapsia koskevaan vaikutukseen, jottei mediasta kasvun välineenä tule manipuloinnin välinettä.
<P>
Arvoisa komission jäsen, kannatamme huomattavien investointivarojen keräämistä mainonnan ja muiden rahoituskeinojen avulla, mutta haluamme tätä varten selkeät säännöt, jottei mainonnalla tukahduteta ja tuhota tuotannon luovuutta, taiteellista vapautta ja eurooppalaisen kulttuurituotannon merkitystä - tuotannon, jota on tuettava.
<P>
Vastustankin mainonnan riistäytymistä hallinnasta. Kannatan 45 minuutin taukoa mainoskatkojen välillä, mutta en kannata mainontaa, josta tulee tärkeämpää kuin tuote ja sen laatu.
<P>
Arvoisa komission jäsen, totean lopuksi, että keskusteluun audiovisuaalipalveluista kuuluvat väistämättä myös laatukysymykset. Vetoan tässäkin tapauksessa ymmärtäväisyyteenne. Kyse ei ole vain liiketoiminnasta vaan myös moniarvoisuudesta. Tämänkaltaisessa direktiivissä on ehdottomasti otettava huomioon moniarvoisuusnäkökohdat ja kunnioitettava niitä. Tähän kysymykseen liittyy todellakin paitsi eurooppalainen kulttuuri myös eurooppalainen demokratia.
<SPEAKER ID="213" NAME="Marie-Hélène Descamps" AFFILIATION="PPE-DE">
(FR) Arvoisa puhemies, televisio on tärkein tiedon ja viihteen lähde Euroopan unionissa: sitä katsovat päivittäin kaikki, iästä riippumatta. "Televisio ilman rajoja" -direktiivi on toiminut jo yli 15 vuoden ajan mittapuuna televisioalan sääntelylle unionissa. Tällä direktiivillä on pystytty takaamaan yhtenäinen suojelun taso tärkeille poliittisille tavoitteille, ja sen avulla on helpotettu televisiopalvelujen tarjoamista yli rajojen. Tästä on kiittäminen ennen kaikkea alkuperämaaperiaatetta. Direktiivillä on myös edistetty ilmaisunvapautta ja tiedonsaannin vapautta, ja sillä on ollut tärkeä merkitys tuettaessa kulttuuri-identiteetin ilmaisemista.
<P>
Digiajan, lähentymiskehityksen ja uusien audiovisuaalipalvelujen myötä tämän lainsäädäntökehyksen tarkistaminen on kuitenkin tullut välttämättömäksi.
<P>
Tänään meille esitelty teksti merkitsee suurta edistysaskelta paitsi audiovisuaalisten mediapalvelujen myös Euroopan unionin kansalaisten kannalta. Teksti on tulosta todellisesta pyrkimyksestä yhteistyöhön ja näkemysten vaihtoon, joista esittelijämme on vastannut useiden kuukausien ajan. Haluan kiittää häntä laadukkaasta mietinnöstä ja merkittävistä toimista näiden erittäin arkaluonteisten kysymysten selvittämiseksi.
<P>
Kun otamme huomioon audiovisuaalipalvelujen molemmat puolet - taloudellisen ja kulttuurisen puolen - voimme "televisio ilman rajoja" -direktiiviä tarkistaessamme tehdä johtopäätöksiä nykyisestä teknisestä kehityksestä ja mukauttaa yhteisön lainsäädäntökehyksen tulevaan kehitykseen. Tältä osin ratkaiseva merkitys on nimenomaan periaatteella, jonka mukaan direktiiviä laajennetaan kattamaan uudet audiovisuaaliset mediapalvelut. Koska ei-lineaariset palvelut kilpailevat yhä voimakkaammin perinteisten palvelujen kanssa, niiden panos kulttuurisen monimuotoisuuden edistämisessä on ratkaiseva. Tämä on yhdenmukaista Unescon yleissopimuksessa määritettyjen tavoitteiden kanssa.
<P>
Myös lineaaristen palvelujen yhteydessä on otettu suuri edistysaskel sallimalla lyhyiden otteiden käyttäminen. Tätä oikeutta on kuitenkin käytettävä kohtuullisilla ehdoilla ja yksinoikeudet huomioon ottaen.
<P>
Totean lopuksi mainonnasta, että olemme saaneet nyt ensimmäistä kertaa tilaisuuden laatia selkeät tuotesijoittelua koskevat säännöt. Meille ehdotettujen takeiden myötä tuotesijoittelu tuo eurooppalaiselle audiovisuaalituotannolle ja -kehitykselle uusia mahdollisuuksia, ja samalla voidaan varmistaa kuluttajien suojelu ja tiedonsaanti.
<SPEAKER ID="215" NAME="Anna Hedh" AFFILIATION="PSE">
(SV) Arvoisa puhemies, myönnän, että meidän on tarkistettava direktiiviä, kun otetaan huomioon audiovisuaalialan kehitys, erityisesti tekninen kehitys, viimeisten 20 vuoden aikana. Sekä komission ehdotuksessa että direktiiviin esitetyissä tarkistuksissa on kuitenkin kielteisiä piirteitä. Direktiivi uhkaa monilta osin heikentää yleistä kuluttajansuojaa ja erityisesti lisätä television kielteisiä vaikutuksia alaikäisiin. Teknisen kehityksen ohella myös mainosten määrä ja monimuotoisuus ovat lisääntyneet viimeisten 20 vuoden aikana. Mainoksia on nykyään kaikkialla, ja niitä suunnataan jopa lapsille ja muille alaikäisille.
<P>
Tarvitaan lainsäädäntöä, jossa sallittu mainosmäärä ja kuluttajaryhmät, joille mainoksia saa suunnata, ovat tasapainossa. Nyt on kyse vähimmäisdirektiivistä, mutta monet meistä Euroopan parlamentin sosialidemokraattisen ryhmän jäsenistä kannattavat tiukkojen sääntöjen asettamista kaikille lastenohjelmissa esitettäville mainoksille ja lapsille suunnattavalle mainonnalle. Ymmärrämme, miksi komissio on kieltänyt mainokset uskonnollisten ohjelmien yhteydessä, mutta kysymme, miksi näiden katsojien suojelua kaupallisilta vaikutuksilta pidetään tärkeämpänä kuin lasten suojelua. Lapset eivät erota mainoksia muista ohjelmista eivätkä voi siksi ymmärtää mainosten taustalla olevia vaikuttimia. Monien muiden tavoin vastustan lapsille suunnattavia mainoksia.
<SPEAKER ID="216" NAME="Ivo Belet" AFFILIATION="PPE-DE">
(NL) Arvoisa puhemies, hyvät kollegat, pidän uutta direktiiviä myönteisenä, sillä sen avulla voimme varmistaa, että julkisen verkon perinteiset televisiokanavat pysyvät elinvoimaisina myös digiaikana. Kuten tiedätte, perinteiselle julkisen verkon televisiolle ei ole mitään järkeä asettaa aiempaa tiukempia vaatimuksia, jos uudet säännökset eivät koske myös tilattavia televisiopalveluja, jotka lisääntyvät valtavalla vauhdilla. Tämän vuoksi haluan osoittaa lämpimät kiitokseni esittelijä Hieronymille ja komission jäsenelle Redingille.
<P>
Esitän kuitenkin kaksi huomiota, joista ensimmäinen koskee tuotesijoittelua. Mahdollisuus siihen on tietenkin myönteinen asia, joka hyödyttää myös televisioalaa, sillä tuotesijoittelu tarjoaa uuden välineen, jonka avulla kanavat voivat houkutella mainostajia ja hyvittää televisiomainoksista saatavien tulojen menetyksiä. On sanomattakin selvää, että meidän on laadittava tätä varten asianmukainen kehys, jolla turvataan yhtäältä toimituksellinen riippumattomuus ja toisaalta ohjelmaa edeltävä ja sen jälkeinen kuulutus, jonka avulla katsojat pysyvät selvillä siitä, missä mennään.
<P>
Hyvä jäsen Hieronymi, arvoisa komission jäsen Reding, toiseksi totean, että me Flanderissa haluaisimme unionin kieltävän kauttaaltaan mainonnan lastenohjelmissa. Tällä näkemyksellä on laaja kannatus Flanderissa ja myös Ruotsissa, mutta ilmeisesti - ja valitettavasti - kannatus ei ole yhtä laajaa muualla unionissa. Voisimme toki antaa sääntöjä, jotka ovat tiukempia kuin huomenna hyväksyttävät eurooppalaiset vähimmäissäännöt, mutta kuten tiedätte, muita tiukemmat säännöt uhkaavat vesittyä, kun flaamilaiset katselevat muiden jäsenvaltioiden kanavien lähettämää ohjelmaa.
<P>
Käsittelemämme teksti ei valitettavasti riitä torjumaan tätä uhkaa, ja toivonkin, ettemme huomenna heikennä neuvoston kompromissia entisestään. Toivon myös, että naapurimaissamme otetaan käyttöön käytännesäännöt esimerkiksi pikaruokamainoksille. Tällaiset käytännesäännöt olisivat myönteisiä, vaikka kyseiset mainokset olisikin paras kieltää ruuduiltamme kokonaan, erityisesti lastenohjelmista. Päätösvalta on tältä osin todellakin yhä jäsenvaltioilla. Tämä olisi paras väline liikalihavuuden torjuntaan, jota me kaikki luonnollisesti kannatamme.
<SPEAKER ID="217" NAME="Giovanni Berlinguer" AFFILIATION="PSE">
(IT) Arvoisa puhemies, hyvät kollegat, komissio on pääasiassa korostanut television teollista ja taloudellista merkitystä, joka on todellakin huomattava, mutta kaikkien ulottuvilla olevana välineenä televisio on ennen kaikkea tärkein tiedotusväline ja kulttuurin ensisijainen välikappale, ja lisäksi se on yksi vallankäytön välineistä.
<P>
Televisiomainonnan määrä on lisääntymään päin, mikä vähentää todennäköisesti lehdistön painoarvoa ja rajoittaa sen vapautta rahoituksen hankinnassa. Artikla, jossa hyväksytään tuotesijoittelu, perustuu valheeseen: ensin siinä kielletään tämä periaate, ja sitten se hyväksytään tuhansin eri tavoin. Tämä tarkoittaa, että kaikkien fiktiivisten ohjelmien ja muiden ohjelmien tekijöiden luovuutta käytetään hyväksi ja että tämä luovuus turmeltuu.
<P>
Ymmärränkin, miten tuskallisen kompromissin esittelijä Hieronymi - jonka työ on ollut erinomaista - on saavuttanut. Olen kuitenkin esittänyt yhdessä monien muiden kanssa muun muassa tarkistuksen, jonka tarkoituksena on poistaa ajatus tuotesijoittelusta.
<SPEAKER ID="218" NAME="Luis Herrero-Tejedor" AFFILIATION="PPE-DE">
(ES) Arvoisa puhemies, hyvät kollegat, me kaikki tiedämme, että demokratia on yleiseen mielipiteeseen perustuva järjestelmä ja että demokratia toimii sitä paremmin, mitä vapaampia tiedotusvälineet ovat.
<P>
Tällä direktiivillä säännellään audiovisuaalialan tiedotusvälineitä, ja mielestäni meidän olisi kysyttävä, tuleeko tiedotusvälineistä tämän direktiivin myötä aiempaa vapaampia vai ei.
<P>
Voidaksemme vastata tähän kysymykseen meidän on pohdittava seuraavaa yhtälöä: mitä enemmän viranomaiset puuttuvat asiaan, sitä rajoitetumpi on tiedotusvälineiden vapaus, eli mitä vähemmän viranomaiset puuttuvat asiaan, sitä vapaampia tiedotusvälineet ovat.
<P>
Hyvät kollegat, mielestäni tällä direktiivillä puututaan asiaan liian paljon, mikä on valitettavaa. Tämä pätee mainostamiseen, audiovisuaalialan tuotantokiintiöihin, soveltamisalan tarpeettomaan laajentamiseen ei-lineaarisiin palveluihin sekä ennen kaikkea siihen, että kansallisille lainsäädäntöviranomaisille annetaan valta suojella perusoikeuksiin kuuluvaa ilmaisunvapautta.
<P>
Kaikki demokratian kannattajat tietävät, että perusoikeuksien suojelu kuuluu yksinomaan tuomioistuinten toimivaltaan. Tällä direktiivillä kansallisille lainsäädäntöviranomaisille annetaan kuitenkin valta päättää, mikä on oikein ja mikä ei, mitä voidaan lähettää ja mitä ei sekä mitkä toimijat voivat lähettää ohjelmaa ja mitkä eivät. Viimeksi mainittu tapaus on toteutunut Kataloniassa, jonka demokratian taso on koko Euroopan unionin heikoimpia. Direktiivin lähestymistavasta ei voida kuitenkaan syyttää esittelijää, joka on taistellut äärimmäisen urheasti. Hyvä jäsen Hieronymi, kiitän teitä tästä.
<P>
Kyse on alistumisesta etukäteen tapahtuvaan sensurointiin. Arvoisa komission jäsen Reding, pyydän teitä ottamaan asian vakavasti ja selvittämään, voimmeko välttää sensuurin toteutumisen. Meidän on muun muassa kuunneltava tarkkaan, mitä sanottavaa esimerkiksi Toimittajat ilman rajoja -järjestöllä, Maailman sanomalehtien järjestöllä ja Maailman lehdistönvapauskomitealla (World Press Freedom Committee) on tähän asiaan. Ne saattavat meidät vielä noloon asemaan.
<P>
Toivon, että tämä nolous ainakin pakottaa meidät korjaamaan virheemme ajoissa.
<SPEAKER ID="219" NAME="Viviane Reding" AFFILIATION="komission jäsen" LANGUAGE="FR">
Arvoisa puhemies, olen hyvin tietoinen siitä, että kello käy, joten en aio lukea ääneen erittäin pitkää luetteloa tarkistuksista, jotka komissio voi hyväksyä, ja niistä, jotka sen on hylättävä. Valitettavasti en voi esittää myöskään perusteluja. Aion toimittaa tämän luettelon teille ja poliittisille ryhmille.
<P>
Haluan kuitenkin todeta, että jo vuosia voimassa ollut "televisio ilman rajoja" -asetus on osoittanut tehokkuutensa, sillä sen avulla on kehitetty unionin televisioalaa ja annettu todellinen mahdollisuus eurooppalaiselle sisällölle. Edessämme on nyt perustava teknologinen muutos, ja siksi meidän on mukautettava direktiivi nykymaailmaan ja annettava uudet, varsin joustavat määritelmät, jotka kestävät ajan hampaan ja teknologisen kehityksen.
<P>
Parlamentin suuri enemmistö on tällä kannalla. Näköpiirissä on laadukas televisio, jossa eurooppalaisia ohjelmia rahoitetaan säännellyllä mainonnalla ja jossa mediapalveluiden tarjoamisessa voidaan hyödyntää alkuperämaaperiaatetta ja näin ollen myös yhteismarkkinoita. Mediapalveluita tarjottaessa on noudatettava perusarvoja, jotka ovat alaikäisten suojelu ja rotuvihan torjuminen, ja tuettava samalla eurooppalaista ohjelmatuotantoa. Asiat, joista parlamentin on tarkoitus äänestää, voidaan tiivistää muutamaan lauseeseen, mutta tiivistelmä on tietenkin epätäydellinen. Joka tapauksessa olemme ainakin yrittäneet.
<P>
Esitettyjen tarkistusten suuri määrä ilmentää hankkeen koko monimutkaisuutta. Haluan todeta jälleen kerran, että olen erittäin kiitollinen esittelijä Hieronymin esimerkillisestä työstä ja että komissio voi hyväksyä kulttuuri- ja koulutusvaliokunnan mietintöön esittämistä tarkistuksista 44 kokonaan ja 59 osittain. Kyseessä on toisin sanoen kaksi kolmasosaa Hieronymin mietinnön sisältämistä tarkistuksista. Tämä kertoo osaltaan parlamentin tekemän myönteisen työn laadusta. Parlamenttia on syytä onnitella.
<P>
Täysistunnossa esitetyistä tarkistuksista komissio voi hyväksyä kahdeksan kokonaan ja 24 osittain. Arvoisa puhemies, kello käy, joten luettelo toimitetaan teille. Sallinette minun kiittää vielä lopuksi parlamentin jäseniä sekä esittelijää ja varjoesittelijöitä, jotka ovat tehneet tarkkaa työtä. Tämä työ on monimutkaista, mutta sitä tehdään Euroopan televisioalan ja media-alojen edun nimissä. Teidän ansiostanne eurooppalaiselle sisällöntuotannolle tarjoutuu tilaisuus, joten se on teille paljon velkaa.
<SPEAKER ID="220" NAME="Puhemies">
Keskustelu on päättynyt.
<P>
Äänestys toimitetaan keskiviikkona klo 12.00.
<P>
Liite - Komission kanta
<P>
Hieronymin mietintö
<P>
Komissio voi hyväksyä tarkistukset 6, 11, 12, 14, 16, 20, 25, 30, 32, 41, 42, 43, 48, 49, 56, 62, 67, 78, 79, 81, 84, 85, 86, 88, 89-92, 99, 115, 117, 120-125, 128-130, 132, 133, 138, 144, 154, 212, 213, 215, 221, 222, 224 ja 226.
<P>
Tarkistukset 1, 3, 4, 7, 8, 10, 13, 17, 18, 19, 23, 27, 28, 33, 34, 35, 36, 38, 39, 40, 46, 50, 57, 58, 60, 63-65, 66, 68-71, 73, 77, 82, 83, 87, 94-98, 104, 107-110, 114, 126, 127, 131, 135, 137, 141, 147, 149, 150, 151, 157, 178, 183, 184, 186, 191, 193, 200, 203-205, 208, 214, 216, 218-220, 223, 225, 227-229, 235 ja 236 voidaan hyväksyä periaatteessa.
<P>
Komissio ei voi hyväksyä tarkistuksia 2, 5, 9, 15, 21, 22, 24, 26, 29, 31, 37, 44, 45, 47, 51-55, 59, 61, 72, 74-76, 80, 93, 100-103, 105, 106, 111, 112, 113, 116, 118, 119, 134, 136, 139, 140, 142, 143, 145, 146, 148, 152, 153, 155, 156, 158-163, 166-177, 179-182, 185, 187-190, 192, 194-199, 201, 202, 206, 207, 209-211, 230-234 ja 237-246.
<P>
Kirjalliset lausumat (työjärjestyksen 142 artikla)
<P>

<SPEAKER ID="223" NAME="Marianne Mikko" AFFILIATION="PSE">
(ET) Baltian maat vapautuivat neuvostomiehityksestä miltei verettömästi. Suurin osa uhreista antoi henkensä puolustaessaan lehdistön vapautta ja tasapuolisuutta.
<P>
Kaksikymmentä isänmaallista virolaista puolusti Tallinnan televisiotornia 20. elokuuta 1990 Moskovan OMON-erikoisjoukkojen sotilaita vastaan. Latviassa kuoli 15 ihmistä 13. tammikuuta 1991 puolustaessaan Vilnan televisiotornia. Kymmenet muut liettualaiset loukkaantuivat kaasuiskuissa, jotka tehtiin televisio- ja radiorakennukseen ja lähetyskeskukseen.
<P>
Keskusteltaessa audiovisuaalisia mediapalveluja koskevasta direktiivistä Baltian maiden kansalaiset ajattelevat pikemminkin puolueettomia tiedotusvälineitä kuin mainontasäännöksiä.
<P>
On päivänselvää, että Kreml on ottanut tiedotusvälineitä jälleen hallintaansa. Harvempien tiedossa on, että osa Euroopan unionin tiedotusvälineistä on muuttunut Moskovan kuuliaisiksi välikappaleiksi.
<P>
Vapaamieliset asenteemme ovat taanneet, että Riikassa päämajaansa pitävä Pervõi Baltiiski Kanal -kanava on voinut kääntää kolmen Baltian maan venäjänkieliset asukkaat maidemme laillisia hallituksia vastaan.
<P>
Kanavaa eivät rahoita venäläiset liikemiehet vaan venäläiset propagandan levittäjät. Heidän osaamisensa on noussut uudelle tasolle, ja kanavan ideologinen viesti on kätketty taitavasti viihteen sekaan. Näin ei kuitenkaan onnistuta huijaamaan media-alan asiantuntijoita.
<P>
Jokaisen jäsenvaltion on kyettävä puolustautumaan tällaiselta vihamieliseltä ulkomaiselta propagandalta.
<P>
Kaikki Baltian maita edustavat parlamentin jäsenet allekirjoittivat tarkistusehdotukseni puoluekannasta riippumatta. Meillä on jo kokemusta Kremlin ideologisesta manipuloinnista, emmekä halua sietää sitä enää.
<SPEAKER ID="224" NAME="Jules Maaten" AFFILIATION="ALDE">
(NL) On tärkeää edistää eurooppalaisten televisio-ohjelmien vapaata liikkumista ja varmistaa, ettei näiden ohjelmien tuotantoa vaikeuteta liian tiukalla mainontaa koskevalla lainsäädännöllä. Vihreät / Euroopan vapaa allianssi -ryhmä suhtautuu tuotesijoitteluun realistisesti. Tieto on hyödyllistä, mutta kuluttajat eivät odota muistutusta televisio-ohjelman aikana. Muistutus ennen ohjelmaa ja sen jälkeen riittää. Mainonnasta ja tuotesijoittelusta saatavia tuloja tarvitaan eurooppalaisen tuotannon rahoittamisen tueksi. Vaihtoehtona on se, että hankimme entistäkin enemmän halpoja amerikkalaisia ohjelmia, jotka ovat täynnä tuotesijoittelua.
<P>
Lastenohjelmille on asetettava muita tiukemmat normit, sillä liikalihavuus on kasvava ongelma. Kun otetaan huomioon epäterveellistä ruokaa koskevan mainonnan valtava vaikutus lasten valitsemaan ruokavalioon, tälle kohderyhmälle suunnattua mainontaa on rajoitettava. Tämän vuoksi kannatan tehokkaiden käytännesääntöjen kehittämistä mainontaa, tuotesijoittelua ja muuta lapsille suunnattua epäterveellisten ruokien ja juomien markkinointia varten.
<P>
Lopuksi totean, että kannatan edelleen vahvaa alkuperämaaperiaatetta. Televisio-ohjelmien tekijöille ei saa asettaa ylimääräisiä sääntöjä ja asetuksia tapauksissa, joissa he haluavat tarjota ohjelmiaan muualle Euroopan unioniin. Meidän on parannettava eurooppalaisten audiovisuaalisten tuotteiden myyntiä.
<SPEAKER ID="435" NAME="Alessandro Battilocchio" AFFILIATION="NI">
(IT) "Televisio ilman rajoja" -direktiivistä toimitetun äänestyksen tulos osoittaa parlamentilta suurta kypsyyttä. Jäsen Hieronymin, kaikkien lausuntojen valmistelijoiden, neuvoston ja komission erinomaisen työn ansiosta direktiivi tarjoaa todellakin tehokkaan työkalun, jolla voidaan parantaa unionin audiovisuaalialan kilpailukykyä. Siinä jätetään kohtuullinen liikkumavara yksityiselle rahoitukselle - tämä ei ole mitään uutta, sillä audiovisuaalipalvelut elävät mainonnasta - mutta taataan asianmukainen suojataso kuluttajille ja ennen kaikkea yhteiskunnan haavoittuvimmille jäsenille, kuten lapsille ja vammaisille. Olisin kuitenkin halunnut rohkeampaa lähestymistapaa esimerkiksi tuotesijoitteluun. Yhdyn niihin, jotka haluavat turvata kirjoittajien luovuuden ja riippumattomuuden sekä tuotantojen laadun, mutta minun on huomautettava, että vuonna 2007, kansainvälisillä markkinoilla, tämä käytäntö on todellisuutta ja että tämän tosiasian kieltäminen merkitsee altistumista kilpailukyvyn, rahoituksen ja markkinakiintiöiden menettämiselle. Toivon, että jäsenvaltioiden enemmistö osoittaa enemmän rohkeutta ja ennakkoluulottomuutta kuin toimielimemme ovat tähän mennessä osoittaneet.
<SPEAKER ID="436" NAME="Nils Lundgren" AFFILIATION="IND/DEM">
(SV) Tästä nykyaikaisen teknologian aiheuttamasta vaikeasta kysymyksestä seuraa tavoitteiden välinen ristiriita, kun vapaus asetetaan sitä etua vastaan, joka liittyy tiettyjen suojelun muotojen tarjoamiseen.
<P>
Yhtäältä on hankalaa sensuroida muista jäsenvaltioista lähetettäviä ohjelmia, mutta toisaalta katsomme, että jokaisen jäsenvaltion on kyettävä tekemään omat ratkaisunsa kulttuurisissa ja moraalisissa kysymyksissä, jotka liittyvät ensimerkiksi alkoholin ja tupakan mainostamiseen, lapsille suunnattuihin mainoksiin sekä syrjintää ja pornografiaa koskeviin sääntöihin. Jokaisen jäsenvaltion on kyettävä säätämään omat lakinsa näillä aloilla.
<P>
Tekninen kehitys, johon kuuluvat matkapuhelinyhteydet ja Internetin nopeat laajakaistayhteydet, edesauttaa sellaisten television kaltaisten mediapalvelujen kehittymistä, joiden yhteydessä eettisten sääntöjen noudattamista on vaikea valvoa. Tälläkin alalla jäsenvaltioiden on kuitenkin kyettävä halutessaan antamaan lainsäädäntöä, jossa otetaan huomioon lapsipornografia ja tekijänoikeudet.
<P>
Tämä on epäilemättä erittäin monimutkainen asia, mutta Ruotsin kanta olisi mielestämme pitänyt ottaa paremmin huomioon neuvoston marraskuisessa kokouksessa. Pidämme kulttuuri- ja koulutusvaliokunnan ehdotusta kuitenkin parempana kuin neuvoston ehdotusta, ja siksi kannatamme tätä mietintöä.
