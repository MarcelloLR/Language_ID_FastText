<CHAPTER ID="020">
Euroopan yhteisöjen tuomioistuimen Turco-asiassa antaman tuomion täytäntöönpano (keskustelu) 
<SPEAKER ID="145" NAME="Puhemies">
(IT) Esityslistalla on seuraavana keskustelu
<P>
Marco Cappaton ja Michael Cashmanin kansalaisvapauksien sekä oikeus- ja sisäasioiden valiokunnan ja Anneli Jäätteenmäki ja Costas Botopoulosin perussopimus-, työjärjestys- ja toimielinasioiden valiokunnan puolesta neuvostolle laatimasta suullisesta kysymyksestä Euroopan yhteisöjen tuomioistuimen Turco-asiassa antaman tuomion täytäntöönpanosta - B6-0470/2008), ja
<P>
Marco Cappaton ja Michael Cashmanin kansalaisvapauksien sekä oikeus- ja sisäasioiden valiokunnan ja Anneli Jäätteenmäki ja Costas Botopoulosin perussopimus-, työjärjestys- ja toimielinasioiden valiokunnan puolesta komissiolle laatimasta suullisesta kysymyksestä Euroopan yhteisöjen tuomioistuimen Turco-asiassa antaman tuomion täytäntöönpanosta - B6-0471/2008).
<SPEAKER ID="146" NAME="Marco Cappato" LANGUAGE="IT">
Arvoisa puhemies, arvoisa komission jäsen, hyvät kuulijat, kollegamme Euroopan parlamentin edelliseltä kaudelta, Maurizio Turco, joka tällä hetkellä edustaa Italian parlamentissa radikaalipuoluetta, jätti hakemuksen - kuka tahansa tavallinen kansalainen voi tällaisen hakemuksen jättää - jossa hän pyysi saada tutustua eräisiin neuvoston asiakirjoihin. Kyseisistä asiakirjoista oli poistettu sellaisten valtuuskuntien nimet, jotka olivat omaksuneet keskusteluissa tiettyjä kantoja. Neuvosto vastasi hakemukseen kielteisesti, eikä myöskään oikeudellista lausuntoa annettu tutustuttavaksi.
<P>
Asia vietiin ensimmäisen oikeusasteen tuomioistuimeen, joka oli tällä välin velvoittanut neuvoston julkaisemaan kansallisten valtuuskuntien henkilöllisyyden. Se kuitenkin ratkaisi asian Turcoa vastaan ja neuvoston eduksi, millä vältettäisiin asian käsittely yhteisöjen tuomioistuimessa. Asiasta kuitenkin valitettiin yhteisöjen tuomioistuimeen, joka kumosi alkuperäisen tuomion.
<P>
Yhteisöjen tuomioistuin totesi yksinkertaisesti, ettei oikeutta saada tutustua asiakirjoihin, erityisesti lainsäädäntöä koskeviin asiakirjoihin, voida estää, koska oikeus saada tutustua asiakirjoihin kuuluu demokratiaan. Näin ollen kaikenlaisia poikkeuksia tähän olisi vältettävä, koska kyse on yleisestä edusta. Asiakirjoista käytävä julkinen ja oikeudellinen keskustelu vahvistaa toimielinten legitimiteettiä ja lisää kansalaisten luottamusta niitä kohtaan.
<P>
Lyhyesti sanottuna kysymyksemme tänään kuuluu seuraavasti: miten komissio ja muut unionin toimielimet aikovat panna täytäntöön kyseisen tuomion? Toisin sanoen katsovatko ne sen hyväksi tilaisuudeksi tarkistaa menettelyjä, joiden kautta asiakirjoja on mahdollista saada tutustuttavaksi välittömästi?
<P>
Tiedän, että puhumme tavallisesta kansalaisesta ja että kuka tahansa kansalainen olisi voinut jättää vastaavan hakemuksen. Kyse ei siis ole toimielimissä käytyä keskustelua seuraavasta uudistuksesta. Mielestäni Turcon aloitteen vahvuus piilee juuri tässä, sillä se osoittaa, että jokin yksittäinen tapaus voi saada aikaan paljon enemmän kuin mikä on mahdollista toimielinten tekemien aloitteiden yhteydessä.
<P>
Meidän täytyy voida julkaista kaikki tällaiset asiakirjat. Kansalaisten täytyy tietää, että esimerkiksi tänään Euroopan komissio vahvisti lehdistötilaisuudessaan, ettei se ole vieläkään pyytänyt Italian hallitukselta tietoa Maurizio Turcon esiin tuomasta asiasta eli syrjinnästä uskonnon opetuksessa Italiassa.
<P>
Miten voi olla mahdollista, ettei näitä tietoja ole pyydetty? Tämä on konkreettinen esimerkki mekanismeista, joiden takia unionin toimielinten toiminta vaikuttaa salaperäiseltä kansalaisten silmissä. Näin ollen tämä tilaisuus pitäisi käyttää hyväksi asiakirjojen tutustumisoikeuden ja julkaisumenettelyjen muuttamiseksi radikaalisti.
<SPEAKER ID="147" NAME="Anneli Jäätteenmäki">
laatija. - (FI) Arvoisa puhemies, demokraattisissa maissa lainsäädäntätyö on avointa ja julkista. Kansalaisilla on mahdollisuus tietää, miten heidän edustajansa ovat äänestäneet ja mitkä seikat ovat päätöksen perusteluna. EU:ssa näin ei valitettavasti ole. Me emme voi kehua, että EU olisi demokraattinen ja avoin ja että kansalaisilla olisi mahdollisuus saada lainsäädännön perusteena olevat asiakirjat. Näin ollen olemmekin todella kysyneet, mitä komissio ensinnäkin aikoo tehdä nyt tämän tuomioistuimen päätöksen johdosta muuttaakseen säännöksiä ja käytäntöjä, jotta avoimuus, julkisuus ja demokratia toteutuisivat, ja mitä neuvosto on aikonut tehdä, jotta avoimuus ja demokratia toteutuisivat ja että kansallinen kanta tulisi myös näkyviin päätöksen jälkeen. Ellei kanta ole avoin ja julkinen, kansalaisilla ei ole mitään mahdollisuutta kontrolloida sitä, mitä heidän edustamansa henkilöt tekevät. On korkea aika toimia nopeasti, niin että EU vihdoinkin voisi sanoa ja voisimme olla ylpeitä siitä, että meillä on demokratia, lainsäädännön avoimuus ja julkisuus.
<P>
(Suosionosoituksia)
<SPEAKER ID="148" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, hyvä komission jäsen, hyvä varapuheenjohtaja, hyvät kuulijat, tiedän, kuinka tärkeänä pidätte - erityisesti te, arvoisa puhemies - avoimuutta, ja puheenjohtajavaltio on puolellanne tässä asiassa. On hyvin tärkeää, että kansalaisemme voivat ymmärtää, miten heihin vaikuttavia päätöksiä - tämä pätee unionin lainsäädäntöön - tehdään unionissa. Näin ollen meidän on luonnollisesti edistyttävä tällä alalla.
<P>
Olen tyytyväinen kysymykseenne, koska sen ansiosta voimme tarkastella tätä hankalaa asiaa, joka koskee yleisön oikeutta tutustua oikeudellisiin lausuntoihin. Tuomio liittyi niihin, mutta meidän pitää arvioida koko avoimuuspolitiikkaamme tämän tuomion valossa.
<P>
Turco-asiassa annettu tuomio on tärkeä, koska kyseessä on ensimmäinen kerta, kun yhteisöjen tuomioistuin on antanut tuomion yksittäisessä tapauksessa, joka koskee, kuten totesitte, oikeudellisia lausuntoja sekä ehtoja, joiden mukaisesti kansalaiset voivat tutustua niihin. Tuomiossaan yhteisöjen tuomioistuin muistuttaa lainsäädäntömenettelyn avoimuuden merkityksestä, jotta kansalaiset voivat paremmin olla mukana päätöksenteossa. Lisäksi tuomioistuin katsoo, että asiakirjojen saamisesta yleisön tutustuttavaksi annetussa asetuksessa 1049/2007 säädetään velvollisuudesta julkistaa toimielinten oikeudellisten yksiköiden lainsäädäntömenettelyä koskevat lausunnot.
<P>
Vastatauksena parlamentin jäsen Cappaton kysymykseen: neuvosto toteutti heinäkuun 2008 alussa tarvittavat toimenpiteet kyseisen yhteisöjen tuomioistuimen tuomion täytäntöön panemiseksi. Neuvosto pani tuomion täytäntöön ja antoi herra Turcon pyytämän asiakirjan yleisön tutustuttavaksi. Samalla neuvosto päätti muuttaa käytäntöjään tuomioistuimen tuomion mukaisesti ottaakseen huomioon tuomiossa määritetyn periaatteen.
<P>
On totta, että poikkeuksia on - tuomioistuin itse määritti ne tuomiossaan. Ne koskevat erityisen arkaluonteisia tai erityisen laaja-alaisia lausuntoja. Joka tapauksessa, kuten tiedätte, neuvoston on aina kunnolla perusteltava syyt, jos se kieltäytyy luovuttamasta jonkin asiakirjan.
<P>
Neuvosto on saanut useita yksittäisiä pyyntöjä neuvoston oikeudellisen yksikön antamien oikeudellisten lausuntojen saamisesta tutustuttavaksi, ja se on soveltanut tuomioistuimen määrittämiä periaatteita. Tämän sanottuani totean, että varmastikin ymmärrätte sen, että jonkin toimielimen sisäisten oikeudellisten lausuntojen julkaiseminen saattaa vaikuttaa toimielinten oikeutettuun kiinnostukseen pyytää ja vastaanottaa objektiivisia ja riippumattomia lausuntoja. Meidän pitää löytää tasapaino näiden kahden seikan välille. Tämän takia lainsäätäjä halusi niin kovasti suojella oikeudellisten lausuntojen luottamuksellisuutta, ja tämä tekijä vaikuttaa yhä kantaamme.
<P>
Myönnän vastausteni olevan hyvin teknisiä, ja pahoittelen sitä. Tämä on kuitenkin puheenjohtajavaltion puolesta annettu virallinen vastaus. Tämän lisäksi voin nyt tarkastella avoimuuspolitiikkaa. Meidän on erotettava toisistaan kyseisen politiikan eri osatekijät. Valmisteluasiakirjojen saamisesta suoraan tutustuttavaksi - jota asiaa kysymyksenne koskee - voin ensinnäkin vahvistaa, että neuvosto soveltaa täysimääräisesti asetuksen 1049/2001 12 artiklan säännöksiä sekä neuvoston työjärjestyksen liitettä II, jonka mukaan neuvoston on ylläpidettävä julkista asiakirjarekisteriä ja jossa täsmennetään järjestelyt neuvoston asiakirjojen saamiseksi suoraan yleisön tutustuttavaksi.
<P>
En halua pitkästyttää teitä liian teknisillä tiedoilla tai lukuisilla numerotiedoilla. On kuitenkin niin, että luvut kertovat jotakin, koska julkinen asiakirjarekisteri käsittää yli miljoonan vuodesta 1999 laaditun asiakirjan viitetiedot. Seuraavaksi varmaan toteatte, ettei määrä korvaa laatua.
<P>
Minusta vaikuttaa siltä, että olennaista tässä on toimielinten tekemien päätösten luettavuus ja mediatisointi. Komission jäsen Wallström pyrkii edistämään tätä lainsäädäntömenettelyn osalta, ja paremmasta sääntelystä tehty toimielinten välinen sopimus sisältää yleiset avoimuustavoitteet. Kyseisen sopimuksen mukaisiin toimenpiteisiin on jo ryhdytty. Kaikki yhteispäätösmenettelyn yhteydessä käydyt neuvoston keskustelut ovat yleisölle avoimia, ja neuvosto järjestää säännöllisesti julkisia keskusteluja asioista, jotka koskevat EU:n ja sen kansalaisten etua.
<P>
Jotta yleisön olisi helpompi tutustua keskusteluihin, neuvostolla on myös verkkosivut, joilta löytyy linkki neuvoston käsittelyjä koskeviin videolähetyksiin. Ja olette varmastikin samaa mieltä siitä, että tämä on erityisen mielenkiintoinen ja jännittävä seikka.
<P>
Myös neuvoston puheenjohtajavaltiolla on oma tehtävänsä. Ranska on aiempien puheenjohtajavaltioiden tapaan panostanut paljon verkkosivuihinsa http://www.ue2008.fr" .
<P>
Sivut ovat monikieliset ja sisältävät useamman kanavan käsittävän Internet-tv:n. Se toimii samaan tapaan kuin televisio, jonka toiminnan Euroopan parlamentti on ilokseni käynnistänyt.
<P>
Kolmas ja viimeinen huomioni on, että meidän on voitava täyttää kansalaisten tiedonsaantipyynnöt. Jotta tämä olisi mahdollista, on perustettava myös julkinen tietopalvelu - tämä vaikuttaa mielestäni kaikkein tärkeimmältä asialta - koska yleisölle antamamme käytännön tieto on epäilemättä se ala, jolla olemme kaikkein huonoimmin varustautuneita. Tämän vuoksi kansalaisilla on oikeus olla huolissaan ja he valittavat, että järjestelmä on liian vaikeaselkoinen. Tämä johtuu siitä, että voimavarojemme ja verkkosivujemme koordinointi ei ole riittävää, minkä vuoksi kansalaiset eivät pysy ajan tasalla lainsäädännöstä. Neuvoston pitää keskittää ponnistelunsa tähän viimeiseen kohtaan.
<P>
Nämä huomiot halusin esittää. Avoimuus on ehdottomasti avainasia. Olemme saavuttaneet komission ja Euroopan parlamentin kanssa tärkeän sopimuksen tiedonannosta, jonka tarkoituksena on lisätä avoimuutta. Uskon, että Margot Wallströmin ja Euroopan parlamentin varapuhemiehen kanssa käymämme toimielinten väliset neuvottelut mahdollistavat etenemisen asiassa parhaissa mahdollisissa olosuhteissa.
<P>
Tämä on yhteinen tehtävä, ja meidän pitää ymmärtää se. Pitäkää mielessä, että poliittinen tavoitteemme on edistää avoimuutta sekä tiedotus- että viestintäpolitiikassa erityisesti siten, että kansalaisille välitetään käytännön tietoa lainsäädännöstä. Tämän mahdollistamiseksi meidän on hyödynnettävä enemmän tietoteknologiaa. Tiedän, että tämä on parlamentin, komission sekä neuvoston yhteinen huoli.
<SPEAKER ID="149" NAME="Margot Wallström">
komission varapuheenjohtaja. - (EN) Arvoisa puhemies, haluaisin kovasti kiittää parlamentin jäseniä kysymyksistä.
<P>
Kuten jo olemme kuulleet, yhteisöjen tuomioistuimen Turco-asiassa antama tuomio on todellakin tärkeä. Komissio on tuomioistuimen kanssa täysin yhtä mieltä lainsäädäntömenettelyn avoimuuden merkityksestä. On sanomattakin selvää, että kunnioitamme kyseistä tuomiota ja huomioimme sen täysimääräisesti jokapäiväisessä työssämme.
<P>
Haluan tehdä tämän mahdollisimman selväksi, mutta joudun kuitenkin vastaamaan melko lyhyesti viiteen yksittäiseen kysymykseen, jotka esititte. Ensimmäinen niistä koskee parempaa sääntelyä, toimielinten välisiä suhteita sekä asetusta 1049/2001. Turco-asiassa annettu tuomio koskee asiakirjojen saamista yleisön tutustuttavaksi. Tämä ei liity suoraan toimielinten väliseen yhteistyöhön. Tätä varten on toimielinten tiivistetty yhteistyö, joka toimii mielestäni hyvin. Näillä kahdella toimielimellä on hyviä kokemuksia yhteistyöstä lainsäädäntömenettelyssä parempaa sääntelyä koskevan tavoitteen saavuttamiseksi.
<P>
Toinen kysymyksenne koski meneillään olevia julkisia kuulemisia koskevan tiedon saatavuutta. Ensinnäkin haluan mainita PreLex-tietokannan, joksi sitä omassa jargonissamme kutsumme. Tietokannan tarkoitus on helpottaa lainsäädäntöä valmistelevien asiakirjojen saatavuutta keskitetyn linkin kautta. Käytännössä kyse on portaalista, jonka kautta löytyvät linkit tärkeimpiin lainsäädäntöä valmisteleviin asiakirjoihin. Tietokannan toiminnasta vastaa yhteisöjen virallisten julkaisujen toimisto, ja se perustuu komission toimittamiin tietoihin. Mikä tärkeintä, yleisöllä on siihen Europa-palvelimelta suora pääsy.
<P>
Myös komission käynnistämiin julkisiin kuulemisiin pääsee tutustumaan Europa-palvelimelta löytyvän linkin kautta. Tämä on äänenne Euroopassa. Näiden verkkosivujen ansiosta kuulemisiin on helpompi tutustua, ja niiltä löytyy tietoa käynnissä olevista komission kuulemismenettelyistä. Lisäksi sieltä löytyy kattavaa tietoa yleisölle avoimista julkisista kuulemisista sekä niitä koskevista asiakirjoista ja kyselylomakkeista. Sieltä saa myös tietoa asioiden seurannasta esimerkiksi kuulemista koskevien raporttien ja julkaistujen tekstien muodossa.
<P>
Kolmas kysymyksenne koski Trans-Jai-hanketta. Sen suhteen haluaisin vain kertoa teille, että palvelimet - joiden otsikkona on "public go live" - on Trans-Jai-verkkoportaalin osalta tarkoitus avata täysimääräisesti yleisölle maaliskuussa 2009.
<P>
Tästä pääsemmekin neljänteen kysymykseen, joka koski avoimuusperiaatetta sekä hyvän hallintotavan periaatetta. Nämä periaatteet liittyvät tietenkin läheisesti toisiinsa. Pyrimme aina antamaan yleisölle mahdollisimman paljon tietoa. Tämä pätee erityisesti menettelyihin, jotka koskevat kansalaisia ja heidän oikeuksiaan sekä toimielinten työskentelyä, jota ei aina ole kovin helppo ymmärtää, kuten tiedämme. Komission verkkosivuilta löytyy tietoa komission organisaatiosta ja menettelyistä, ja meillä on myös helppokäyttöinen "kuka kukin on" -hakemisto komission henkilöstöstä ja eri pääosastoista.
<P>
Viides ja viimeinen kysymyksenne koski julkista asiakirjarekisteriä sekä oikeusasiamiehen suositusluonnosta Statewatch-kantelusta. Julkinen asiakirjarekisteri perustettiin 3. kesäkuuta 2002, kuten asetuksessa 1049/2001 säädettiin. Tämän jälkeen komissio on perustanut myös komiteamenettelyä koskevan rekisterin sekä asiatuntijaryhmiä koskevan rekisterin. Teemme parhaamme sisäisten tietotekniikkajärjestelmiemme nykyaikaistamiseksi, mutta kuten tiedätte, se ei valitettavasti onnistu yhdessä yössä. Yksi asia on kuitenkin selvä. Tämä on jatkuvaa työtä. Otamme aina huomioon tarpeen parantaa julkisen rekisterin kattavuutta.
<P>
Tarkemmin tätä tapausta koskevasta oikeusasiamiehen suositusluonnoksesta: komissio on luonnollisesti toimittanut oikeusasiamiehelle yksityiskohtaisen lausunnon. Lausunnossa tunnustamme sen, että meidän on edelleen lisättävä julkisten rekisteriemme kattavuutta, ja vahvistamme sitoumuksemme kehittää edelleen julkisia rekistereitämme avoimuuden parantamiseksi. Yhdessä asiassa emme kuitenkaan voineet yhtyä oikeusasiamiehen näkemykseen. Oikeusasiamies katsoi, että komission pitäisi - ja siteeraan häntä - "lisätä rekisteriin viitteet kaikkiin 3 artiklan a kohdassa määritettyihin asiakirjoihin". Voin olla samaa mieltä oikeusasiamiehen näkemyksen tavoitteesta ja pyrkimyksestä, mutta valitettavasti tämä ei ole mitenkään toteutettavissa. On yksinkertaisesti mahdotonta liittää toisiinsa asetuksen 1049/2001 3 artiklan a kohdan laaja ja epätarkka "asiakirjan" määritelmä sekä yksi, kaiken kattava julkinen rekisteri. Tämän sijasta meidän pitää antaa linkit tai luoda erillisiä aloituskohtia.
<P>
Voin toki mainita myös sen, että olen laittanut omaa kirjeenvaihtoani koskevan rekisterin suoraan verkkoon. Ja voin antaa muitakin esimerkkejä siitä, mitä virallisen lainsäädännön ulkopuolella voidaan ennakoivasti tehdä; rekisterien parantaminen, helppokäyttöisyyden ja saatavuuden lisääminen, aktiivinen tiedonvälitys sekä asiakirjojen julkaisemisen nopeuttaminen ja niin edelleen. Mutta nämä asiat eivät ole tänään keskustelumme aiheena. Olen varma, että saamme vielä tilaisuuden keskustella näistä tärkeistä asioista syvällisemmin.
<SPEAKER ID="150" NAME="Charlotte Cederschiöld">
PPE-DE-ryhmän puolesta. - (EN) Arvoisa puhemies, avoimuutta koskevat työskentelysäännöt sekä tietosuoja ovat ennakkoedellytys EU:n uskottavuudelle ja legitimiteetille.
<P>
Päätöksentekomenettelyn avoimuutta tarvitaan etenkin silloin, kun unionin demokratia on asetettu kyseenalaiseksi. Jäsenvaltioiden kokemukset ovat erilaisia. Kokemusten vaihdon lisääminen voi parantaa hallintoa niin EU:ssa kuin sen jäsenvaltioissa. Olemme edenneet paljon vuodesta 2001, jolloin EU:n avoimuuslainsäädännöstä päätettiin.
<P>
Useimmilla jäsenvaltioilla on jo jonkinlainen tiedonvapautta koskeva lainsäädäntö - Ruotsissa ja Suomessa tällainen on ollut voimassa vuodesta 1776, joissakin muissa maissa, kuten Irlannissa, vasta muutaman vuoden. Vaatii aikaa - tätä on kunnioitettava - määrittää yhteinen käyttämismalli ja yhteiset asenteet. Yhtä kansallista mallia ei voida soveltaa kaikkialla EU:ssa. Kulttuurierot ovat liian suuria. Avoin hallinto on olennainen asia edustuksellisessa demokratiassa. Koko prosessiin vaikuttaa se, että digitaalinen vallankumous on muuttamassa yhteiskuntamme tietoyhteiskunnaksi.
<P>
Yksi tärkeä kohta, jota on parannettava asetuksessa nro 1049, on luottamuksellisuuden ja avoimuuden välinen tasapaino. Tarvitsemme avointa päätöksentekoa, jossa kunnioitetaan yleisen edun ensisijaisuutta rikkomatta kuitenkaan toimielinten tai yksilöiden oikeutta luottamuksellisuuteen. Monimutkaisten asioiden, kuten kilpailua koskevien tapausten, oikeudellista tulkintaa ei voi jättää iltapäivälehtien tehtäväksi.
<P>
Turco-asiassa annettu tuomio voi osaltaan edistää parempaa sääntelyä. Millaisia käytännön johtopäätöksiä komissio ja neuvosto aikovat tehdä Turco-tapauksen pohjalta?
<SPEAKER ID="151" NAME="Michael Cashman">
PSE-ryhmän puolesta. - (EN) Arvoisa puhemies, asetusta (EY) N:o 1049/2001 koskevan mietinnön alkuperäisenä esittelijänä pidän tätä keskustelua erittäin mielenkiintoisena. Mielestäni on kuitenkin outoa - koska tiedän keskusteluun osallistuvien henkilöiden olevan täysin sitoutuneita avoimuuteen - että vastauskysymykseen, miksi ei ole tehty tarpeeksi, on "tarvitsemme lisää aikaa". Tämä ei ole hyväksyttävää.
<P>
Vain 30 prosenttia eurooppalaisista luottaa Euroopan unioniin. Miksi? Siksi, että he kokevat olevansa täysin irrallaan siitä, mitä heidän nimissään tehdään. Hämmästyttävää on se, että meillä on myönteinen tarina kerrottavanamme. Miksi toimielin on raahattava huutavana ja potkivana yhteisöjen tuomioistuimiin, jotta voitaisiin toimia oikein?
<P>
Meidän pitää tehdä enemmän kuin vain selittää. Hyvä komission jäsen Wallström, tiedän, että olette yhtä hermostunut ja kyllästynyt näihin argumentteihin kuin minä, mutta ei riitä, että vain sanomme tarvitsevamme lisää aikaa. Meidän pitää todella osoittaa kansalaisillemme, ettemme vain selitä heille, miksi teemme niin kuin teemme, vaan että kerromme, miten teemme sen ja minkä oikeudellisen neuvon perusteella toimimme. Jos emme tee niin, etäännytämme kansalaiset Eurooppa-hankkeesta.
<P>
Täällä on tänään väitetty, että tämä on joissakin asioissa mahdotonta, mikä johtuisi esimerkiksi asiakirjan määritelmän epätarkkuudesta. Ei se ole mitenkään epätarkka. Itse asiassa määritelmä on hyvin selkeä. Sillä tarkoitetaan kaikkia näiden kolmen toimielimen tai niiden perustamien erillisvirastojen hallussa pitämiä, vastaanottamia tai tuottamia asiakirjoja. 'Asiakirjat' on itsessään hyvin selkeä määritelmä. Luokaamme siis rohkeasti avoin rekisteri. Eikä mitään sellaista labyrinttiä, joka meillä nyt on ja joka toimii siten, että kun käyttää yhtä rekisteriä, ei voi enää käyttää kaikkia muita rekistereitä tai linkkejä.
<P>
Tällä hetkellä kansalaisten on mentävä labyrinttiin. Antakaamme kansalaisten tulla kaikkien kolmen toimielimen ovelle ja asettakaamme itsemme yleisön valvontaan. Sanon teille nyt, että jollemme tee oikein, tuomio annetaan kesäkuun vaaleissa niiden ääriryhmien hyväksi, jotka eivät kannata EU:ta tai EU:n toimielimiä. Aika on loppumassa kesken. Toimikaa nyt! Se ei ole mahdotonta.
<SPEAKER ID="152" NAME="Eva-Britt Svensson">
GUE/NGL-ryhmän puolesta. - (SV) Arvoisa puhemies, yhteisöjen tuomioistuimen tuomio on keskeisessä asemassa EU:n järjestelmässä, ja tuomioistuimella on toimivalta tulkita poliittisia päätöksiä. EU:n lainsäädäntöä tulkittaessa tuomioistuimen päätös on ensisijainen riippumatta lainsäätäjän tavoitteista tai lainsäädännön taustalla vaikuttavista aikeista. Näimme tämän Lavalia, Rüffertia ja vastaavia tapauksia koskevien tuomioiden yhteydessä. Noissa tapauksissa tuomioistuimen päätös oli työntekijöiden etujen vastainen.
<P>
Turco-asiassa tuomioistuimen päätös puolestaan on myönteinen. Olen tyytyväinen tähän, mutta kritisoin edelleenkin sitä, että tuomioistuin määrittää EU:n politiikan ja että tuomioistuimella on aina viimeinen sana kaikissa riita-asioissa.
<P>
Turco-asiassa olen tyytyväinen siihen, että tuomioistuin tunnusti kansalaisten harjoittaman valvonnan menevän lainsäädäntömenettelyssä ehdottomasti etusijalle. Tämä on askel oikeaan suuntaan, mutta valitettavasti minun on todettava, että on vielä otettava monta askelta ennen kuin EU pääsee eroon suljetuista työtavoistaan, joiden takia vain mukana olevat voivat nähdä tien eteenpäin. Kyse on lopulta demokratiasta, osallisuudesta sekä avoimuudesta.
<P>
On tärkeää, että Turco-asiassa annettu tuomio otetaan huomioon, kun asiakirjojen saamisesta yleisön tutustuttavaksi annettua asetusta tarkistetaan.
<SPEAKER ID="153" NAME="Costas Botopoulos" AFFILIATION="PSE">
(EL) Arvoisa puhemies, Turco-asiassa annettu tuomio on merkittävä askel kohti oikeutta ja demokratiaa. Siinä selvitetään, mitä asiakirjojen saamisesta yleisön tutustuttavaksi annetussa asetuksessa 1049/2001 tarkoitetaan yleisellä edulla. Kyseistä käsitettä on tulkittava siten, että oikeutta tutustua laajemmin päätöksentekoon vaikuttaviin seikkoihin pidetään tärkeämpänä kuin sisäisten menettelyjen salaisuutta päätöksenteon yhteydessä.
<P>
Toisin sanoen Turco-asiassa annetun tuomion mukaan on tärkeää, että kansalaiset tietävät - mihin heillä on oikeus - miten tai miksi joku päätös tehdään, ja että he ovat tietoisia asiakirjoista, joihin päätös perustuu. Näin ollen asiakirjoista täytyy olla mahdollisimman paljon tietoa.
<P>
Tämä johtaa meidät tänään esitettävään suulliseen kysymykseen, jossa komission yksiköitä ja neuvostoa pyydetään huomioimaan kyseinen päätös. Kuten neuvoston puheenjohtaja totesi, meidän on tulkittava asetusta 1049/2001 tämän uuden oikeuskäytännön valossa.
<P>
Joitakin ongelmia saattaa tietysti esiintyä asiakirjojen salassapitoon liittyen erityisesti oikeudellisen yksikön antamien lausuntojen osalta. Tiedän tämän liiankin hyvin, koska olen asianajaja. Emme kuitenkaan saa koskaan sanoa, että asiakirjat on pidettävä salassa sen takia, että ne aiheuttavat ongelmia. Päinvastoin katson, että meidän pitäisi vaatia radikaalia muutosta avoimuuskulttuuriin. Avoimuus tarkoittaa tasapainoa ja menettelyn noudattamista, ei tiedon pelkoa.
<P>
Lopuksi vielä yksi huomio: meidän pitää todella nähdä ero sen välillä, mitä käytännössä tapahtuu neuvostossa ja mitä tapahtuu omassa toimielimessämme. Parlamentissa lähestulkoon kaikki kokoukset ja asiakirjat ovat julkisia. Mielestäni Turco-asiassa annettu tuomio antaa mahdollisuuden toteuttaa sama myös neuvostossa.
<SPEAKER ID="154" NAME="Mairead McGuinness" AFFILIATION="PPE-DE">
(EN) Arvoisa puhemies, haluan kommentoida kansalaisten "etäännyttämistä", minkä Michael Cashman aivan oikein otti esiin. Tällainen etäännyttäminen oli todella voimakasta, kun Irlannissa keskusteltiin Lissabonin sopimuksesta. Emme kuitenkaan saa syyttää liikaa itseämme, koska jäsenvaltiot osaavat taitavasti syyttää unionia niille epämiellyttävistä asioista vaikka olisivat itse hyväksyneet ne. Meidän kaikkien on aika aikuistua - kaikkien valittujen poliitikkojen, hallitusten sekä tämän parlamentin jäsenten - ja kertoa totuus.
<P>
Oli masentavaa lukea erästä tällä viikolla ilmestynyttä aikakauslehteä, jossa eräs ei vaaleilla valittu ja ei vastuuvelvollinen, hyvätuloiseen eliittiin kuuluva henkilö haukkuu Brysselin ei-valittua eliittiä. On hänellä otsaa! Mutta jollemme tee niin kuin Michael Cashman sanoo ja torju häntä ja hänen kaltaisiaan ennakolta, kesäkuun eurovaaleista tulee katastrofi unionin kansalaisten kannalta. Siksi meidän näin uskovien on sanottava asiat ääneen.
<SPEAKER ID="155" NAME="Anneli Jäätteenmäki">
laatija. - (FI) Arvoisa puhemies, tämä tuomioistuimen ratkaisu on tärkeä ja yksiselitteinen. Siinä selkeästi kirjataan, että EU:n lainsäädäntäprosessin on oltava kansalaisten demokraattisessa valvonnassa ja että toimielinten suojelu päätöksentekoprosessissa on toissijaista. Tämä on selkeä teksti.
<P>
Tätä taustaa vasten olen kyllä hieman pettynyt näihin vastauksiin. Kun kuuntelin neuvoston vastauksen, niin siellä korostettiin monta kertaa, että tämä läpinäkyvyys ja avoimuus on tärkeää, mutta ei paljon muuta. Mitä on tehty? Komission taholta taas pyydettiin lisää aikaa.
<P>
Minusta on kyllä mielenkiintoista, miten EU:n toimielimet suhtautuvat tuomioistuimen päätökseen. Mitä jos kansalaiset suhtautuisivat tuomioistuimen päätökseen samalla tavalla kuin komissio ja neuvosto, eli eivät välittäisi tuomioistuimen päätöksestä yhtään mitään? Eihän sellainen käy.
<SPEAKER ID="156" NAME="Marco Cappato" LANGUAGE="IT">
Arvoisa puhemies, hyvät kuulijat, neuvoston puheenjohtaja puhui miljoonasta julkaistusta asiakirjasta. Kun on kyse oikeudesta tutustua asiakirjoihin, tarvitaan sekä laatua että määrää, mutta kyse ei ole pelkästään laadusta. Rehellisesti sanottuna meillä on ongelma asiakirjatyyppeihin liittyen: onko kyseessä kokousasiakirja vai päätöksentekomenettelyä tukeva asiakirja?
<P>
Tämä on nyt unohdettu. Minäpä kerron esimerkin: Coreper I:n asiakirjoja on kovin vaikea löytää, samoin ulkopolitiikkaa koskevia asiakirjoja, jotka katsotaan diplomaattisiksi asiakirjoiksi, eikä niitä laiteta rekistereihin. Kaikki nuo asiakirjat ovat tärkeitä, jotta voisi saada tietoa päätöksentekomenettelystä.
<P>
Koska minulla on vain vähän aikaa, annoin vain yhden esimerkin. Saamistamme vastauksista olen sitä mieltä, että tämä olisi nähtävä ennemminkin mahdollisuutena kuin uhkana unionin toimielinten toiminnalle.
<SPEAKER ID="157" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, komission jäsen, hyvät kuulijat, keskustelumme osoittaa selvästi, että meidän täytyy todellakin parantaa avoimuutta ja viestintää, sillä, kuten totesitte, unionin kansalaisilla ei ole tarpeeksi tietoa siitä, miten unioni toimii.
<P>
Suurempi avoimuus ja parempi viestintä kulkevat käsi kädessä. Kuten sanoin, tällä perusteella allekirjoitimme komission jäsen Wallströmin ja parlamentin jäsen Vidal-Quadrasin kanssa poliittisen sopimuksen parantaa viestintää ruohonjuuritasolla. Parlamentin jäsenet Cappato ja Jäätteenmäki ovat oikeassa sen suhteen, että meidän pitää olla avoimempia ja kertoa selkeämmin, miten toimimme. Tämän vuoksi neuvosto painottaa erityisesti uusia teknologioita.
<P>
Jopa luettuani minulle toimitetut argumentit olen parlamentin jäsen Cappaton kanssa yhtä mieltä siitä, että miljoonien asiakirjojen tuottaminen ei tarkoita avoimuutta. Tärkeää on tuottaa sellaisia asiakirjoja, joita ihmiset pyytävät ja jotka ovat hyvälaatuisia. Esimerkiksi Coreper I:n asiakirjat, joihin viittasitte, ovat saatavilla verkossa. Aina niitä ei ole kuitenkaan saatu ajoissa valmiiksi teknisten voimavarojen puutteen vuoksi. Nyt käytössämme on tuollaista teknologiaa ja aiomme varmistaa, että esiin tuomanne ongelma saadaan ratkaistua.
<P>
Rehellisesti sanottuna meidän täytyy myös löytää oikea tasapaino oikeusperustan, aidon avoimuuden sekä käynnissä olevien menettelyjen välille. Useat menettelyt ja diplomaattiset kysymykset ovat itse asiassa melko hankalia, ja ilmaisun- ja sananvapaus sekä päätöksenteon vapaus on taattava niiden yhteydessä. Saatan vaikuttaa silmissänne liian konservatiiviselta, mutta mielestäni meidän pitää löytää myös tuo tasapaino.
<P>
Puheenjohtajavaltio Ranska on käynnistänyt asetuksen 1049/2001 tarkistusmenettelyn, ja meidän on toimittava nopeasti. Parlamentin jäsen Cashman on siinä aivan oikeassa. Hänen avullaan ja koordinoinnillaan voimme toimia jouhevasti. Toivottavasti saamme merkittävää edistystä aikaiseksi vielä Ranskan puheenjohtajakaudella.
<P>
Kuten jo sanoin, meidän on varmistettava, kuten myös parlamentin jäsen Cappato totesi, että asetamme laadun määrän edelle. Liiallinen tiedon määrä on nimittäin myös mahdollista. Tällöin kansalaisten on vaikeaa seuloa tietoja. Tällaisia ongelmia esiintyy myös unionin tasolla. Meidän pitää voida vapaasti auttaa kansalaisia tietojen seulonnassa.
<P>
Mitä tämä tarkoittaa? Se tarkoittaa, kuten johdannossani totesin, että varmistamme kansalaisten olevan täysin tietoisia käytännön tiedoista, oikeuksistaan, päätösten tuloksista ja niiden tekotavasta sekä oikeusperustasta. Tästä näkökulmasta katsottuna on täysin selvää, että meidän on tarkasteltava neuvoston käytössä olevia voimavaroja.
<P>
Uskon komission olleen joskus samanlaisen tilanteen edessä esimerkiksi silloin, kun sen on täytynyt perustella päätösten oikeusperustaa, esimerkiksi pk-yritystä koskevissa asioissa, mutta jäsenvaltioissa tai toimielimissä on vain kaksi henkilöä, jotka voivat vastata kysymyksiin, ja hekin ovat lomalla. Lopputuloksena tästä on se, että kansalaisten ja pienyritysten on odotettava vastausta kaksi tai kolme kuukautta. Mielestäni tämä on yhtä merkittävä asia kuin virallisten asiakirjojen saaminen tutustuttavaksi.
<P>
Meidän pitää myös antaa keskusteluillemme poliittinen merkitys. Valmistaudumme juuri Euroopan parlamentin vaaleihin, ja tiedän, että Euroopan parlamentti on täysin sitoutunut siihen. Voitte myös luottaa puheenjohtajavaltio Ranskaan sen suhteen, että tämä avoimuutta ja perusteluja koskeva velvollisuus, tämä käytännöllinen ja konkreettinen tehtävä täytetään, koska jos emme sitä tee, ja olen tässä samaa mieltä parlamentin jäsen Cashmanin kanssa, ääriryhmät voittavat seuraavissa Euroopan parlamentin vaaleissa. Sitä emme halua.
<SPEAKER ID="158" NAME="Margot Wallström">
komission varapuheenjohtaja. - (EN) Arvoisa puhemies, komissio aikoo tietenkin noudattaa Turco-asiassa annettua tuomiota ja panee sen täytäntöön. Tuomioistuimen tuomiossa todettiin, että neuvosto oli tässä asiassa väärässä ja että sen on korjattava menettelyjään. Olen varma, että neuvosto noudattaa tuomiota.
<P>
Tämä on keskustelun lähtökohta. Asia on kuitenkin osittain sekoitettu asetuksesta N:o 1049/2001 käymämme keskustelun kanssa. Turco-tapaus on yksi asia ja asetus N:o 1049/2001 on toinen. Kuten tiedätte, olemme antaneet ehdotuksen ja asetusta N:o 1049/2001 ja sen lopullista muotoa koskeva menettely on käynnissä.
<P>
Ilmeisesti myös se, mitä sanoin, käsitettiin osittain väärin. En pyytänyt lisää aikaa. Selitin, että tietoteknisiä työkalujamme on uudistettava jatkuvasti, koska sitä ei voi tehdä yhdessä yössä. Meillä on jo rekisteri. Täydennämme rekisteriä lisäämällä useita asioita, kuten komiteamenettely ja kaikki asiantuntijaryhmät. En ole kuitenkaan täysin vakuuttunut siitä, että - ja yritin vastata hyvin rehellisesti yhteen viidestä kysymyksestä - yhden rekisterin ratkaisu olisi paras. Se on vähän sama asia kuin jos käytettäisiin koko unionin kattavaa puhelinluetteloa kansallisten puhelinluetteloiden sijasta.
<P>
Oletteko varmoja, että yksi valtava puhelinluettelo koko unionille olisi parempi kuin useampi aloituspiste? Määritelmä, jota tänään esittämässä kysymyksessänne pyydätte, sisältyy nimittäin tiettyyn kohtaan, joka kattaa myös audiovisuaalisen muodon. Määritelmä on erittäin laaja. Oletteko varmoja, että yksi laaja aloituspiste kaikelle tälle auttaisi kansalaisia?
<P>
Voimme keskustella tästä, mutta en ole varma, että yhtä näin yksinkertaista ratkaisua olisi olemassa. Emme siis ole tästä yhtä mieltä. Työkalujemme uudistaminen tällä alalla on jatkuva prosessi, josta meidän on keskusteltava koko ajan, koska asioita tapahtuu niin nopeasti. Ilmeisesti meillä on kuitenkin samat tavoitteet avoimuuden sekä asiakirjojen saatavuuden osalta. Tämä on lähtökohta, jonka puolesta jatkamme taistelua. Noudatamme myös luonnollisesti Turco-asiassa annettua tuomiota.
<P>
Mainitsin erityisesti hankkeen, jossa sanoin määräajan olevan vuonna 2010. Kyse on hyvin erityisestä hankkeesta ja kerroin vain sitä koskevan määräajan. Yleisesti ottaen meillä ei kuitenkaan ole eikä pitäisikään olla tarvetta pyytää lisäaikaa. Meidän pitää toimia näin joka päivä: lisätä avoimuutta ja palvella kansalaisia, koska heidän täytyy tietää, ja tämän täytyy kuulua kaikkien toimielinten kulttuuriin ja lähestymistapaan.
<P>
Saatoin yhtyä kollegoidenne suosionosoituksiin hyvän puheenvuoronne jälkeen, hyvä parlamentin jäsen Cashman. Se määrittää lähtökohdan sille, mitä nyt tarvitaan: avoimuuden ja saatavuuden luominen. Uskon, että avoimesti käymiemme keskustelujen ansiosta kansalaisten on myös helpompi tehdä omia, tietoon perustuvia arvioita siitä, mitä tapahtuu ja miksi meillä on niin paljon tärkeitä asioita käsiteltävänämme.
<SPEAKER ID="159" NAME="Puhemies">
(IT) Keskustelu on päättynyt.
