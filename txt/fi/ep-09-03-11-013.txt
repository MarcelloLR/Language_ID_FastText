<CHAPTER ID="013">
Entisen Jugoslavian alueen kansainvälisen rikostuomioistuimen toimeksianto (keskustelu)
<SPEAKER ID="385" NAME="Puhemies">
(FR) Esityslistalla on seuraavana Neyts-Uyttebroeckin ulkoasiainvaliokunnan puolesta laatima mietintö, johon sisältyy ehdotus Euroopan parlamentin suositukseksi neuvostolle entisen Jugoslavian alueen kansainvälisen rikostuomioistuimen toimeksiannosta
<SPEAKER ID="386" NAME="Annemie Neyts-Uyttebroeck">
esittelijä. - (NL) Arvoisa puhemies, arvoisa komission jäsen, arvoisa neuvoston puheenjohtaja, hyvät kollegat, sen jälkeen, kun entisen Jugoslavian alueen kansainvälinen rikostuomioistuin aloitti toimintansa vuonna 1993, se on asettanut syytteeseen 161 henkilöä. Heistä 116:ta vastaan käydyt oikeudenkäynnit on saatu kokonaan päätökseen, mutta joitakin syytettyjä vastaan käytävät oikeudenkäynnit ovat vielä kesken.
<P>
Oikeudenkäynti on aloittamatta enää kahdessa tapauksessa, mutta kaksi pääsyytettyä, Ratko Mladić ja Goran Hadžić, ovat edelleen vapaalla jalalla. YK:n turvallisuusneuvosto on pyytänyt Jugoslavian alueen kansainvälistä rikostuomioistuinta päättämään toimintansa vuoden 2010 loppuun mennessä, mutta se on jättänyt sille hieman liikkumavaraa.
<P>
On ymmärrettävää, että alku oli vaikeaa, sillä kaikki oli uutta ja keksittävä työtä tehtäessä, mutta tuomioistuimesta on sittemmin tullut erittäin vankka, vakavasti otettava ja toimintakykyinen oikeudellinen elin, jonka tehtäviin kuuluu muutakin kuin lainkäyttö. Se muuten hoitaa lainkäyttötehtävänsä erittäin huolellisesti, mikä on lisännyt sen legitimiteettiä. Tuomioistuin on laatinut myös asianmukaisia tiedotusohjelmia sulauttamis- ja sovintoprosessin edistämiseksi valtioissa, jotka on perustettu entisen Jugoslavian romahtamisen jälkeen.
<P>
Tuomioistuin auttaa myös kouluttamaan kansallisia oikeudellisia elimiä, jotka joutuvat käsittelemään leijonan osan sotarikoksia ja ihmiskuntaa vastaan tehtyjä rikoksia koskevista asioista. Jugoslavian alueen kansainvälinen rikostuomioistuin ei ole itse asiassa koskaan pyrkinyt korvaamaan entisen Jugoslavian kansallisia tuomioistuimia pysyvästi.
<P>
Asianomaisten valtioiden on päinvastoin itse varmistettava, että sotarikoksiin ja ihmiskuntaa vastaan tehtyihin rikoksiin syyllistyneet asetetaan syytteeseen ja tuomitaan. Se on siksi siirtänyt joitakin asioita kansallisille tuomioistuimille ja keskittynyt kaikkein tärkeimpiin asioihin.
<P>
Jugoslavian alueen kansainvälinen rikostuomioistuin on laatinut myös työn päätökseen saattamista koskevan asianmukaisen kolmevaiheisen strategian, jotta se voi täyttää turvallisuusneuvoston asettamat vaatimukset. Suunnitelman mukaan kaikki oikeudenkäynnit saatetaan täysimääräisesti päätökseen vuoden 2010 loppuun mennessä, tarvittaessa viimeistään vuonna 2012. Kaikkia tapauksia varten, mutta ennen kaikkea sen varmistamiseksi, että Ratko Mladićiin ja Goran Hadžićiin sovelletaan joka tapauksessa samaa menettelyä, on otettava käyttöön tehokas, laadukas ja riittävillä resursseilla varustettu menettely, jonka avulla voidaan hoitaa loput tehtävät, vaikka tuomioistuimen toimeksianto on päättynyt.
<P>
Kaikkien näiden seikkojen vuoksi pyydämme neuvostoa ja Yhdistyneitä Kansakuntia, erityisesti turvallisuusneuvostoa, jatkamaan tuomioistuimen toimeksiantoa vähintään kahdella vuodella, jotta voidaan varmistaa, että tämän kauden jälkeen on käytössä vastaanottojärjestelmä ja että tuomioistuimen arkistot säilytetään ja asetetaan saataville.
<P>
Samanlaisessa mutta hieman laajemmassa yhteydessä pyydämme, että EU:n ja Länsi-Balkanin valtioiden suhteiden arviointiperusteina ovat vastedeskin hyvä yhteistyösuhde Jugoslavian alueen kansainvälisen rikostuomioistuimen kanssa ja myös ihmiskuntaa vastaan tehtyjä rikoksia käsittelevän tehokkaan oikeuslaitoksen kehittäminen. Kehotamme asianomaisia valtioita tekemään edelleen yhteistyötä kyseisen tuomioistuimen kanssa ja antamaan pääsyyttäjälle järkeviä vastauksia.
<P>
Lopuksi pyydämme komissiota kiinnittämään jatkossakin huomiota koulutusohjelmiin ja muihin aloitteisiin, joiden avulla pyritään käymään keskinäistä vuoropuhelua sekä etsimään yhdessä totuutta ja sovintoa. Lainkäyttö - olipa se kuinka hyvää tahansa - ei kuitenkaan vielä johda sovintoon, jota tarvitaan kipeästi, jotta Länsi-Balkanin asukkaat voivat vihdoin alkaa rakentaa tulevaisuuttaan.
<SPEAKER ID="387" NAME="Alexandr Vondra" LANGUAGE="EN">
Arvoisa puhemies, tämä keskustelu on mielestäni hyvin ajoitettu, ja Neyts-Uyttebroeckin mietinnössä annetaan joitakin tärkeitä suosituksia. Minulla on tässä yhteydessä tilaisuus ottaa esiin asia, jolla on keskeinen merkitys Länsi-Balkania koskevassa politiikassamme.
<P>
Entisen Jugoslavian alueen kansainvälisen rikostuomioistuimen (ICTY) tekemällä työllä on oleellinen merkitys syyllisten tuomitsemisessa sekä menneitä että tulevia tapauksia ajatellen. Sen avulla alueella voidaan myös lujittaa oikeusvaltion periaatteita. Tämä voi olla hidas ja toisinaan vaikea prosessi, mutta ICTY on edistynyt merkittävästi. Se on tähän mennessä saanut päätökseen oikeudenkäynnit 116:ta syytettyä vastaan ja antanut hyvin erilaisia tuomioita. Ainoastaan kaksi kaikkiaan 161 syytetystä on edelleen vapaalla jalalla.
<P>
Kun ICTY perustettiin vuonna 1993, entisen Jugoslavian kansalliset oikeusjärjestelmät eivät olleet valmistautuneet käsittelemään näin laajoja rikoksia. Oli kuitenkin selvää, että niitä oli käsiteltävä. Mikään sopimus tai yhteiskunta ei voi olla kestävä ilman oikeutta. Kyseistä aluetta koskevan toimintasuunnitelman mukaan autamme Länsi-Balkanin valtioita vakautumaan ja toteuttamaan EU-näkymänsä. ICTY:n kanssa tehtävä yhteistyö on keskeinen osa tätä politiikkaa. Tuemme sen toimeksiantoa usealla tavoin.
<P>
Länsi-Balkanin valtiot kuuluvat ensinnäkin vakautus- ja assosiaatioprosessiin (SAP). Tämä prosessi perustuu demokratian ja oikeusvaltion periaatteiden, ihmisoikeuksien ja vähemmistöjen oikeuksien, perusvapauksien sekä kansainvälisen oikeuden ja alueellisen yhteistyön periaatteiden kunnioittamiseen. Se edellyttää myös täysimääräistä yhteistyötä entisen Jugoslavian alueen kansainvälisen rikostuomioistuimen kanssa. SAP-edellytyksiä seurataan komission laatimissa vuotuisissa edistymiskertomuksissa. Seuraavat edistymiskertomukset julkaistaan lokakuussa 2009.
<P>
Lisäksi totean, että ihmisoikeudet ja oikeusvaltion periaatteet, myös oikeusjärjestelmän toiminnan, riippumattomuuden ja vastuullisuuden vahvistaminen sekä korruption ja järjestäytyneen rikollisuuden torjunta ovat keskeisiä painopisteitä EU:n ja Länsi-Balkanin valtioiden Eurooppa-kumppanuudessa. Painopisteitä ajantasaistetaan säännöllisesti.
<P>
Neuvosto on vahvistanut lisäksi kaksi yhteistä kantaa, joiden tavoitteena on tukea ICTY:n toimeksiannon täytäntöönpanoa jäädyttämällä pakoilevien syytettyjen varat ja kieltämällä matkustus henkilöiltä, jotka auttavat ICTY:n syytteeseen asettamia pakenemaan oikeutta. Näitä yhteisiä kantoja täydennetään ja ajantasaistetaan säännöllisesti.
<P>
Euroopan unioni tukee ICTY:n työtä, kunnes se on saatettu päätökseen. Olen täysin samaa mieltä siitä, että rikostuomioistuimen perintö on säilytettävä pitkällä aikavälillä. Ei ole EU:n asia päättää, milloin tämä tapahtuu, mutta sitten kun sen aika koittaa, kansallisten oikeusjärjestelmien on oltava valmiita ottamaan ICTY:n asiat käsiteltäväkseen. Tämä on yksi syy, miksi painottamamme oikeuslaitoksen uudistus sekä vakautus- ja assosiaatioprosessin hyvä hallintotapa ovat niin tärkeitä.
<P>
Täyden tukemme ansaitsevat myös työ, jota ovat tehneet totuuteen pyrkivät yksittäiset henkilöt ja kansalaisjärjestöt, kuten Belgradissa toimiva humanitaarinen oikeuskeskus ja Sarajevossa toimiva tutkimus- ja dokumentaatiokeskus.
<P>
Haluan lopuksi kiittää parlamenttia sen tällä alalla antamasta tuesta sekä erityisesti tästä hyödyllisestä ja rakentavasta mietinnöstä.
<SPEAKER ID="389" NAME="Olli Rehn" LANGUAGE="EN">
Arvoisa puhemies, suhtaudun myönteisesti tähän aloitteeseen ja Neyts-Uyttebroeckin mietintöön. Niillä lähetetään erittäin tervetullut viesti siitä, Euroopan parlamentti on sitoutunut tukemaan entisen Jugoslavian alueen kansainvälistä rikostuomioistuinta (ICTY).
<P>
Komission mielestä on selvää, että kansainvälisen yhteisön on annettava ICTY:lle edelleen täysi tukensa, jotta se voi saattaa jäljellä olevat tehtävänsä päätökseen. Sotarikoksia ei saa jättää rankaisematta, ja kuten hyvin tiedätte, Euroopan yhdentymisessä edistyminen edellyttää täysimääräistä yhteistyötä ICTY:n kanssa. Tämä välttämätön edellytys vaikuttaa nyt Serbian liittymisprosessiin, ja se on vaikuttanut myös Kroatiaan. Toivon, ettei Kroatiaan kohdistu enää vaikutuksia, jos se tekee edelleen täysimääräistä yhteistyötä ICTY:n kanssa.
<P>
Tämä periaate käsittää myös sellaisten sotarikosten käsittelyn, jotka ICTY on siirtänyt takaisin kansallisiin tuomioistuimiin. Olemme antaneet rahoitustukea, ja tehostamme parhaillaan tukeamme ja toimiamme tämän tärkeän alan valmiuksien kehittämiseksi erityisesti Bosniassa ja Hetsegovinassa, jolla on toistaiseksi eniten tapauksia käsiteltävänään.
<P>
Komissio on hiljattain päättänyt rahoittaa pääsyyttäjä Serge Brammertzin alulle panemaa hänen toimistossaan tarjottavia harjoittelujaksoja koskevaa hanketta. Sen yhteydessä on tarkoitus kouluttaa kaakkoiseurooppalaisia vierailevia sotarikossyyttäjiä ja nuoria ammattilaisia.
<P>
Teemme pääsyyttäjä Brammertzin kanssa yhteistyötä myös muissa hankkeissa, kuten länsibalkanilaisille sotarikossyyttäjille tarkoitetussa alueellisessa konferenssissa. Se järjestetään huhtikuun alussa Brysselissä.
<P>
Kaiken kaikkiaan komissio on edelleen täysin sitoutunut ICTY:n toimintaan sekä tukee Serge Brammertzia ja hänen tunnollisia kollegojaan heidän pyrkimyksissään saada vakaviin kansainvälisen humanitaarisen oikeuden rikkomuksiin syyllistyneet oikeuden eteen. Haluamme tukea tätä tärkeää työtä, joka edistää sovintoa ja rauhan säilymistä Länsi-Balkanin alueella.
<P>
Odotan innokkaasti saavani tehdä parlamentin kanssa yhteistyötä tässä asiassa..
<SPEAKER ID="390" NAME="Ria Oomen-Ruijten" LANGUAGE="NL">
Arvoisa puhemies, haluan kiittää esittelijä Neyts-Uyttebroeckia lämpimästi perusteellisesta mietinnöstä. Hän oikeassa siinä, että parlamentin on todellakin määritettävä painopisteensä erittäin selkeästi. Sotarikollisia ei saa vapauttaa rangaistuksesta. Alueen kaikkien valtioiden on tehtävä täysimääräistä yhteistyötä, ja kansainväliselle rikostuomioistuimelle on annettava mahdollisuus päättää työnsä huolellisesti.
<P>
Arvoisa puhemies, Haagin tuomioistuin, joka on käsitellyt loppuun 116 tapausta ja tehnyt paljon työtä alueella, voi selvästikin saada aikaan erittäin hienoja tuloksia. Kukaan ei voi enää väittää, että syylliset pääsevät pälkähästä. Lisäksi minusta on ilahduttavaa, että rikostuomioistuimen kanssa tehtävää täysimääräistä yhteistyötä pidetään tärkeänä. Tämä pätee kaikkiin epäiltyjen kotivaltioihin. Edelleen vapaalla jalalla olevat on saatava oikeuden eteen, ja kaikki alueen valtiot ovat luvanneet tämän Euroopan unionille. Emme ole uskottavia, jos annamme tässä periksi. Esitän itse asiassa esittelijän suostumuksella huomenna tätä asiaa koskevan suullisen tarkistuksen.
<P>
Arvoisa puhemies, rikostuomioistuimella on arvokas merkitys, etenkin kun otetaan huomioon, että Balkanin maiden oikeusjärjestelmissä on vielä paljon tehtävää. On siksi hyvä, että mietinnössä korostetaan riippumattoman ja puolueettoman oikeusjärjestelmän asianmukaisen toiminnan merkitystä. Se on sitä paitsi yksi Kööpenhaminan kriteereistä.
<P>
Haluan ottaa esiin kaksi asiaa. Meidän ei pidä mielestäni suhtautua vuosiksi 2010 tai 2011 asetettuun määräaikaan liian tiukasti. On nimittäin huomattavasti tärkeämpää, että rikostuomioistuin voi tarvittaessa jatkaa toimintaansa asetetun määräajan jälkeen, jotta se voi saattaa tietyt asiat päätökseen.
<P>
Totean toiseksi työn päätökseen saattamisesta, ettei tuomioistuimen työ pääty edes Ratko Mladićin ja Goran Hadžićin pidättämiseen ja tuomitsemiseen. Käsittely voidaan siirtää sen jälkeisiin elimiin ja kansainväliseen rikostuomioistuimeen, mutta hyviä ja vähemmän hyviä kokemuksia ei saa mielestäni koskaan menettää.
<SPEAKER ID="391" NAME="Richard Howitt" LANGUAGE="EN">
Arvoisa puhemies, sen jälkeen kun entisen Jugoslavian alueen kansainvälinen rikostuomioistuin (ICTY) perustettiin vuonna 1993, se on muotoillut kansainvälisen humanitaarisen oikeuden tehtävän perusteellisesti uudelleen sekä tarjonnut Balkanin traagisten konfliktien uhreille, joita ei olisi muuten kuultu, mahdollisuuden tuoda julki itse kokemansa ja perheidensä kokemat kauhut ja ryhtyä oikeustoimiin.
<P>
ICTY on osoittanut, ettei kukaan voi välttää oikeutta, olipa hän konfliktin aikana millaisessa asemassa hyvänsä. Tämän ennakkotapauksen yhteydessä kansainvälinen rikostuomioistuin edistää ihmisoikeuksien kunnioittamista kaikkialla maailmassa.
<P>
Toteamme jälleen, ettei entisessä Jugoslaviassa voida jättää rankaisematta vielä vapaana olevia syytettyjä. Ratko Mladić ja Goran Hadžić ovat edelleen karkuteillä, ja heidät on saatava oikeuden eteen.
<P>
Meidän on myös tuettava täysimääräisesti pääsyyttäjä Brammertzin vaatimusta, jonka mukaan entisen Jugoslavian alueen kansainvälisen rikostuomioistuimen saataville on asetettava tarvittavat asiakirjat, jotka ovat ratkaisevia entistä kenraalia Ante Gotovinaa ja muita vastaan nostetussa kanteessa. Kroatialaiset ystävämme muun muassa tietävät, että kyseisellä asialla on oleellinen merkitys EU:hun liittymistä koskevan prosessin kannalta.
<P>
Euroopan parlamentin sosialidemokraattinen ryhmä on jättänyt täysistunnon käsiteltäväksi kaksi tarkistusta. Ensinnäkin on tehtävä selväksi, ettei yksikään toimeksiannon mahdollista pidentämistä koskeva ehdotus saa viedä huomiota keskeisestä tehtävästä eli oikeudenkäyntien päätökseen saattamisesta ja mahdollisimman pikaisesta päättämisestä. Toiseksi pyydämme, että syyttäjät, puolustusasianajajat ja mahdollisesti myös historioitsijat ja tutkijat saavat vapaasti käyttää ICTY:n arkistoja.
<P>
Kiitän esittelijää ja suosittelen näitä tarkistuksia parlamentille.
<SPEAKER ID="392" NAME="Sarah Ludford" LANGUAGE="EN">
Arvoisa puhemies, meidän on tuettava loppuun asti Haagin tuomioistuimen vaikuttavaa työtä, jota se tekee saattaessaan kauhistuttavien rikosten tekijöitä oikeuden eteen. Työtä ei saa päättää keinotekoisesti, koska aikapaineet vahingoittavat oikeudenmukaisia oikeudenkäyntejä ja asioiden yksinkertaistaminen heikentää todistajien turvallisuutta. Useita alemman oikeusasteen asioita on siirretty onnistuneesti kansallisiin tuomioistuimiin, mutta jotkin niistä eivät ehkä voi tai halua toteuttaa rikosoikeudenkäyntejä kansainvälisten standardien mukaisesti, mikä tarkoittaa, että uhrit ja todistajat joskus vastustavat asian siirtämistä.
<P>
Jotta ICTY:n toimeksiantoa voidaan jatkaa, pyydämme, että neuvosto kannustaa turvallisuusneuvostoa myöntämään yleisestä talousarviostaan riittävästi varoja etenkin siksi, että voidaan säilyttää tärkeimmät erikoisasiantuntijat ja korkeasti koulutetut työntekijät. Entisen Jugoslavian alueen kansainvälisen rikostuomioistuimen on jätettävä vankka perintö, jotta muut mahdolliset väliaikaiset tuomioistuimet voivat ottaa siitä mallia ja jotta Balkanin maiden oikeuslaitosta voidaan vahvistaa.
<P>
EU:n on tuettava aiempaa voimakkaammin sitä, että kansallisissa sotarikostutkimuksissa ja oikeudenkäynneissä sekä Kööpenhaminan kriteereissä kiinnitetään enemmän huomiota hyvin koulutettuun ja tehokkaasti toimivaan oikeuslaitokseen, mutta tuloksena on oltava, että entinen Jugoslavian alueen kansainvälinen rikostuomioistuin edistää myös sovintoa ja etnisten ryhmien välistä ymmärtämystä, ja kansalaisjärjestöjen työskentelyyn on osoitettava aiempaa enemmän resursseja.
<P>
Komission jäsen Rehn muistuttaa meille, että EU:hun liittyminen edellyttää täysimääräistä yhteistyötä ICTY:n kanssa, mutta totuus on se, ettei neuvosto ole yksimielinen siitä, mitä tämä tarkoittaa, kuten komission jäsen Orban avoimesti totesi minulle eilen illalla komission jäsenen Rehnin poissa ollessa. Tämä on aiheuttanut hämmennystä ja määräaikojen jatkuvaa lykkäämistä. Haluamme kaikki Serbian ja Kroatian liittyvän EU:hun, mutta neuvoston, komission ja parlamentin on todettava yksimielisesti ja määrätietoisesti, että Mladićin ja Hadžićin kaltaiset syytetyt on toimitettava oikeuteen ja että todistamista on helpotettava Kroatian tapauksessa. Meillä ei ole varaa löyhentää näitä edellytyksiä.
<SPEAKER ID="393" NAME="Jan Marinus Wiersma" AFFILIATION="PSE">
(NL) Arvoisa puhemies, haluan ottaa esiin muutaman asian tässä lyhyessä keskustelussa. Entisen Jugoslavian alueen kansainvälisen rikostuomioistuimen työskentely on äärimmäisen tärkeää - ei pelkästään siksi, että sillä varmistetaan, että Balkanin alueella tehtyihin sotarikoksiin syyllistyneet saatetaan oikeuteen, vaan myös siksi, että sen toiminta on yleisen oikeuskäsityksen mukaista. Tuomioistuimella on myös tärkeä rooli Länsi-Balkania koskevassa Euroopan unionin politiikassa. Tätäkin käsitellään Neyts-Uyttebroeckin mietinnössä.
<P>
Koska kyseisen tuomioistuimen toimeksianto päättyy lähiaikoina, on ajateltava sen työn päätökseen saattamista. Ryhmäni mielestä on tärkeintä, että toimintavalmiudet pysyvät ennallaan, jotta tapaukset, joiden käsittely on kesken, voidaan saattaa päätökseen ja jotta kaksi jäljellä olevaa edelleen vapaana olevaa epäiltyä, Ratko Mladić ja Goran Hadžić, saadaan oikeuden eteen.
<P>
Emme saa missään vaiheessa antaa sellaista vaikutelmaa, että toimeksiannon pituus ja päättyminen tarkoittavat, että nämä henkilöt voisivat jäädä vapaalle jalalle. Tehdäänkö tämä jatkamalla toimeksiantoa vai siirtämällä asiat sen jälkeisiin elimiin, ei ole meille periaatteellinen kysymys, ja voimme nähdäksemme myös löytää keinon pitää tuomarit, asianajajat ja sihteeristön toimintavalmiudessa.
<SPEAKER ID="394" NAME="Véronique De Keyser" AFFILIATION="PSE">
(FR) Arvoisa puhemies, Euroopan unioni soveltaa yhdenvertaisen kohtelun periaatetta kaikkiin Balkanin valtioihin.
<P>
Jos vaadimme, että Belgrad luovuttaa Ratko Mladićin, ennen kuin väliaikainen kauppasopimus voidaan panna täytäntöön vakautus- ja assosiaatiosopimuksen yhteydessä, on selvää, että pyydämme Kroatiaa myös tekemään täysimääräistä yhteistyötä entisen Jugoslavian alueen kansainvälisen rikostuomioistuimen kanssa.
<P>
Tässä yhteistyössä on kuitenkin lievästi sanoen paljon toivomisen varaa. Pääsyyttäjä Brammertz vieraili viimeksi helmikuussa Zagrebissa, johon hän oli mennyt pyytämään puuttuvia asiakirjoja, jotka liittyvät tykistön käyttöön operaatio Myrskyssä. Kyseinen operaatiohan johti 200 000 serbin maastapakoon ja 350 siviilin kuolemaan. Pääsyyttäjä pyysi Kroatiaa toimimaan täysin yhteistyössä, ja vaikka Euroopan komissio on juuri näyttänyt vihreää valoa oikeuslaitosta ja perusoikeuksia koskevan luvun 23 avaamiselle, joidenkin EU:n jäsenvaltioiden hallitukset ja Euroopan parlamentti eivät ota sitä kuuleviin korviinsa.
<P>
Emme todellakaan tue Balkanin maiden liittymistä, ellei rauhasta anneta takeita, ja paras tae siitä on totuus ja oikeus menneiden rikosten yhteydessä.
<P>
Kiitän esittelijä Neyts-Uyttebroeckia mietinnöstä, jota kannatettiin yksimielisesti ulkoasiainvaliokunnassa.
<SPEAKER ID="395" NAME="Alexandru Nazare" AFFILIATION="PPE-DE">
(RO) Kiitän esittelijä Neyts-Uyttebroeckia ja kannatan entisen Jugoslavian alueen kansainvälisen rikostuomioistuimen toimeksiantoa koskevaa mietintöä, johon olen jättänyt myös muutaman tarkistuksen. Mietinnössä otetaan esiin joitakin todellisia asioita, joita meidän on tarkasteltava.
<P>
Meidän on varmistettava, että tuloksia, joita kyseinen tuomioistuin on tähän mennessä saavuttanut sotarikosten rankaisemisessa ja Länsi-Balkanin sovintoprosessin edistämisessä, hyödynnetään tehokkaasti. Tuomioistuimen työ on saatettava täysimääräisesti päätökseen. Lisäksi on arvioitava tähän mennessä saavutettuja tuloksia ja erityisesti tavoitteita, joita ei ole vielä saavutettu. Tämän arvioinnin perusteella neuvoston on harkittava tuomioistuimen toimeksiannon jatkamista niin kauan kuin on tarpeen.
<P>
Tuomioistuin ei tietenkään voi jatkaa työtään loputtomiin. Meidän on siksi varmistettava, että perustetaan riittävän pitkäaikainen järjestelmä huolehtimaan rikostuomioistuimen lakkauttamisen jälkeen jäljelle jäävistä tehtävistä, joita ei voida nyt suorittaa. Kannatan näin ollen Yhdistyneiden Kansakuntien turvallisuusneuvostolle tehtävää ehdotusta toimielimen perustamisesta tätä tarkoitusta varten.
<P>
Toiseksi Länsi-Balkanin kestävien toimielinrakenteiden kehittämisen kannalta on tärkeää laatia näiden valtioiden oikeusjärjestelmiä koskevia sääntöjä ja arviointiperusteita, jotta kansallisia tuomioistuimia voidaan tukea.
<SPEAKER ID="396" NAME="Bogusław Rogalski" AFFILIATION="UEN">
(PL) Arvoisa puhemies, entisen Jugoslavian alueen kansainvälinen rikostuomioistuin on edistänyt merkittävästi Länsi-Balkanin sovintoprosessia sekä auttanut palauttamaan ja säilyttämään rauhan alueella. Se on myös auttanut luomaan perustukset sodan jälkeisten konfliktien ratkaisemista koskeville uusille maailmanlaajuisille normeille. On kuitenkin korostettava, että Balkanin kansallisten oikeuslaitosten valmiuksien kehittämistä on tärkeää tukea, jotta paikalliset tuomioistuimet voivat jatkaa rikostuomioistuimen aloittamaa työtä. Länsi-Balkanin tuomioistuinten ja syyttäjien asianmukainen yhteistyö on toinen tärkeä haaste etenkin tapauksissa, joihin liittyy luovuttamista ja keskinäistä oikeusapua. Lisäksi on selvästikin otettava käyttöön järjestelmiä, joilla varmistetaan, että rikostuomioistuimen tehtävät ja sen tuottama aineisto lujittavat oikeusvaltion periaatteita tuomioistuimen lakkauttamisen jälkeen.
<P>
Lopuksi pyydän Länsi-Balkanin valtioita ja EU:n jäsenvaltioita tukemaan sellaisten kansalaisjärjestöjen ja muiden elinten työtä, jotka auttavat uhreja, edistävät etnisten ryhmien välistä vuoropuhelua ja ymmärtämystä sekä tukevat Balkanin sovintoprosessia koskevia toimia.
<SPEAKER ID="397" NAME="Alexandr Vondra" LANGUAGE="EN">
Arvoisa puhemies, toistan lopuksi lyhyesti, että tuemme täysin ICTY:n parhaillaan tekemää työtä, joka on tärkeä osa Länsi-Balkanin nykyistä ja tulevaa elpymis- ja sovintoprosessia.
<P>
Tapaamme muuten huomenna Prahassa pääsyyttäjä Serge Brammertzin. Olen samaa mieltä siitä, että ICTY:n on voitava hoitaa toimeksiantonsa, päättää meneillään olevat oikeudenkäynnit ja aloittaa uusia oikeudenkäyntejä kahta edelleen vapaalla jalalla olevaa syytettyä vastaan. Olen samaa mieltä myös siitä, että rikostuomioistuimen perintö on säilytettävä lisäämällä paikallisten elinten valmiuksia käsitellä ratkaisematta olevat tapaukset. Nämä ovat nimenomaan Länsi-Balkanin valtioita koskevia tapauksia, joista niiden on vihdoin otettava itse vastuu.
<SPEAKER ID="398" NAME="Olli Rehn" LANGUAGE="EN">
Arvoisa puhemies, haluan kiittää tästä erittäin lyhyestä mutta tärkeästä keskustelusta ja onnitella esittelijä Neyts Uyttebroeckia mietinnöstä ja aloitteesta.
<P>
ICTY todellakin ilmentää oikeudenmukaisuutta koskevia eurooppalaisia arvoja ja oikeusvaltion periaatteita, minkä vuoksi tämä keskustelu on erityisen tärkeä. Se on myös oleellinen osa Länsi-Balkania koskevaa laajentumispolitiikkaamme.
<P>
Olen ICTY:n kanssa samaa mieltä siitä, että rikostuomioistuimen työn päätökseen saattamista koskevassa strategiassa esitetyt päivämäärät ovat tavoitepäivämääriä eivätkä ehdottomia määräaikoja, kuten Neyts-Uyttebroeckin mietinnössä aivan oikein todetaan.
<P>
Komission mielestä on oleellista, että kansainvälinen yhteisö tukee edelleen ICTY:n nykyisen toimeksiannon päätökseen saattamista, jotta voidaan varmistaa, ettei sotarikoksia jätetä tulevaisuudessa rankaisematta.
<SPEAKER ID="399" NAME="Annemie Neyts-Uyttebroeck" LANGUAGE="EN">
Arvoisa puhemies, haluan kiittää kaikkia keskusteluun osallistuneita.
<P>
Totean lisäksi, että olen havainnut kaikissa ICTY:ssä työskentelevissä tai työskennelleissä sellaista antaumuksellisuutta ja sitoumusta, jota olen harvoin nähnyt muualla. Se on ollut erittäin ilahduttavaa.
<P>
Erityisesti tästä syystä nämä ehdotukset olivat aiheellisia.
<SPEAKER ID="400" NAME="Puhemies">
(EN) Keskustelu on päättynyt.
<P>
Äänestys toimitetaan huomenna torstaina 12. maaliskuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="401" NAME="Marek Aleksander Czarnecki  " LANGUAGE="PL">
Arvoisa puhemies, Haagin tuomioistuin ansaitsee Euroopan unionin jatkuvan tuen lähinnä siksi, että se auttaa luomaan perustukset konfliktien ratkaisemista koskeville uusille normeille ja edistää merkittävästi Länsi-Balkanin alueen sovintoprosessia.
<P>
Kun otetaan huomioon YK:n päätöslauselma, jossa entisen Jugoslavian alueen kansainvälistä rikostuomioistuinta kehotetaan saattamaan työnsä päätökseen, olen esittelijän kanssa samaa mieltä siitä, että on tarkasteltava mahdollisuutta jatkaa kyseisen elimen toimeksiantoa. ICTY:n on jatkettava työtään, koska moni rikollinen on edelleen vapaalla jalalla ja koska huomattava määrä tapauksia edellyttää vielä luotettavaa tutkintaa.
<P>
Oleellista on varmasti myös se, että Balkanin alueelle perustetaan selkeä järjestelmä sellaisen oikeusjärjestelmän toiminnalle, joka jatkaa rikostuomioistuimen alkuperäisiä tehtäviä sen lakkauttamisen jälkeen. Pyydän myös jäsenvaltioita tukemaan sellaisten kansalaisjärjestöjen ja muiden elinten työtä, jotka auttavat uhreja, edistävät etnisten ryhmien välistä vuoropuhelua ja ymmärtämystä sekä tukevat sovintoprosessia koskevia toimia.
<SPEAKER ID="402" NAME="Athanasios Pafilis  " LANGUAGE="EL">
Kymmenen vuoden kuluttua siitä, kun Yhdysvallat, Nato ja EU aloittivat likaisen sodan Jugoslaviaa vastaan, sen kansalaisia vastaan tehtyihin rikoksiin syyllistyneet pitävät suurta meteliä tuhansista, myös naisten ja lasten, murhista ja Balkanilla aiheuttamistaan laajoista vahingoista. Mietinnössä ylistetään Haagin tuomioistuinta, joka on perustettu kuulustelemaan uhreja sekä vapauttamaan yhdysvaltalaiset ja eurooppalaiset imperialistit tekemistään rikoksista. Kyseisen tuomioistuimen tehtävät ovat keksittyjä, ja oikeudenkäynnit ovat silkkaa parodiaa ja johtivat Jugoslavian entisen presidentin Slobodan Milosevicin murhaan. He vaativat uskomattoman röyhkeästi, että tuomioistuimen toimeksiantoa jatketaan, jotta he voivat muodostaa uusia syyllisiä osapuolia ja harjoittaa terroristista painostusta jugoslavialaisia kohtaan kehottamalla heitä allekirjoittamaan julistuksen, jossa he katuvat maansa puolustamista ja eurooppalaisten murhaajiensa kukistamista.
<P>
Tätä halveksittavaa mietintöä vastaan äänestäminen ei yksistään riitä. Kreikan kommunistinen puolue on päättänyt äänestää tyhjää. Se kieltäytyy läsnäolollaan myös osallistumasta toimiin, joilla Euroopan parlamentti laillistaa imperialistien rikokset. Näin se osoittaa hieman kunnioitusta niille, jotka ovat verellään maksaneet Yhdysvaltojen, Naton ja EU:n imperialistisista julmuuksista.
<P>
Vielä perustetaan todellisia kansantuomioistuimia, ja Yhdysvalloissa, Natossa ja EU:ssa sekä keskustavasemmistolaisissa ja keskustaoikeistolaisissa hallituksissa olevat tosiasiallisesti syylliset osapuolet ja murhaajat tuomitaan rikoksistaan.
