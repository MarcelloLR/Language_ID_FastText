<CHAPTER ID="004">
Esityslista
<SPEAKER ID="103" NAME="Puhemies">
(FR) Mitä tulee ulkoasianvaliokunnan Sri Lankan humanitaarisesta tilanteesta laatimaan päätöslauselmaesitykseen, olen vastaanottanut Robert Evansin ja 40 muun allekirjoittaneen kirjallisen vastalauseen päätöslauselmaesityksen sisällyttämisestä esityslistalle.
<P>
Päätöslauselmaesitys sisällytetään keskustelua ja äänestystä varten tämän istunnon esityslistalle työjärjestyksen 90 artiklan 4 kohdan mukaisesti.
<P>
Ehdotan tämän vuoksi, että keskustelu sisällytetään viimeiseksi kohdaksi tämän illan esityslistalle ja että äänestys toimitetaan huomenna keskipäivällä. Määräaika tarkistusten jättämiselle on tänään iltapäivällä klo 15.00.
<SPEAKER ID="104" NAME="Robert Evans" AFFILIATION="PSE">
(EN) Arvoisa puhemies, ulkoasiainvaliokunta antoi maanantai-iltana työjärjestyksen 91 artiklan mukaisesti päätöslauselmaesityksen Sri Lankan humanitaarisen tilanteen heikkenemisestä.
<P>
Sri Lankan tilanne on selvästi hyvin vakava, mutta ei todellakaan ole selvää, mitä humanitaariselle tilanteelle on tapahtumassa. Olen tietoinen siitä, että täällä parlamentissa on asiasta hyvin erilaisia näkemyksiä. Minusta olisikin järkevää varata aikatauluun aika varsinaiseen keskusteluun, jota ei saada mahtumaan tähän istuntoon, mutta sille voisi olla aikaa seuraavassa istunnossamme, vain kymmenen päivän kuluttua. Olen kiitollinen PPE-DE-ryhmän jäsen Daulille, joka ilmaisi ryhmänsä tuen tälle toimelle. Koska suhtaudumme täällä parlamentissa työhömme vakavasti, ehdotan kollegoille päätöslauselmasta käytävään keskusteluun täysimääräistä osanottoa seuraavassa istunnossa, ja pyydän kollegoja tukemaan tätä, ottaen huomioon Sri Lankan tilanteen vakavuuden.
<SPEAKER ID="105" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, kun joku ehdottaa jotain, joku voi aina vastustaa ehdotusta ennen äänestystä.
<P>
Haluan tämän vuoksi vain todeta, että Sri Lankan tilanne on hyvin traaginen. Siellä on loukussa 150 000 ihmistä, eikä heillä ole pääsyä ulos. Tilanne on aivan samanlainen kuin Burmassa. Tämän vuoksi keskustelu Sri Lankasta on jätettävä tämän päivän esityslistalle, jotta voimme osoittaa määrätietoisen tukemme loukkuun jääneille.
