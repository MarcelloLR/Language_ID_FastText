<CHAPTER ID="003">
Rajatylittävät maksut yhteisössä - Sähköisen rahan liikkeeseenlaskijoiden liiketoiminta (keskustelu) 
<SPEAKER ID="019" NAME="Puhemies">
(FR) Esityslistalla on seuraavana yhteiskeskustelu
<P>
Margarita Starkevičiūtėn talous- ja raha-asioiden valiokunnan puolesta laatima mietintö ehdotuksesta Euroopan parlamentin ja neuvoston asetukseksi rajatylittävistä maksuista yhteisössä - C6-0352/2008 -
<P>
John Purvisin talous- ja raha-asioiden valiokunnan puolesta laatima mietintö ehdotuksesta Euroopan parlamentin ja neuvoston direktiiviksi sähköisen rahan liikkeeseenlaskijoiden liiketoiminnan aloittamisesta, harjoittamisesta ja toiminnan vakauden valvonnasta, direktiivien 2005/60/EY ja 2006/48/EY muuttamisesta sekä direktiivin 2000/46/EY kumoamisesta - C6-0350/2008 -.
<SPEAKER ID="020" NAME="Margarita Starkevičiūtė">
esittelijä. - (LT) Nyt kun Euroopan unionin talous on ajautunut taantumaan, on erittäin tärkeää elvyttää talouskasvua. Yksi Euroopan unionin talouskasvun lähteistä on edelleen erittäin pirstoutuneiden yhteismarkkinoiden laajentaminen, erityisesti rahoituspalvelualalla. Käsiteltävänämme olevan ehdotuksen pitäisi auttaa tämän ongelman ratkaisemisessa ja luoda yhteinen eurooppalainen maksualue. Sitä kutsutaan yhtenäiseksi euromaksualueeksi.
<P>
Tätä asiakirjaa on käsitelty jo jonkin aikaa. Kun euro otettiin käyttöön ja valuuttakurssit lakkautettiin euroalueen valtioissa, tuli selväksi, että rajatylittävien maksujen hinnat erosivat vielä paikallisten maksujen hinnoista. Siksi annettiin Euroopan parlamentin ja neuvoston asetus (EY) N:o 2560/2001 rajat ylittävistä euromääräisistä maksuista. Asetus tuli voimaan vuoden 2001 lopussa. Siinä määriteltiin samanlaiset kustannukset vastaaville paikallisille, kansallisille ja rajatylittäville maksuille, ja vahvistettiin tätä periaatetta. Tavoitteena oli alentaa kuluttajien maksettavaksi tulevia kustannuksia ja varmistaa kilpailun lisääntyminen maksupalvelumarkkinoilla.
<P>
Asetuksen täytäntöönpano alensi palvelumaksuja; esimerkiksi 100 euron rajatylittävä tilisiirto maksoi Euroopan unionissa ennen keskimäärin 24 euroa, ja nyt se maksaa 2,50 euroa. Toisaalta asiakirja paljasti eräitä puutteita. Siksi sitä päätettiin tarkistaa.
<P>
Nyt käsiteltävänämme oleva asiakirja on asetuksen (EY) N:o 2560/2001 paranneltu versio. Mitä uutta siinä on? Ensinnäkin rajatylittävien ja vastaavien kotimaisten maksujen yhdenmukaisten palvelumaksujen periaatetta on laajennettu käsittämään suoraveloitus. Se ei ollut aikaisemmin käytettävissä. Kun SEPA ole luotu ja maksupalveludirektiivi hyväksytty, Euroopan maksuympäristö muuttui; siksi on tärkeää, että marraskuusta 2009 alkaen on mahdollista käyttää suosittua sähköistä maksutapaa, suoraveloitusta, rajatylittävissä maksutapahtumissa. Yhteisen suoraveloitusta koskevan mallin luomisen helpottamiseksi asetuksessa todetaan, että jos maksunsaajan ja maksajan maksupalveluntarjoajien välillä ei ole kahdenvälistä sopimusta, suoraveloitusta koskevaksi väliaikaiseksi monenväliseksi toimitusmaksuksi olisi vahvistettava 0,088 euroa vuonna 2012 päättyväksi siirtymäkaudeksi.
<P>
Asiakirjassa hahmotellaan myös, miten kuluttajien oikeuksien puolustamista voitaisiin kehittää ja miten yrityksiä koskevia esteitä voitaisiin poistaa. On ehdotettu, että jäsenvaltiot nimittävät toimivaltaiset viranomaiset valvomaan asetuksen täytäntöönpanoa. Kyseisten viranomaisten pitäisi myös tehdä aktiivisesti rajatylittävää yhteistyötä, jotta yritysten kohtaamat esteet vähenisivät. Ne voisivat myös laatia suuntaviivat, miten arvioidaan menettelyjä, jotka koskevat periaatteen noudattamisen määrittelyä.
<P>
Toinen tämän asiakirjan tarkistamisen tarjoama uusi asia on ehdotus poistaa asteittain tietyissä valtioissa pankeille asetetut velvoitteet ilmoittaa maksutasetiedot tilastoihin ja säätää muita menettelyjä maksutasetietojen ilmoittamiseksi tilastoihin.
<P>
Olen erittäin pahoillani siitä, että neuvoston kanssa ei päästy sopimukseen tässä vaiheessa. Maksutasetietojen tarkistusmenettelyt ja täytäntöönpanomenettelyt on määriteltävä myöhemmin. Parlamentti ja komissio ovat ilmoittaneet, että sille asetetaan tiukka määräaika.
<SPEAKER ID="021" NAME="John Purvis">
esittelijä. - (EN) Arvoisa puhemies, tällä direktiivillä vastataan sähköisen kaupankäynnin ja sähköisen rahan kasvavaan merkitykseen ja selkeän lainsäädäntökehyksen tarpeeseen. Sen tavoitteena on helpottaa sähköisen rahan käyttöä verkkomaksutileillä, matkapuhelimen ennakkomaksukorteissa, ladattavissa matkakorteissa ja sähköisissä lahjakorteissa.
<P>
Sähköinen raha ei eroa muista rahan muodoista, koska sillä on tallennettua rahallista arvoa ja se tarjoaa kätevän vaihtotavan. Toisin kuin tileihin perustuvat maksuvälineet, kuten luotto- ja maksukortit, se toimii ennalta maksamiseen perustuvana käyttäjän välineenä. Sitä käytetään - yleensä suhteellisten pienten määrien - maksamiseen muille kuin käyttäjälle, joten se eroaa yhteen tarkoitukseen käytettävistä ennakkomaksukorteista, kuten puhelinkorteista. Sähköisen rahan käyttö ei vaadi pankkitiliä, joten se on erityisen olennainen sellaisille yhteiskunnan jäsenille, joilla ei ole tai jotka eivät saa pankkitilejä.
<P>
On kulunut kokonaiset kahdeksan vuotta siitä, kun Benjamin Cohen sähköistä rahaa käsitelleessä artikkelissaan "Electronic Money: New Day or False Dawn?" totesi, että sähköisen rahan aikakausi on pian käsillä. Valitettavasti tämä ennuste oli sekä ylioptimistinen että ennenaikainen - ainakin Euroopan osalta. Sähköinen raha on Euroopassa yhä kaukana täysimääräisistä eduista, joita odotettiin, kun ensimmäinen sähköistä rahaa koskeva direktiivi hyväksyttiin vuonna 2001.
<P>
Tämä johtuu luultavasti korkeista alkupääomaa koskevista vaatimuksista ja muista ylivarovaisista rajoituksista. Sähköisen rahan liikkeeseenlaskijoiden määrä vaihtelee huomattavasti eri jäsenvaltioissa. Esimerkiksi Tšekin tasavallassa on yli 40 sähköisen rahan liikkeeseenlaskijaa, kun taas Ranskassa ja Saksassa niitä on yhteensä 12. Itse asiassa kahta saksalaista sähköisen rahan liikkeeseenlaskijaa jopa painostettiin siirtymään Yhdistyneen kuningaskunnan oikeudenkäyttöalueelle sääntelyn huomattavien erojen takia, vieläpä tämän direktiivin nojalla. Elokuussa 2007 - kaksi vuotta sitten - sähköistä rahaa oli liikkeessä vain 1 miljardin euron arvosta verrattuna 600 miljardin euron arvosta liikkeessä olleeseen käteisrahaan.
<P>
Sähköisellä rahalla on selvästi vielä pitkä matka tullakseen vakavasti otettavaksi vaihtoehdoksi käteiselle. Sen merkitys kuitenkin lisääntyy huomattavasti rajoituksista huolimatta. Uuden direktiivin pitäisi mahdollistaa uusien, innovatiivisten ja turvallisten sähköistä rahaa koskevien palvelujen toiminta, tarjota uusille toimijoille mahdollisuuksia päästä markkinoille ja edistää todellista ja tehokasta kilpailua markkinoiden toimijoiden välillä. Uudet ja pienemmät toimijat saavat mahdollisuuden päästä markkinoille, koska vaaditun alkupääoman määrää vähennetään 1 miljoonasta eurosta 350 000 euroon. Talous- ja raha-asioiden valiokunta olisi mielellään pienentänyt vielä enemmän.
<P>
Palveluntarjoajat voivat lisätä paikkoja, joissa sähköisiä maksuja voidaan tehdä. Esimerkiksi metrolipun sähköisellä rahalla maksava asiakas voisi myös ostaa kahvia, sanomalehden tai kukkakimpun metroaseman kioskista, kuten esimerkiksi Hongkongissa jo - erittäin menestyksekkäästi - tehdään.
<P>
Meitä on hoputettu lainsäädäntömenettelyssä ensimmäisessä käsittelyssä tehtävään sopimukseen, jotta tämä säädös saataisiin hyväksyttyä ennen Euroopan parlamentin vaaleja. Kiitän lämpimästi Ivoa ja Melanieta talous- ja raha-asioiden valiokunnan henkilöstössä, sosialistien ja liberaalien varjoesittelijöitä jäsen Pittellaa ja jäsen Raevaa, komission yksiköitä ja puheenjohtajavaltio Tšekin tasavaltaa, erityisesti Tomáš Trnkaa ja hänen ryhmäänsä, erittäin myönteisestä yhteistyöstä. Kukaan meistä ei saavuttanut kaikkea haluamaansa, mutta uskon, että olemme ottaneet merkittävän edistysaskeleen. Olisin erittäin tyytyväinen parlamentin tuesta tälle hankkeelle.
<SPEAKER ID="022" NAME="Antonio Tajani">
komission varapuheenjohtaja. - (IT) Arvoisa puhemies, hyvät parlamentin jäsenet, ensiksi haluan välittää komission kiitokset siitä, että parlamentti on käsitellyt nopeasti näitä kahta aihetta, jotka ovat niin tärkeitä. Haluan kiittää sekä esittelijöitä että talous- ja raha-asioiden valiokunnan puheenjohtajaa jäsen Berèsiä erittäin tärkeästä panoksesta työn vauhdittamiseksi.
<P>
Jäsenvaltioiden lopullinen määräaika saattaa maksupalveluja koskeva direktiivi osaksi kansallista lainsäädäntöä päättyy vain parin kuukauden kuluttua. Nämä kaksi säädöstä maksupalvelualan SEPA-tuotteiden kehittämistä koskevien varteenotettavien ponnistelujen ohella ovat tärkeä ja oikea-aikainen askel eteenpäin maksujen sisämarkkinoiden toteuttamiseksi. Nämä toimenpiteet täydentävät yhdessä direktiivin kanssa oikeusperustan, joka on välttämätön markkinoiden selkeyden, varmuuden ja vakauden kannalta. Viime viikkoina käydyt neuvottelut ovat mahdollistaneet erittäin nopean päätöksen näistä kahdesta aiheesta.
<P>
Rajatylittäviä maksuja koskevan tarkistetun asetuksen osalta minulla on ilo ilmoittaa, että komissio tukee ehdotettua tarkistusta, joka on syntynyt kompromissin tuloksena. Komissio on erityisen mielissään alun perin ehdottamiensa artikkelien sisällyttämisestä, jotka koskevat monenvälisen toimitusmaksun soveltamista suoraveloitustapahtumiin. Markkinat kaipasivat näitä säännöksiä, ja me pidämme niitä välttämättöminä sille, että eurooppalaiset pankit kykenevät ajoissa ottamaan käyttöön SEPA-suoraveloitusjärjestelmän.
<P>
Näissä säännöissä maksupalvelualalle annetaan kolme vuotta aikaa esittää automaattisille veloituksille pitkän aikavälin kaupallinen malli, joka on kilpailusääntöjen mukainen. Kompromissin hengessä komissio on valmis korvaamaan näiden velvoitteiden ehdottoman poistamisen tarkistuslausekkeella, kuten parlamentti ja komissio ovat ehdottaneet.
<P>
Sähköistä rahaa koskevan tarkistetun direktiivin osalta on todettava, että kyseessä on erityisen kunnianhimoinen säädös, joka tarjoaa hyvin vastaan otetun toisen tilaisuuden aidosti hyödyllisten sähköisen rahan markkinoiden luomiselle. Direktiivillä pyritään luomaan markkinoille selkeä ja tasapuolinen oikeudellinen ja vakavaraisuutta koskeva kehys, joka poistaa tarpeettomat, suhteettomat tai liialliset esteet markkinoille pääsemiseltä ja tekee sähköisen rahan liikkeeseenlaskemisesta houkuttelevampaa liiketoimintaa.
<P>
Uuden direktiivin pitäisi edistää aitoa ja tehokasta kilpailua kaikkien markkinaosapuolten välillä. Samalla sen pitäisi varmistaa yhtäläiset ehdot kaikille maksupalveluntarjoajille ja korkeatasoinen kuluttajansuoja. Saavutettu kompromissi vakiinnuttaa erinomaisen tasapainon. Se suojaa täysimääräisesti alkuperäisiä tavoitteitamme ja takaa samalla asianmukaisen vastauksen oikeutettuihin huoliin, joita ilmaistiin hyväksymismenettelyn aikana. Siksi annamme tälle ehdukselle täyden tukemme.
<SPEAKER ID="023" NAME="Aloyzas Sakalas">
oikeudellisten asioiden valiokunnan lausunnon valmistelija. - (EN) Arvoisa puhemies, oikeudellisten asioiden valiokunta tukee ehdotusta Euroopan parlamentin ja neuvoston asetukseksi rajatylittävistä maksuista yhteisössä.
<P>
Komission aloitteella on seuraavat tavoitteet: korvata nykyinen asetus sen mukauttamiseksi markkinoiden kehitykseen, edistää kuluttajien oikeuksien suojelua ja tarjota tarkoituksenmukainen oikeudellinen kehys nykyaikaisen ja tehokkaan maksujärjestelmän kehittämiselle EU:ssa ja luoda sisämarkkinat euromääräisille maksupalveluille.
<P>
Oikeudellisten asioiden valiokunta määrättiin laatimaan lausunto asiasta vastaavalle valiokunnalle eli talous- ja raha-asioiden valiokunnalle. Lausunnossa ehdotettiin, että jäsenvaltiot voivat nimittää olemassa olevia instituutioita toimimaan toimivaltaisina viranomaisina ja hyödyntämään tai laajentamaan nykyisiä menettelyjä, jotka koskevat rajatylittäviä maksupalveluja. On tärkeää soveltaa ja kehittää jo olemassa olevia toimenpiteitä ja oikeussuojaelimiä tätä ehdotusta koskevien kantelujen ja riitojen käsittelemiseksi tehokkaasti.
<P>
On tärkeää huomauttaa, että suhteellisuus- ja toissijaisuusperiaatteen sekä erityisesti rajatylittävien maksujen yhdenmukaisten palvelumaksujen laajennetun periaatteen pitäisi noudattaa EY:n perustamissopimuksen 95 artiklan 1 kohtaa. Euromääräiset rajatylittävät maksut edellyttävät yhteisön laajuista lähestymistapaa, koska sovellettavien sääntöjen ja periaatteiden on oltavat samat kaikissa jäsenvaltioissa oikeusvarmuuden takaamiseksi ja tasapuolisten toimintaedellytysten varmistamiseksi kaikille eurooppalaisten maksumarkkinoiden sidosryhmille.
<SPEAKER ID="024" NAME="José Manuel García-Margallo y Marfil">
PPE-DE-ryhmän puolesta. - (ES) Arvoisa puhemies, aion kommentoida vain rajatylittäviä maksuja koskevaa asetusta ja jäsen Starkevičiūtėn laatimaa mietintöä.
<P>
Kuten hän erittäin hyvin selitti, asetus vastaa tarpeisiin, joita on havaittu euron käyttöönoton tuloksena. Siinä säädetään suhteellisen selkeästä periaatteesta: palvelumaksujen on oltava samat sekä kotimaisissa maksuissa että rajatylittävissä maksuissa. Se on tervejärkinen sääntö sisämarkkinoilla, mutta sitä on ollut hyvin vaikea noudattaa ennen tätä asetusta.
<P>
Asetuksesta on tullut lähtöalusta yhtenäiselle euromaksualueelle, johon myös esittelijä viittasi. Siksi esitän joitakin lisähuomioita.
<P>
Ajan mittaan tämä asetus on vanhentunut ja sen tarkistamisesta on tullut välttämätöntä sen mukauttamiseksi rahoitusmarkkinoiden muutoksiin ja maksupalveluja koskevaan direktiiviin.
<P>
Komissio asetti itselleen kolme tavoitetta tarkistamisen suhteen: rajatylittävien suoraveloitusten sisällyttäminen asetuksen soveltamisalaan, menettelyjen luominen tuomioistuinten ulkopuoliselle ongelmanratkaisulle, jota asetuksen soveltaminen saattaa edellyttää, ja maksutasetietojen ilmoittamista tilastoon koskevien velvoitteiden helpottaminen.
<P>
Euroopan parlamentti on kaiken kaikkiaan kannattanut tätä lähestymistapaa, mutta se on tehnyt kolme merkittävää muutosta: täsmennyksen asetuksessa säädettyihin oikeudellisiin määritelmiin, varoituksen tai muistutuksen jäsenvaltioille siitä, että niiden pitäisi noudattaa asetusta tehokkaammin kuin mitä ne ovat aikaisemmin tehneet, ja edellytyksen merkittävästä jäsenvaltioiden välisestä yhteistyöstä.
<P>
Olin huolissani velvoitteesta, joka koski maksutasetietojen ilmoittamista tilastoihin. Se on nyt ratkaistu erillisten toimielinten välisellä sopimuksella. Voin siksi todeta, että olen täysin tyytyväinen saavutettuun tulokseen.
<SPEAKER ID="025" NAME="Pervenche Berès">
PSE-ryhmän puolesta. - (FR) Arvoisa puhemies, haluan käsitellä jäsen Purvisin mietintöä sähköisestä rahasta.
<P>
Jos tarkastelemme syitä, miksi sähköinen raha on vähemmän kehittynyttä täällä kuin Hongkongissa, uskon sen johtuvan epäilemättä siitä, että Euroopan kansalaiset ovat tottuneet käyttämään pankkikorttejaan paljon helpommin.
<P>
Parlamentilla on ollut kaksi huolenaihetta, kun se on laatinut tätä säädöstä: aikana, jolloin valvontaa koskeva kysymys on kaikkien huulilla, emme halua vapauttaa sähköisen rahan liikkeeseenlaskijoita valvonnasta vain niiden lobbauksen takia. Tästä syystä Euroopan parlamentti on ennen kaikkea vaatinut, että nämä instituutiot, jotka laskevat liikkeeseen ja hallinnoivat sähköistä rahaa, pitäisi alistaa aidolle valvonnalle. Mielestäni olemme saaneet useita takeita tällä alalla. Suhtaudun tähän myönteisesti.
<P>
Samalla tavalla olimme malttamattomia ottamaan huomioon kansalaisten ja sähköisen rahan käyttäjien edut, erityisesti silloin, kun he haluavat päättää sopimuksensa, jotta sähköistä rahaa hallinnoivat instituutiot eivät asettaisi heille rajoituksia ja palvelumaksuja, joita me pitäisimme kohtuuttomina.
<P>
Tässä hengessä olemme tukeneet tätä ehdotusta. Toivomme, että se helpottaisi kansalaisten elämää sähköisen rahan käytön avulla, siten, että ei mentäisi liiallisuuksiin, erityisesti valvontamekanismien osalta.
<SPEAKER ID="026" NAME="Mariela Velichkova Baevа" LANGUAGE="BG">
Ehdotuksella Euroopan parlamentin ja neuvoston asetukseksi rajatylittävistä maksuista yhteisössä pyritään korvaamaan nykyisin sovellettava asetus. Ehdotus liittyy yhtenäistettyjen eurooppalaisten maksumarkkinoiden luomiseen. Ehdotuksella pyritään myös lisäämään kuluttajien etujen ja oikeuksien suojaamista sekä helpottamaan tilastoihin ilmoittamisesta aiheutuvaa rasitetta.
<P>
Maksutasetietoja koskevan 5 artiklan ja tarkistuslausekkeeseen liittyvän 12 artiklan osalta esittelijä Margarita Starkevičiūttähtää kompromissiin, jota Bulgaria tukee. Kompromissi tarjoaa mahdollisuuden ajankohtaiselle ja asianmukaiselle arvioinnille.
<P>
Nykyinen maailmanlaajuinen rahoituskriisi kiinnittää huomion olennaisten tilastotietojen tarpeeseen. Bulgaria kannattaa 50 000 euron alarajan alle jäävien maksutasetietojen ilmoittamista tilastoihin koskevan, tilien selvitykseen perustuvan velvoitteen poistamista maksupalvelujen tarjoajilta.
<P>
Bulgaria kannattaa 5 artiklan 2 kohdan poistamista, koska varauksia on esitetty yhteydessä, joka liittyy mahdolliseen tietojen katoamiseen ja maksutasetietoja koskevien tilastojen laadun heikkenemiseen. Ne liittyvät myös teknisen vaiheen tarpeeseen siirryttäessä suoraan raportointijärjestelmään.
<SPEAKER ID="027" NAME="Antonio Tajani">
komission varapuheenjohtaja. - (IT) Arvoisa puhemies, hyvät parlamentin jäsenet, haluan jälleen kerran kiittää parlamenttia tavasta, jolla se on käsitellyt nämä kaksi aihetta. Se tarkoittaa, että uusi rajatylittäviä maksuja koskeva asetus tulee voimaan aikataulun mukaisesti 1. marraskuuta tänä vuonna. Sähköisen rahan markkinat saavat siten toisen mahdollisuuden.
<P>
Yhdessä maksupalveluja koskevan direktiivin kanssa nämä kaksi EU:n säädöstä mahdollistavat nykyaikaisen, kokonaisvaltaisen oikeudellisen kehyksen luomisen yhteisön maksumarkkinoille. Ne myös tasoittavat tietä, joten eurooppalainen maksupalveluala voi kehittää täysimääräisesti yhtenäistä euromaksualuetta koskevaa hanketta. Hanke tarjoaa eurooppalaisille kuluttajille ja yrityksille täysimääräisesti yhtenäistetyt maksupalvelumarkkinat, jotka ovat kustannustehokkaat ja mahdollisimman korkealaatuiset.
<P>
Siksi komissio kiittää - ja minä kiitän erityisellä ilolla - Euroopan parlamenttia tästä sen viimeisimmästä osoituksesta, joka koskee sen sitoutumista SEPA:an.
<SPEAKER ID="028" NAME="Nils Lundgren">
IND/DEM-ryhmän puolesta. - (SV) Arvoisa puhemies, sähköinen raha, jota voidaan käyttää yli rajojen, on merkittävä edistysaskel. EU:lle on tärkeää, että se kehittää sisämarkkinoita tällä tavalla edistämällä sähköisen rahan käyttöä. Haluan kuitenkin käyttää tilaisuutta hyväkseni ja muistuttaa, mistä tässä oikein on kysymys.
<P>
Kun euro otettiin käyttöön useissa EU:n jäsenvaltioissa, se tehtiin rahaliiton arvoa koskeneiden analyysien perusteella. Arvoa syntyy, kun alennamme rahanvaihtoon liittyviä kustannuksia ja muita tapahtumiin liittyviä kustannuksia. Alennamme tietoon liittyviä kustannuksia yhteisen valuutan avulla. Se näkyy talouksien epävakautena, joka on tästä maksamamme hinta. Meidän on vaikeampi säilyttää tasaista ja korkeaa työllisyysastetta ja pitää yllä vakaata valtiontaloutta. Näemme tämän nyt, kun kaikki menee tässä suhteessa alamäkeä esimerkiksi Irlannissa, Espanjassa, Italiassa ja Kreikassa.
<P>
Pankaa merkille, että uhrien asemaa pitäisi tasapainottaa etujen avulla, jotka saavutetaan yhteisen valuutan mukanaan tuomien alhaisempien maksutapahtumien kustannusten tuloksena. Edut kuitenkin vähenevät jatkuvasti juuri siitä syystä, että maksujärjestelmä kehittyy niin nopeasti. Pian olemme tilanteessa, jossa huomaamme, että meillä on niin tehokas maksujärjestelmä, että kustannukset ovat olemattomia. Silloin meillä on yhteinen valuutta, joka takaa itse asiassa vain epävakautta Euroopan taloudelle. Olen todennut tämän jo aikaisemmin, ja nyt näette, että se käy toteen. Kehotan teitä kaikkia miettimään tätä.
<SPEAKER ID="029" NAME="Margarita Starkevičiūtė">
esittelijä. - (LT) Haluan todeta, että edessämme oleva teksti on kompromissi, joka saavutettiin neuvoston, komission ja parlamentin välisten monimutkaisten neuvottelujen tuloksena.
<P>
Tulos on kuitenkin myönteinen. Haluankin kiittää neuvoston edustajaa Trinkaa ja komission edustajia heidän yhteistyöstään. Haluan myös kiittää talous- ja raha-asioiden valiokunnan henkilöstöä, joka auttoi tämän asiakirjan laatimisessa. Se vastaa jäsen Lundgrenin esittämiin kysymyksiin, eli se auttaa vahvistamaan koko euroaluetta, koska euromääräisiä maksutapahtumia koskevia menettelyjä vahvistetaan. Euroalueen ulkopuolisen valtion edustajana olen iloinen siitä, että tätä asetusta voidaan soveltaa myös, kansallisessa valuutassa suoritettaviin maksuihin, jos euroalueen ulkopuolinen jäsenvaltio niin haluaa. Liettuassahan se on liti.
<P>
Tällä hetkellä rajatylittävien maksujen ja kotimaisten maksujen hinnat vaihtelevat yhä maissamme. Se johtuu osittain siitä, että emme ole euroalueen jäsenvaltioita. Mielestäni ensimmäinen askel ja yksi monista askelista kohti euroaluetta tarkoittaa meille, euroalueen ulkopuolisille jäsenvaltioille, sitä, että meidän on ryhdyttävä soveltamaan tätä periaatetta kansallisiin valuuttoihin. Toinen tärkeä seikka on se, että rajatylittävien maksujen edistäminen tämän asetuksen avulla mahdollistaa Euroopan pankkialan nykyaikaistamisen, koska pankeilla on kolme vuotta kestävä siirtymäaika valmistautua uuteen liiketoimintamalliin, joka tehostaa maksuja.
<P>
Se on erittäin tärkeää, koska me puhumme usein innovaatioista, uusista aloitteista ja uudenaikaistamisesta. Tämä asiakirja luo juuri oikeat olosuhteet kaikille niistä.
<SPEAKER ID="030" NAME="John Purvis">
esittelijä. - (EN) Arvoisa puhemies, vastatakseni jäsen Berèsin mainitsemiin vakavaraisuutta koskeviin huoliin haluan vain huomauttaa, että olemme vaatineet tässä direktiivissä ja mietinnössä, että sähköiset rahavarat eivät ole talletuksia; niitä vastaan ei voida myöntää luottoa. Olemme raottaneet ovea sähköisen rahan käytölle vain vähän avoimemmaksi.
<P>
Alkupääomaa koskevaa vaatimusta on alennettu 350 000 euroon; talous- ja raha-asioiden valiokunta olisi pitänyt 200 000 euroa parempana. Omia varoja koskeva vaatimus on 2 prosenttia liikkeessä olevista sähköisistä rahavaroista; olisimme pitäneet 1,6 prosenttia parempana. Koska sallitusta määrästä on mahdollista joustaa 20 prosenttia ylös- tai alaspäin, liberaalimmat jäsenvaltiot voivat alentaa vaatimusta 1,6 prosenttiin ja konservatiiviset jäsenvaltiot nostaa sitä 2,4 prosenttiin.
<P>
Ei ole ihanteellinen tilanne, että Euroopan unionissa on yhä mahdollisuus niin epätasa-arvoisiin toimintaedellytyksiin, erityisesti siksi, koska olemme vaatineet, että sähköisen rahan käyttäjien varat suojataan täydellisesti. Tähän liittyy myös muita tärkeitä käyttäjäystävällisiä suojakeinoja, esimerkiksi takaisinmaksun osalta, kuten jäsen Berès mainitsi. Vaaditun pääoman määrän takia poikkeuksen määrä on myös pitänyt asettaa pelkästään kansallisille sähköisen rahan liikkeeseenlaskijoille 5 miljoonaan euroon, eikä 2 miljoonaan euroon.
<P>
Kaiken kaikkiaan tämä on erittäin varovainen askel eteenpäin. Direktiiviehdotus ei ole täydellinen. Komromissit harvoin ovat. On lähes varmaa, että siihen on palattava kolmen neljän vuoden kuluttua. Toivon, että siihen mennessä alalle on tullut enemmän toimijoita. Käyttäjät ja kauppiaat vaativat äänekkäästi lisää valinnanvaraa. Arvoisa jäsen Berès, epäilevämminkin suhtautuvat sääntelijät, pankit - ja jopa Euroopan keskuspankki - ovat siihen mennessä sopeutuneet siihen, että kyseessä on hyödyllinen, käyttäjäystävällinen palvelu, joka ei aiheuta riskejä Euroopan taloudelle. Voimme Euroopassa viimeinkin hyödyntää kaikki mahdollisuudet, joita sähköinen raha tarjoaa.
<SPEAKER ID="031" NAME="Puhemies">
(FR) Yhteiskeskustelu on päättynyt.
<P>
Äänestys toimitetaan tänään.
