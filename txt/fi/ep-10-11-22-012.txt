<CHAPTER ID="012">
Käsittelyjärjestys
<SPEAKER ID="020" NAME="Puhemies">
(PL) Puheenjohtajakokouksen työjärjestyksen 137 artiklan mukaisesti torstaina 18. marraskuuta 2010 pidetyssä kokouksessa laadittu lopullinen esityslistaluonnos on jaettu. Siihen on ehdotettu seuraavia muutoksia:
<P>
Maanantai:
<P>
Poliittiset ryhmät ehdottavat, että Luigi Berlinguerin Tukholman ohjelman toteuttamista koskevan toimintasuunnitelman yksityis-, kauppa- ja perheoikeuteen sekä kansainväliseen yksityisoikeuteen liittyvistä näkökohdista laatimaa mietintöä koskeva keskustelu poistetaan esityslistalta. Näin ollen mietinnöstä toimitettaisiin suora äänestys huomenna tiistaina. Mietintö pysyy esityslistalla. Siitä äänestetään, mutta siitä ei käydä keskustelua. Toistan: kaikki poliittiset ryhmät ovat suostuneet tähän ratkaisuun ja se on siten hyväksytty.
<P>
(Parlamentti hyväksyi pyynnön.)
<P>
Tiistai:
<P>
Muutoksia ei ollut ehdotettu.
<SPEAKER ID="021" NAME="Martin Schulz" AFFILIATION="S&amp;D">
(DE) Arvoisa puhemies, tiistain esityslistalla on kuusi Barbara Materan laatimaa mietintöä Euroopan globalisaatiorahaston varojen käyttöönotosta Alankomaissa. Käytän tästä puheenvuoron, koska katson, että se, miten Joseph Daulia vastaan on hyökätty Alankomaiden lehdistössä, on väärin. Puheenjohtajakokouksessa Joseph Daul otti esiin eri ryhmien johtajien käsittelemän kysymyksen siitä, pitäisikö nämä mietinnöt jättää pois budjettikeskustelua silmälläpitäen. Esitän tästä kaksi huomiota.
<P>
Ensinnäkin meidän olisi pidettävä nämä mietinnöt esityslistalla. Meidän olisi myös hyväksyttävä ne äänestyksessä ja siirrettävä nämä varat Euroopan globalisaatiorahastosta Alankomaihin.
<P>
Ja toiseksi, Joseph Daul ehdotti sitä puheenjohtajakokouksessa esittämässään kommentissa. Jos asia sitten viedään puheenjohtajakokouksesta julkisuuteen antamatta hänelle edes tilaisuutta vastata kysymyksiin ja selittää sitä itse, ryhmän puheenjohtajana on ilmeisesti harkittava hyvin tarkkaan, mitä puheenjohtajakokouksessa oikein voi sanoa. Tämä oli ensimmäinen asia.
<P>
Toinen seikka, jonka haluan tuoda esiin, on se, että se, joka väittää tässä haaskattavan rahaa, ei ole Euroopan parlamentti. Osa Alankomaiden hallituksesta - ei koko hallitus - väittää jatkuvasti, että Euroopan unioni tuhlaa rahaa ja siksi sille olisi annettava vähemmän rahaa. Jäsen Materan mietinnöt osoittavat, että unionin talousarvion varoja käytetään päinvastoin hyvin vastuullisesti - minun mielestäni - hyvin tärkeisiin hankkeisiin Alankomaissa. Näin ollen näiden mietintöjen hyväksyminen osoittaisi, että Alankomaissa tämän budjetin suhteen esitettävä arvostelu on perusteetonta.
<P>
(Suosionosoituksia)
<SPEAKER ID="022" NAME="Puhemies">
(PL) Olen tietoinen asiasta ja tiedän, mitä Alankomaiden lehdistössä on kirjoitettu. Vakuutan teille kuitenkin, että äänestys Euroopan globalisaatiorahaston varojen käyttöönotosta Alankomaissa toimitetaan suunnitellusti. Mikään ei ole muuttunut. Äänestys toimitetaan huomenna.
<P>
Keskiviikko:
<P>
Olen saanut Euroopan yhtyneen vasemmiston konfederaatioryhmältä / Pohjoismaiden vihreältä vasemmistolta pyynnön, joka koskee keskustelua Länsi-Saharan tilanteesta, nimittäin että äänestys tätä aihetta koskevista päätöslauselmaesityksistä toimitettaisiin tässä istunnossa eikä joulukuun istunnossa, kuten tällä hetkellä on tarkoitus.
<SPEAKER ID="023" NAME="João Ferreira" AFFILIATION="GUE/NGL">
(PT) Arvoisa puhemies, Länsi-Saharan tilanne on niin vakava, että parlamentin on otettava siihen kantaa. Tosiseikat ovat kiistattomat ja kaikkien nähtävissä. Olemme nähneet kuvia länsisaharalaisten leirien tuhoamisesta, ja tiedämme, että tämä tuhoaminen on johtanut moniin kuolonuhreihin ja loukkaantumisiin ja että monia ihmisiä on yhä kateissa. Tiedämme, että erästä Euroopan parlamentin jäsentä ei päästetty leireihin ja että Marokon viranomaiset karkottivat hänet, ja tiedämme, että sama on tapahtunut kansallisten parlamenttien jäsenille, toimittajille ja kansalaisjärjestöjen jäsenille. Kun tiedämme kaiken tämän, emme voi vain olla piittaamatta siitä.
<P>
Olla ottamatta kantaa tähän asiaan olisi nyt osoitus käsittämättömästä ja kestämättömästä välinpitämättömyydestä ja jopa näihin rikoksiin osallistumisesta, ja se heikentäisi parlamentin arvovaltaa ja niitä arvoja, joita se väittää puolustavansa. Tästä syystä kehotan kaikkia tekemään järkevän päätöksen ja kannattamaan tässä istunnossa toimitettavaa äänestystä tätä aihetta koskevasta päätöslauselmasta sekä äänestämään tämän ehdotuksen puolesta.
<SPEAKER ID="024" NAME="Raül Romeva i Rueda" AFFILIATION="Verts/ALE">
(EN) Arvoisa puhemies, GUE/NGL-ryhmän esittämät perusteet ovat mielestäni ehdottoman asiaankuuluvia, tärkeitä ja tarpeellisia, joten kannatan ehdotusta.
<SPEAKER ID="025" NAME="Martin Schulz">
S&D-ryhmän puolesta. - (DE) Arvoisa puhemies, minun on pyydettävä jäsen Ferreiran huomiota hetkeksi. Keskustelimme tästä aiheesta perusteellisesti puheenjohtajakokouksessa ja sitä valmisteltaessa. Haluan ryhmäni puolesta sanoa, että olemme hyvin huolissamme siitä, mitä Länsi-Saharassa tapahtuu. Jos näkemämme kuvat pitävät paikkansa, asiasta on seurattava paitsi vakava keskustelu myös tarvittaessa seuraamuksia. Tämä kuitenkin tarkoittaa sitä, että meidän on edettävä asianmukaisesti. Asianmukaiseen etenemiseen sisältyy keskusteleminen tapahtumista tällä viikolla. Marokon ulkoministeri on pyynnöstämme nyt ilmoittanut, että hän on valmis osallistumaan ulkoasiainvaliokunnan kokoukseen. Hänen ei ole pakko tehdä niin. Marokon ulkoministerin ei ole pakko osallistua Euroopan parlamentin ulkoasiainvaliokunnan kokoukseen. Minun mielestäni meidän pitäisi hyödyntää sitä, että hän joka tapauksessa tekee niin, ja kuulla häntä esitetyistä syytöksistä, ja vasta sitten hyväksyä päätöslauselma. Se on mielestäni paljon asianmukaisempi etenemistapa kuin se, että hyväksyisimme päätöslauselman nyt ja vasta jälkeenpäin kuuntelisimme, mitä hänellä on sanottavanaan. Meidän on parempi hyväksyä päätöslauselma niiden kysymysten antaman tiedon valossa, joita voimme esittää Marokon ulkoministerille ulkoasiainvaliokunnassa. Pidän tätä henkilökohtaisesti parempana etenemistapana. Lisäksi tähän iltapäivään asti kaikki ryhmät olivat yksimielisiä tästä.
<SPEAKER ID="026" NAME="Puhemies">
(PL) Enemmistö kannattaa pyyntöä, joten jäsen Ferreiran ehdotuksen mukaisesti äänestys toimitetaan tällä viikolla.
<P>
(Parlamentti hyväksyi pyynnön.)
<P>
Ilmoitan teille määräajat: äänestys toimitetaan torstaina. Määräajat ovat seuraavat: päätöslauselmaesitykset on jätettävä viimeistään huomenna 23. marraskuuta klo 12.00, tarkistukset ja yhteiset päätöslauselmaesitykset viimeistään keskiviikkona 24. marraskuuta klo 12.00 ja tarkistukset yhteisiin päätöslauselmaesityksiin viimeistään keskiviikkona 24. marraskuuta klo 13.00, eli tuntia myöhemmin. Toistan: äänestys toimitetaan torstaina.
<SPEAKER ID="027" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, haluaisin esittää kollegoilleni erään kysymyksen.
<P>
Tiibetissä vallitsee hätätilanne, ja siellä ollaan huolestuneita Kiinan aikomuksesta tehdä kiinan kielen käyttö pakolliseksi Tiibetissä. Tämä on mielestäni kysymys, joka ansaitsee täysistunnossa käytävän keskustelun korkean edustajan Ashtonin läsnä ollessa. Ongelmana on itse asiassa Tiibetissä tällä hetkellä harjoitettava politiikka, täysin tähän hätätilanteeseen katsomatta.
<P>
Hätätilanne? Hyvä on. Jos enemmistö haluaa käsitellä tätä kysymystä siitä näkökulmasta, se sopii. Omalta osaltani, ja koska joulukuun esityslista on melko selvä, haluaisin, että kävisimme keskustelun tästä ongelmasta ja Euroopan unionin Kiinaa koskevasta politiikasta korkean edustajan Ashtonin läsnä ollessa ja hyväksyisimme asiaa koskevan päätöslauselman. Se olisi mielestäni älykkäämpää.
<SPEAKER ID="028" NAME="Puhemies">
(PL) Paljon kiitoksia, jäsen Cohn-Bendit. Myös tätä voidaan ehdottaa puheenjohtajakokoukselle. Ryhmän puheenjohtajana voitte ehdottaa tätä milloin vain. Kiitos huomautuksestanne.
<P>
Torstai:
<P>
Muutoksia ei ollut ehdotettu.
<P>
(Käsittelyjärjestys hyväksyttiin.)
