<CHAPTER ID="017">
Israelia/Palestiinaa koskevien Goldstonen suositusten täytäntöönpano (keskustelu) 
<SPEAKER ID="133" NAME="Puhemies">
(EL) Esityslistalla ovat seuraavana neuvoston ja komission julkilausumat Israelia/Palestiinaa koskevien Goldstonen suositusten täytäntöönpanosta.
<SPEAKER ID="134" NAME="Diego López Garrido">
neuvoston puheenjohtaja. - (ES) Arvoisa puhemies, haluan kiittää Euroopan parlamenttia tilaisuudesta puhua tästä Yhdistyneiden Kansakuntien rahoittamasta, vuoden 2008 lopun ja vuoden 2009 alun välillä tapahtunutta Gazan konfliktia koskevasta tiedonhankintamatkasta, josta laadittu raportti tunnetaan nimellä "Goldstonen raportti".
<P>
Yhdistyneet Kansakunnat pani tarkkaan merkille lausunnon, jonka sen pääsihteeri Ban Ki-moon antoi turvallisuusneuvostolle 21. tammikuuta 2009 ja jossa hän kertoi vaikutelmistaan Gazaan ja Etelä-Israeliin juuri vihamielisyyksien päätyttyä tekemänsä vierailun jälkeen.
<P>
Lisäksi Goldstonen raportista, johon viitattiin jo muutamissa edellisen aiheen puheenvuoroissa ja joka julkaistiin viime vuoden syyskuussa, keskusteltiin ihmisoikeusneuvoston 12. istunnossa, joka alkoi 14. syyskuuta ja päättyi 2. lokakuuta.
<P>
Euroopan unioni on korostanut konfliktin alusta asti, että osapuolten on kunnioitettava täysin ihmisoikeuksia ja hoidettava kansainvälisen humanitaarisen oikeuden mukaiset velvoitteensa.
<P>
Euroopan unioni teki selväksi, että se seuraisi tiiviisti syytteiden ja ihmisoikeusloukkausten tutkintaa.
<P>
Genevessä neuvoston puheenjohtajavaltio Ruotsi vahvisti Euroopan unionin kannan seuraavasti: ensinnäkin Euroopan unioni pitää raporttia vakavana, sillä siinä kerrotaan kansainvälisen humanitaarisen oikeuden vakavista rikkomuksista, myös siviileihin tarkoituksellisesti kohdistetuista iskuista. Toiseksi Euroopan unioni korostaa, että on hyvin tärkeää tutkia asianmukaisella ja uskottavalla tavalla sekä kansainvälisen lainsäädännön mukaisesti konfliktin osapuolten mahdollisesti tekemiä kansainvälisen oikeuden rikkomuksia sekä varmistaa siten, että tiedonhankintamatkalle osallistuneet henkilöt osoittavat suosituksensa sekä israelilaisille että palestiinalaisille.
<P>
Euroopan unioni vahvisti rakentavan kantansa Goldstonen raportin suhteen korostaessaan YK:n turvallisuusneuvoston kanssa 27. tammikuuta, eli vain kuukausi sitten, käymässään keskustelussa, että kansainvälisen ihmisoikeuslainsäädännön ja kansainvälisen humanitaarisen lainsäädännön mahdollisia rikkomuksia on hyvin tärkeää tutkia asianmukaisella ja uskottavalla tavalla. Voin kertoa teille, että tämän jälkeen, 4. helmikuuta 2010 eli muutama päivä sitten YK:n pääsihteeri julkaisi raportin YK:n yleiskokouksen Goldstonen päätöslauselman soveltamisesta.
<P>
Pääsihteeri välitti eteenpäin Israelin, palestiinalaisalueiden ja Sveitsin vastaukset ja totesi huomautuksissaan, että näiden kolmen osapuolen käynnistämät menettelyt ovat kesken ja ettei osapuolten tavasta soveltaa päätöslauselmaa voitaisi antaa lausuntoa.
<P>
Nähtäväksi jää, miten tätä asiaa käsitellään YK:n yleiskokouksessa.
<P>
Puheenjohtajavaltio Espanjan ensisijaisena tavoitteena asiassa on saada aikaan yhteisymmärrys unionin kannasta päätöslauselmaluonnokseen, jonka palestiinalaishallinto haluaa toimittaa YK:n yleiskokoukselle tällä kertaa.
<P>
Meillä on kaksi tavoitetta: haluamme ensinnäkin, että päätöslauselma hyväksytään yhteisymmärryksessä, ja ellei tämä onnistu, haluamme Euroopan unionin kannan olevan mahdollisimman yhtenäinen.
<P>
Toistan joka tapauksessa, että neuvoston puheenjohtajavaltio kannattaa Goldstonen raportissa esitettyä pyyntöä eli uskottavien, osapuolista riippumattomien tutkimusten tekemistä.
<SPEAKER ID="135" NAME="Kristalina Georgieva">
komission jäsen. - (EN) Arvoisa puhemies, haluan vain antaa tukeni sille, mitä neuvoston puheenjohtaja sanoi. Vaikka EU ei ole antanut kaikille suosituksille tukeaan, se on tehnyt selväksi ottavansa Goldstonen raportin hyvin vakavasti. Se on kehottanut konfliktin kaikkia osapuolia tutkimaan kansainvälisen humanitäärisen oikeuden ja kansainvälisen ihmisoikeuslainsäädännön rikkomuksia, joihin konfliktin osapuolten väitetään syyllistyneen. Tutkimukset pitäisi tehdä kansainvälisten sääntöjen mukaisella tavalla.
<P>
Israelin, palestiinalaishallinnon ja Hamasin toistaiseksi toteuttamat toimet eivät ole tuottaneet tuntuvia tuloksia, mutta meidän on silti saatava ne ottamaan vastuuta. Siksi EU toistaa edelleen keskeistä viestiään: pyydämme, että konfliktin osapuolet pyrkisivät todella tutkimaan riippumattomalla ja uskottavalla tavalla väitteitä rikkomuksista. Koska tämä liittyy suoraan minun vastuualueeseeni, haluan muistuttaa, että komissio tarjoaa merkittävää rahoitusta humanitaarisille avustusjärjestöille, jotka pyrkivät hankkeillaan tarjoamaan palestiinalaissiviileille elintärkeää apua ja suojelua.
<P>
EU pyrkii varmistamaan, että ihmisoikeusneuvoston maaliskuisessa kokouksessa ryhdytään asianmukaisiin jatkotoimiin, ja sitoutumaan varhaisessa vaiheessa yhteisymmärrykseen perustuvan päätöslauselman valmisteluun. Tässä yhteydessä haluan todeta, että palestiinalaisvaltuuskunta esitti 18. helmikuuta yleiskokouksen päätöslauselmaluonnoksen viitaten YK:n pääsihteerin raporttiin jatkotoimena Goldstonen raportille. Palestiinalaiset osoittivat aikovansa pyytää yleiskokoukselta toimia päätöslauselman suhteen perjantaina 26. helmikuuta, toistaa yleiskokouksen 5. marraskuuta 2009 hyväksymän päätöslauselman 64/10 pääkohdat ja pyytää YK:n pääsihteeriä antamaan uuden raportin viiden kuukauden päästä. Meidän istuessamme täällä salissa jäsenvaltiot ja komissio käyvät tiiviitä neuvotteluja tästä aiheesta ja yrittävät muodostaa yhteisen kannan päätöslauselmasta.
<P>
Lopuksi haluan tukea puheenjohtajavaltio Espanjaa ja todeta, että EU:n on tärkeää saada aikaan yhteinen kanta ja välttää aiempaa jakautumista kolmeen leiriin.
<SPEAKER ID="136" NAME="Elmar Brok">
PPE-ryhmän puolesta. - (DE) Arvoisa puhemies, arvoisa puheenjohtaja López Garrido, arvoisa komission jäsen, katson, että kansainvälisen humanitaarisen oikeuden rikkomuksia on tärkeää tutkia uskottavalla tavalla ja että meidän on keskityttävä juuri siihen. Päätelmää on tarkasteltava, mutta tämä koskee yhtä lailla kumpaakin osapuolta, myös niitä, jotka käyvät epäsuhtaista sotaa tulittamalla Sderotia ja tiheään asutun alueen muita kaupunkeja määrittäen siten taistelutantereen. Tätä tutkitaan oikeudenmukaisesti, eikä asiasta tehdä yksipuolisia johtopäätöksiä.
<P>
Tämä osoittaa myös sen, että vain rauhanomaiset ratkaisut tuottavat pysyviä tuloksia Lähi-idässä sekä muilla samankaltaisilla alueilla. Näitä ongelmia ei onnistuta ratkaisemaan milloinkaan, ellei rauhanomaista ratkaisua ja pysyvää yhteisymmärrystä saada aikaan. Tällaisissa tapauksissa on otettava täysin huomioon Israelin valtion turvallisuusnäkökohdat, ja ne on otettava vakavasti, myös siksi, että kehitteillä on uusia ohjuksia, mikä on ongelmallista.
<P>
Haluan kuitenkin myös huomauttaa, että kansainvälisen tutkinnan vaatiminen on oikein, vaikka kaikkea ei voidakaan tutkia Goldstonen raportin puitteissa. Raportin tarkoituksena on käsitellä yksinomaan miehitettyjen alueiden tilannetta. On huomautettu, ettei yksikään EU:n jäsenvaltio äänestänyt raportin puolesta ihmisoikeusneuvostossa. Jotkin maat äänestivät tyhjää, jotkin maat äänestivät raporttia vastaan ja jotkin maat - kuten Yhdistynyt kuningaskunta ja Ranska - kieltäytyivät osallistumasta äänestykseen. Meidän pitäisi ottaa tämäkin huomioon, sillä päätöslauselmaa kannattivat Kuuban, Nigerian ja Kiinan kaltaiset "ihmisoikeuksien ja demokratian puolustajat". Meidän pitäisi muistaa tämä arvioidessamme asiaa. Meidän on puolustettava ihmisoikeuksia, mutta meidän ei pidä tehdä sitä tämän raportin pohjalta ja käydä poliittista sotaa toista puolta vastaan.
<SPEAKER ID="137" NAME="Véronique De Keyser" LANGUAGE="FR">
Arvoisa puhemies, Gazassa joulukuussa 2008 suoritetussa "Cast Lead" -operaatiossa kuoli noin 1 500 henkeä. Suurin osa heistä oli naisia, lapsia ja muita siviilejä. Perheitä tuhottiin ja kouluja pommitettiin. Kansa syöstiin paniikkiin - se ajettiin ansaan, josta se ei päässyt pakenemaan.
<P>
Olin sotilasoperaation aikaan Gazassa muutaman täällä paikalla olevan kollegani kanssa. Olimme ällistyneitä siitä, että kansainvälisen yhteisön edessä saattoi tapahtua tällainen tragedia ilman, että se johti valtavaan protestiaaltoon. Gaza ei ole muuttunut tämän jälkeen. Saarto ja tuhoaminen jatkuvat.
<P>
Goldstonen raportti on kuitenkin laadittu. Hyvä jäsen Brok, miten Goldstonen raportti ja sitä seurannut päätöslauselma eroavat toisistaan? Goldstonen raportissa, tässä hienossa raportissa, vaaditaan vain oikeutta - onko se liikaa pyydetty? Tämänpäiväinen painostus tämän raportin kaatamiseksi ja tuomari Goldstonen saattamiseksi huonoon valoon on uskomatonta. Hänen nimensä vedetään lokaan, ja häntä on jopa kutsuttu antisemitistiksi, vaikka Israel ei olekaan ainoa maa, jota Goldstonen raportissa osoitetaan sormella. Fatah ja Hamas eivät nekään säästy kritiikiltä.
<P>
Haluan kuitenkin todeta nyt aivan selvästi - ja pyydän anteeksi muilta jäseniltä - että Israelin hallitus on ainut, joka on luonut eräänlaisen hirmuvallan ja estänyt sensuurin avulla raportin kaikenlaisen seurannan. Ministeri Lieberman ei ole nyt täällä läsnä, mutta hän oli täällä eilen, ja haluan sanoa hänelle sen, että Euroopan parlamentissa ei suvaita pelottelua!
<P>
Haluamme kansainvälisten sääntöjen mukaisia riippumattomia tutkimuksia emmekä sitä, että sotilastuomioistuimet tuomitsevat omia sotilaitaan. Haluan sanoa ministeri Liebermanille myös sen, ettei hän ole toivottu vieras - syynä ei ole se, että hän edustaa Israelia, vaan se, että hänen rasistiset ja muukalaisvihamieliset näkemyksensä ovat ristiriidassa eurooppalaisten arvojen kanssa. Yksikään demokraattinen valtio ei voi rikkoa kansainvälistä oikeutta ilman, että sen on perusteltava toimiaan. Euroopan parlamentti ei suostu peloteltavaksi. Se vain jatkaa vaatimustensa esittämistä oikeuden toteutumisesta ja siitä, että Gazan tragediaan saataisiin selvyyttä - ei raivokkaasti vaan määrätietoisesti. Pyydän nyt hartaasti neuvostoa ja komissiota pitämään vain tästä kiinni. Pyydän oikeutta ja selvyyttä asioihin, en mitään muuta.
<SPEAKER ID="138" NAME="Annemie Neyts-Uyttebroeck" LANGUAGE="EN">
Arvoisa puhemies, Goldstonen raportissa pyritään toteuttamaan toimeksianto. Toimeksianto on - tai oli - seuraava: "tutkia kaikkia kansainvälisen ihmisoikeuslainsäädännön ja kansainvälisen humanitaarisen oikeuden rikkomuksia, joihin on saatettu syyllistyä missä vaiheessa tahansa Gazassa 27. joulukuuta 2008-18. tammikuuta 2009 toteutettujen sotilasoperaatioiden yhteydessä, joko niitä ennen, niiden aikana tai niiden jälkeen." Goldstonen raportissa on tehty juuri näin, vaikka tuomari Goldstone ei laatinut raporttia yksin vaan kahden naispuolisen kollegansa kanssa.
<P>
He tutkivat Gazan tapahtumia ja tekivät vähintäänkin järkyttäviä johtopäätöksiä. Johtopäätökset ovat äärimmäisen järkyttäviä, sillä useimmissa tutkimissaan tapauksissa he havaitsivat, että kansainvälisen oikeuden, kansainvälisen humanitaarisen oikeuden ja Geneven yleissopimusten rikkomuksiin olivat syyllistyneet nimenomaan alueen ainoaksi demokraattiseksi valtioksi itseään kutsuvan valtion joukot. Tämä on todellakin hyvin huolestuttavaa.
<P>
Emme saa antaa asian olla. Kun meitä siis pyydetään ottamaan raporttiin kantaa, kyse ei ole siitä, vastustammeko vai kannatammeko Israelia, palestiinalaisia tai Hamasia, vaan kyse on siitä, tuomitsemmeko kansainvälisen oikeuden, kansainvälisen humanitaarisen oikeuden ja Geneven yleissopimusten rikkomukset riippumatta siitä, kuka niihin on syyllistynyt. Juuri tähän kysymykseen meidän on vastattava.
<SPEAKER ID="139" NAME="Caroline Lucas">
Verts/ALE-ryhmän puolesta. - (EN) Arvoisa puhemies, haluan kertoa, miten iloinen olen siitä, että keskustelemme viimeinkin täysistunnossa Goldstonen raportista, sillä tämä asia on äärimmäisen tärkeä ja tähän asti EU on vetäytynyt häpeällisellä tavalla näiden ongelmien käsittelystä. Emme voi hyväksyä sitä, ettei neuvosto ole edelleenkään antanut tukeaan Goldstonen raportin suosituksille. Komissio sanoo ottavansa raportin hyvin vakavasti, mutta se ei vielä riitä: haluamme sen antavan nimenomaisen tukensa. Puheenjohtajavaltio sanoo tukevansa raporttia - sen pitäisi tukea sitä julkisesti ja avoimesti ja varmistaa, että neuvostossa muutkin tekevät niin.
<P>
Tätä taustaa vasten minun on sanottava olevani iloinen siitä, että ihmisoikeusneuvostoa koskevassa parlamentin päätöslauselmaesityksessä, josta äänestämme huomenna, on kaksi varsin voimakasta kohtaa, joissa kehotetaan korkeaa edustajaa ja jäsenvaltioita vaatimaan julkisesti raportin suositusten täytäntöönpanoa.
<P>
Lisäksi niitä kehotetaan päätöslauselmassa seuraamaan aktiivisesti suositusten täytäntöönpanoa kuulemalla EU:n ulkoisia operaatioita ja alalla toimivia kansalaisjärjestöjä, sillä tähän mennessä saamamme todisteet osoittavat, etteivät Israelin viranomaiset sen paremmin kuin Hamaskaan suhtaudu vastuuseensa riittävän vakavasti. Israelissa armeijan komentajat tai sotilaspoliisi ovat tutkineet "Cast Lead" -operaation kohteita ja taktiikkoja, mikä kyseenalaistaa vakavasti havaintojen riippumattomuuden, eikä Hamas ole edelleenkään puuttunut asianmukaisesti ohjusten ampumiseen Etelä-Israeliin. Näiden puutteiden vuoksi on selvää, että EU:n pitäisi painostaa YK:n pääsihteeriä laatimaan aidosti riippumaton arvio.
<P>
Lisäksi Gazassa vallitsevan humanitaarisen kriisin vuoksi kehotan uudelleen neuvostoa ja korkeaa edustajaa painostamaan Israelia enemmän, jotta se lopettaisi saarron, joka estää jälleenrakennuksen ja pahentaa kärsimystä.
<SPEAKER ID="140" NAME="Michał Tomasz Kamiński" LANGUAGE="PL">
Arvoisa puhemies, Goldstonen raportti on harvinaisen puolueellinen ja epäoikeudenmukainen. Se tulee YK:n ihmisoikeusneuvostolta, jonka jäseniin kuuluu Iranin, Nicaraguan, Somalian ja Libyan kaltaisia maita. Mikä oikeus on näillä mailla, joissa ihmisoikeuksien kunnioittaminen on surkealla tolalla, arvioida Israelia, Lähi-idän ainoaa demokratiaa?
<P>
Raportti tulee varsin epäilyttävältä taholta, joka suhtautuu pakkomielteisen vihamielisesti Israeliin. YK:n ihmisoikeusneuvoston hyväksymistä 25 ihmisoikeuspäätöslauselmasta jopa 20 kohdistuu Israeliin. Yksikään päätöslauselma ei kuitenkaan kohdistu neuvoston jäsenvaltioihin, maihin - ja korostan tätä - joiden ihmisoikeustilanne on naisten äänioikeuden suhteen hirvittävä.
<P>
Korostan raportin olevan täysin puolueellinen. Siinä pyritään nimittäin antamaan Hamasin terroristitoiminta anteeksi. Raportissa ei tuoda esiin sitä tärkeää seikkaa, että ennen kuin Israel ryhtyi omaksi puolustuksekseen toimiin Gazan kaistalla, viattomia Israelin kansalaisia tulitettiin kahdeksan vuoden ajan tuhansilla ohjuksilla. Jokaisella maalla on oikeus puolustautua terroristeilta. Tämä on myös Israelin oikeus. Lisäksi on todettava, että Israelissa on tällä hetkellä käynnissä 150 rikostutkintaa tiettyjen israelilaissotilaiden toimista. Israelissa on vapaa parlamentti ja vapaa lehdistö, joka arvostelee usein sen omaa hallitusta ja omia puolustusvoimia. Valitettavasti yhtäkään näistä ominaisuuksista ei ole havaittavissa terroristien puolella.
<P>
Katson siksi, että raportti on puolueellinen ja epäoikeudenmukainen ja että siinä arvostellaan häpeällisellä tavalla tärkeintä liittolaistamme Lähi-idässä. Siksi sitä ei pitäisi ottaa vakavasti.
<SPEAKER ID="141" NAME="Kyriacos Triantaphyllides" LANGUAGE="EL">
Arvoisa puhemies, tuomari Goldstonen raportti on ilmiselvä todiste palestiinalaisiin kohdistuneista rikoksista sekä kansainvälisen oikeuden ja kansainvälisen humanitaarisen oikeuden rikkomuksista, joihin Israel on syyllistynyt. Tutkimuksissa on saatu vahvaa näyttöä siitä, että Israelin joukot ovat rikkoneet vakavalla tavalla neljättä Geneven yleissopimusta. On huomattava, että vaikka raportissa arvostellaankin palestiinalaispuolta, se hyväksyy kansainvälisen oikeuden ja vaatii sen soveltamista, kun taas Israel sen sijaan kieltäytyy.
<P>
Vaikka tietyt tahot yrittävätkin horjuttaa raporttia, vaadimme EU:n jäsenvaltioita puolustamaan kansainvälistä oikeutta ja Euroopan unionia ohjaavia periaatteita sekä antamaan tukensa raportista YK:n yleiskokouksessa käytävälle keskustelulle ja sen antamista turvallisuusneuvostolle tiedoksi, jotta se ratifioitaisiin lopullisesti ja jotta toimenpiteisiin ryhdyttäisiin. Raportti pitäisi lähettää Haagin kansainväliseen rikostuomioistuimeen tutkittavaksi. Jos Euroopan unioni on todella kiinnostunut Palestiinan ongelman ratkaisemisesta, sen pitäisi tuomita nämä rikokset, sillä rikosten suvaitseminen merkitsee rohkaisua ja osallisuutta niihin.
<P>
Lisäksi raportin johtopäätösten mukaisesti meidän pitäisi tarkastella välittömästi EU:n ja Israelin välisten suhteiden kehittämiseen tähtäävien toimien keskeyttämistä sekä assosiaatiosopimuksen määräysten soveltamista.
<P>
Palestiinan ja Israelin kansalaisilla on ehdottomasti oikeus tulevaisuuteen ja elämään. Meidän velvollisuutenamme on käyttää painostusta oikeudenmukaisen ratkaisun löytämiseksi ja rauhan aikaansaamiseksi. Goldstonen raporttia pitäisi käyttää antamaan uutta pontta oikeudenmukaisen ratkaisun etsimiseen.
<SPEAKER ID="142" NAME="Bastiaan Belder">
EFD-ryhmän puolesta. - (NL) Arvoisa puhemies, kun suhteista Israeliin vastaava valtuuskunta kävi viime viikolla Israelissa, huomio keskittyi pitkälti Goldstonen raporttiin. Valtuuskunta sai sekä sotilaiden että siviilien edustajilta yksityiskohtaisia tietoja Israelin rikostutkinnoista, jotka koskevat Gazan sotilasoperaation aikaisia ja sen jälkeisiä tapahtumia. Israelin perusteellinen tapa tutkia omia toimiaan osoittaa Goldstonen raportissa Israelin viranomaisia kohtaan esitetyt tuomitsevat syytökset vääriksi.
<P>
Goldstonen raportissa esitettyjen syytösten lisäksi Israelin armeija IDF ottaa kaikki sitä vastaan esitetyt syytökset vakavasti ja tutkii ne perinpohjaisesti. Tässä on huomattava ero IDF:n ja Hamasin välillä. Hamas on terroristijärjestö, jota saamme syyttää Gazan operaatiosta. Onko Hamas muka joskus tutkinut omia toimiaan?
<P>
Arvoisa puhemies, vastaus tähän kysymykseen käy täysin selvästi ilmi saatavillamme olevista Gazan operaatiota koskevista asiakirjoista. Hamas altisti palestiinalaiset tietoisesti akuutille sodan uhalle jopa moskeijoiden kaltaisissa paikoissa. Miettikääpä sen sijaan israelilaisten aikeita ja toimia, Israelin tapaa suojella kansalaistensa elämää ja omaisuutta Hamasin terroristien vuosia jatkuneilta ohjusiskuilta sekä Israelin todellista huolta palestiinalaisten elämästä. Miettikää kaikkia varotoimia, joihin Israel ryhtyi operaation aikana.
<P>
Arvoisa puhemies, Goldstonen raportin pyrkimyksistä huolimatta tämä puolueellinen tutkimus osoittaa Israelin sotilasoperaation Hamasia vastaan olevan oikeutettu ja Israelin olevan demokraattinen oikeusvaltio. Tämän havaitsemiseksi riittää, että käytte Lähi-idässä!
<SPEAKER ID="143" NAME="Louis Bontes" AFFILIATION="NI">
(NL) Arvoisa puhemies, alusta asti oli selvää, että Israel haluttiin leimata Gazan konfliktissa pahantekijäksi ja aloittaneeksi osapuoleksi. Egyptin ja Pakistanin kaltaiset maat kannattavat tuomari Goldstonea ja hänen työskentelymenetelmiään. Me tunnemme näiden maiden ihmisoikeustilanteen: se on kaiken arvostelun alapuolella.
<P>
Raportissa ei mainita 12 000:tta Gazasta Israeliin ammuttua ohjusta, jotka uhkaavat vakavasti paikallista väestöä. Israel käytti oikeuttaan itsepuolustukseen. Raportissa ei mainita sanallakaan Hamasia eikä sitä, että se käytti kansalaisia ihmiskilpenä ja siviilirakennuksia asevarastoina ja ohjusten laukaisupaikkoina. Tätä ei mainita sanallakaan. Raportissa ei myöskään sanota halaistua sanaa siitä, että Hamasin poliisijoukot olivat ennen osa sotilasorganisaatiota, joka kävi aseellista sotaa Israelia vastaan.
<P>
Arvoisa puhemies, voimme tehdä tälle Goldstonen raportille vain yhden asian, nimittäin heittää sen roskakoriin, ja meidän pitäisi tehdä niin heti. Meidän ei pitäisi haaskata siihen enempää aikaa. Tämä on osa poliittista prosessia. Tämä ei voi jatkua. Meidän on pantava piste Israelin valtion poliittiselle vainoamiselle.
<SPEAKER ID="144" NAME="Gabriele Albertini" AFFILIATION="PPE">
(IT) Arvoisa puhemies, hyvät parlamentin jäsenet, yleinen mielipide Goldstonen raportista on jakautunut.
<P>
Erityisesti Israelin armeijaa syytetään lukemattomien siviilien tarkoituksellisesta surmaamisesta kaupunkisissioperaatioissa. Tämä on hyvin vakava syytös, eikä siinä oteta lainkaan huomioon tiettyjä kiistattomia tosiseikkoja, kuten sitä, että Israelin armeija jakoi taistelualueella kaikkialla lehtisiä, joissa kerrottiin, että taloihin, joissa säilytetään aseita ja ammuksia, saatetaan iskeä, ja että se antoi varoituksia puhelimitse ja radiossa, myös Hamas-taajuuksilla, ennen kuin se aloitti iskut asevarastoiksi määriteltyihin rakennuksiin.
<P>
Lisäksi se käytti niin sanottua katonkoputustekniikkaa: jos ilmavoimat havaitsivat kaikkien näiden varoitusten jälkeen edelleen rakennuksia, jotka olivat täynnä ihmisiä, ne pudottivat pieniä ja ennen kaikkea äänekkäitä räjähteitä evakuoidakseen rakennukset nopeasti.
<P>
Israelin armeija antoi Gazan siviileille varoitusmerkkejä, joita kukaan muu ei ole ennen käyttänyt. Ketään, joka turvautuu kaikkiin näihin varotoimenpiteisiin, ei voida missään tapauksessa syyttää siviilien tarkoituksellisesta surmaamisesta.
<P>
Tapasin eilen, samana päivänä, kaksi tärkeää poliitikkoa: aamulla Israelin ulkoasiainministerin Avigdor Liebermanin ja illalla palestiinalaishallinnon presidentin Abu Mazenin. Kumpikin tapaaminen sujui rauhallisessa ja rennossa ilmapiirissä, ja kummassakin tuotiin esiin toive siitä, että aseet voitaisiin viimeinkin laskea ja rauhanprosessi käynnistää aivan liian monta vuosikymmentä jatkuneiden taistelujen jälkeen.
<P>
Kuten kummankin hallituksen edustajat pyysivät, EU:n pitäisi toimia jatkossakin tasapainoisena, puolueettomana tuomarina, joka on suojassa ideologisilta kannoilta, jotka voisivat vain tulehduttaa edelleen kummankin osapuolen tuntoja.
<SPEAKER ID="146" NAME="Richard Howitt" AFFILIATION="S&amp;D">
(EN) Arvoisa puhemies, arvoisa puheenjohtaja, viime vuoden lopussa te ja ihmisoikeusvaltuutettu Navanethem Pillay kävitte täällä parlamentissa kertomassa meille, että Goldstonen raportti kummankin osapuolen ihmisoikeusloukkauksista Gazan konfliktissa oli perusteellinen, objektiivinen ja kansainvälisten sääntöjen mukainen.
<P>
Meidän ei siis pidä yrittää teilata tätä raporttia, vaan meidän pitää toimia sen pohjalta. Muiden tähän keskusteluun osallistuneiden tavoin olen puhunut henkilökohtaisesti Israelin hallituksen edustajien, palestiinalaishallinnon edustajien ja itse Gazassa de facto -viranomaisen perustaman komitean edustajien kanssa ja pyytänyt niitä tekemään yhteistyötä tuomari Goldstonen kanssa ja käynnistämään omat uskottavat ja riippumattomat tutkimuksensa, jotta rikolliset saatettaisiin vastuuseen. Puhuin myös Yhdysvaltojen apulaisulkoministerin Michael Posnerin kanssa hänen käydessään täällä ja pyysin, että hän kannustaisi Israelia tekemään samoin.
<P>
Puheenjohtajavaltio Espanjasta tulevalle kollegallemme, joka valmistautuu YK:ssa tänä perjantaina toimitettavaan äänestykseen, sanon tämän: älkää tavoitelko EU:n yhteisymmärrystä hinnalla millä hyvänsä. Joidenkuiden esittämä ajatus siitä, että EU jättäisi yksimielisesti äänestämättä, olisi pilkantekoa tämän hirveän konfliktin kaikkia uhreja kohtaan. Meidän pitäisi neuvotella mahdollisimman hyvä teksti, mutta siinä tapauksessa toivon, että ne viisi EU:n jäsenvaltiota, jota äänestivät "kyllä" viime kerralla, äänestäisivät "kyllä" pitääkseen painetta yllä.
<P>
Ihmisoikeusneuvoston tekemää, kansainvälisen humanitaarisen oikeuden rikkomista koskeviin väitteisiin kohdistuvaa tutkintaa - samoin kuin Kansainvälisen tuomioistuimen vuonna 2004 tekemää päätöstä erotussäännöstä - pitäisi käsitellä niin, että niille myönnettäisiin asianmukainen asema kansainvälisten sopimuselinten oikeuden päätöksinä, mitä ne ovat.
<P>
Paheksun sitä, että konservatiiviryhmän johtaja kutsui tässä keskustelussa YK:ta "epäilyttäväksi tahoksi". YK edustaa meidän kaikkien tällä planeetalla asuvien ylevimpiä pyrkimyksiä ja ansaitsee täyden tukemme.
<P>
Haluan todeta, että me - sodan raunioista rakennetun EU:n kansalaiset - haluamme, että sotarikolliset pannaan teoistaan tilille. Siispä YK:n pääsihteerin ilmoitus turvallisuusneuvostolle siitä, ettei Israelin ja palestiinalaisten tavasta soveltaa päätöslauselmaa voida antaa lausuntoa, ei riitä. Nämä väitteet on selvitettävä, ja EU:n on osoitettava tarvittavaa määrätietoisuutta.
<SPEAKER ID="147" NAME="Frédérique Ries" AFFILIATION="ALDE">
(FR) Arvoisa puhemies, tämän keskustelun tarkoituksena ei ole se, että me ryhdymme toimimaan syyttäjinä ja tuomareina asiassa, jossa meillä ei ole valtaa tehdä niin. Meidän pitäisi ennen kaikkea yrittää auttaa selventämään eri osapuolten vastuita Gazan sodassa, ja tulevaisuuden osalta meidän pitäisi miettiä, mitä voimme sanoa ja tehdä edistääksemme vuoropuhelun rakentamista uudelleen.
<P>
Kuinka ollakaan, Goldstonen raportti ei ole mielestäni tältä osin rakentava. Lisäksi - ja tämä on syytä muistaa, sillä se on harvinaista - samaan tulokseen päätyivät kaikki EU:n jäsenvaltiot, joista yksikään ei antanut raportille tukeaan Kiinan, Pakistanin, Saudi-Arabian, Venäjän ja Kuuban kaltaisten arvostettujen syyttäjien sekä suurten perusvapauksien ja ihmisoikeuksien puolustajien edessä, näin muutaman esimerkin mainitakseni. Raportista on keskusteltu paljon. Se on puolueellinen eikä vie meitä eteenpäin, pidimmepä siitä tai emme.
<P>
Toisaalta Israelin on kannettava oma vastuunsa demokraattisena valtiona ja selvennettävä kunnolla Gazan sotaan liittyviä asioita. Pelissä ovat sen sotilaalliset ja diplomaattiset edut sekä mediaan liittyvät intressit - edut, joita Israelin valtio pystyi ennen suojelemaan.
<SPEAKER ID="148" NAME="Jan Philipp Albrecht" AFFILIATION="Verts/ALE">
(DE) Arvoisa puhemies, olen iloinen siitä, että Euroopan parlamentti on onnistunut laatimaan Goldstonen raportista päätöslauselman, joka on saanut jokseenkin laajan tuen, ilman että se on vain siirtänyt Lähi-idän konfliktin Brysseliin. Jos haluamme säilyttää mahdollisuuden pysyvään rauhaan, meidän on vedottava siihen, mikä yhdistää kaikkia osapuolia, sen sijaan, että korostamme eroavaisuuksia - niin kuin jotkut täällä tekevät. Osapuolia yhdistävät tekijät perustuvat kansainvälisen oikeuden, erityisesti ihmisoikeuslainsäädännön, sovellettavuuteen kaikkialla maailmassa.
<P>
Siinä, missä konfliktin osapuolten on sallittava riippumaton tutkinta ja tuettava sitä, myös kansainvälisen yhteisön on kuitenkin vältettävä yksipuolista tuomitsemista. Siksi meidän on tehtävä myös täysin selväksi, ettei Israelin yksipuolinen demonisointi ole sopivaa tässä keskustelussa eikä yleisesti muutenkaan. Meidän on EU:ssa torjuttava selvästi niiden tahojen näkemykset, jotka pyrkivät kyseenalaistamaan Israelin valtion legitiimiyden, ja vahvistettava israelilaisia tahoja, jotka pyrkivät kanssamme saamaan Lähi-itään rauhaa, suvaitsevaisuutta ja ihmisoikeuksia. Siksi meidän on tehtävä täällä nyt selväksi, ettemme hyväksy sitä, että hallituksen edustajat, kuten ulkoministeri Avigdor Lieberman, estävät kansalaisjärjestöjen toiminnan Israelissa. Tämä politiikka vahingoittaa Israelin kansaa ja siten Lähi-idän rauhaa.
<SPEAKER ID="149" NAME="Charles Tannock" AFFILIATION="ECR">
(EN) Arvoisa puhemies, Goldstonen raportin tilasi YK:n ihmisoikeusneuvosto, joka kuhisee Israelin vihollisia, joten tasapainoista analyysia oli tuskin edes odotettavissa. Yhdysvaltojen kongressi totesi välittömästi, että Goldstonen raportti on puolueellinen, ettei sitä kannata käsitellä enempää ja ettei se ole legitiimi. Raportissa sivuutetaan Hamasin terrorismi ja se, että Israel tutkii 150:tä väitettä IDF:n rikkomuksista ja asettaa väärintekijät syytteeseen.
<P>
Raporttia koskevan polemiikin taustalla vallitsee kuitenkin inhimillinen tragedia, niiden palestiinalaisten tragedia, jotka kaipaavat maltillisia ja korruptoitumattomia johtajia, jotka toisivat heille rauhaa, turvallisuutta ja vaurautta tekemällä sovinnon Israelin kanssa. Emme saa myöskään unohtaa Etelä-Israelin siviilien tragediaa. Hamasin Jihad-fanaatikot uhkaavat heitä jatkuvasti piiloutumalla heidän kouluihinsa ja ampumalla tuhoisia ohjuksia.
<P>
ECR-ryhmä kannattaa jatkossakin kahden valtion ratkaisua, sillä se on ainoa tapa saada Lähi-idän konfliktissa aikaan pitkäaikainen kestävä ratkaisu. Goldstonen raportti ei kuitenkaan vie meitä yhtään lähemmäksi tätä ratkaisua.
<SPEAKER ID="150" NAME="Helmut Scholz" AFFILIATION="GUE/NGL">
(DE) Arvoisa puhemies, saksalaisena ja vasemmistolaisena pidän Israelin oikeutta olemassaoloonsa, sen kansalaisten suojelua sekä pyrkimyksiä tehdä sen kanssa mahdollisimman tiivistä yhteistyötä poliittisina itsestäänselvyyksinä. En voi kuitenkaan hyväksyä sitä, että 1,5:ttä miljoonaa palestiinalaista on pidetty jo vuosien ajan erheellisen politiikan panttivankeina maailman suurimmassa ulkoilmavankilassa. Jokainen, joka tietää, että Gazan kaistan väestöstä yli 44 prosenttia on alle 14-vuotiaita lapsia, ymmärtää, miten vaarallisen perinnön tämä politiikka on jättänyt tulevaisuudelle. Vuoden 2008 sota ja epäinhimillinen politiikka siviilejä kohtaan on selvästikin tarkoitus unohtaa. Vaadimme siksi tutkintaa ja sovitusta.
<P>
Relativistinen suhtautuminen humanitaarisen ja kansainvälisen oikeuden rikkomiseen sekä syyllisten vapauttaminen rangaistuksista johtaa vain uusiin itsemurhaiskuihin ja sotiin, ja näin väkivallan kierre jatkuu. EU ei saa enää kääntää katsettaan pois. Siispä EU:n on tavoiteltava edelleen Goldstonen raportin täytäntöönpanoa, myös YK:n yleiskokouksessa.
<SPEAKER ID="151" NAME="Lorenzo Fontana" AFFILIATION="EFD">
(IT) Arvoisa puhemies, hyvät parlamentin jäsenet, YK:n ihmisoikeusneuvosto on hyväksynyt Goldstonen raportin valtavalla enemmistöllä.
<P>
Aivan liian moni tähän suureen enemmistöön kuuluva maa - Kiina, Saudi-Arabia, Pakistan - pysäyttää meidät kuitenkin ajattelemaan ja saa meidät huolestumaan enemmistön kokoonpanosta. Olemme ihmeissämme lukiessamme, että nämä maat, jotka eivät varsinaisesti näytä itse esimerkkiä ihmisoikeusasioissa, vaativat Israelia ja Hamasia tutkimaan perusteellisesti "Cast Lead" -operaation aikana tehdyt ihmisoikeusloukkaukset.
<P>
Tarkoituksenamme ei ole asettua sodan kummankaan osapuolen puolelle, vaan haluamme arvioida tilannetta tasapuolisesti, tuoda esiin tarpeen taata Israelin turvallisuus sen rajojen sisällä sekä Israelin valtion ja palestiinalaisvaltion oikeuden olemassaoloon ja ilmaista vastustavamme turvautumista väkivaltaan, terrorismiin ja sotaan konfliktien ratkaisemiseksi.
<P>
Kristillinen kulttuurimme ja käsityksemme ihmiskunnasta ja historiasta antavat meille syyn toivoa, että kaikista rikkomuksista rangaistaan lujalla ja oikeudenmukaisella tavalla.
<SPEAKER ID="152" NAME="Ria Oomen-Ruijten" AFFILIATION="PPE">
(NL) Arvoisa puhemies, olen todennut useampaan otteeseen, että tulevaisuuden rakentaminen on mahdotonta, ellei menneisyyttä tunneta tai tunnusteta. Tämä pitää varmastikin paikkansa Lähi-idän konfliktin tapauksessa.
<P>
Täällä on arvosteltu paljon Goldstonen raporttia. Tunnen tuomari Goldstonen ajoilta, jolloin hän oli merkittävä sovittelija, joka teki ja johti monia tutkimuksia Etelä-Afrikassa. Mielestäni Goldstone on loistava esimerkki henkilöstä, joka pystyy tuomaan tosiasiat esiin ja pääsemään näin lähemmäksi sovintoa. Valitettavasti tapa, jolla tämä raportti on otettu vastaan, viittaa siihen, ettei sovintoa ole syntynyt, vaan sen sijaan mielipiteet tuntuvat kärjistyneen entisestään. Siksi raportti on yksinkertaisesti jätetty huomiotta.
<P>
Arvoisa puhemies, Israel on jättänyt raportin johtopäätökset huomiotta, mutta samaan aikaan se on itse asiassa tunnustanut tehneensä virheitä maksaessaan YK:lle korvausta aiheutetusta vahingosta ja asettaessaan sotilaitaan syytteeseen. Toisaalta palestiinalaiset eivät ole tehneet mitään tällaista. Ihmettelen, kykeneekö Ramallahiin perustettu tutkintakomitea tekemään Gazassa lainkaan perusteellisia tutkimuksia.
<P>
Arvoisa puhemies, YK:ssa järjestetään tänä perjantaina kokous, ja toivon todella, että uusi ulkopoliittinen edustajamme kykenee esittämään EU:n yhtenäisen ja selvän kannan. Meidän on kunnioitettava ihmisoikeuksia ja kummankin osapuolen oikeuksia kaikissa tilanteissa. Arvoisa puhemies, ilahtuisin suuresti, jos onnistuisimme saamaan yhtenäisyyttä aikaan perjantaina - ja ehkäpä tällöin ratkaisu Lähi-idän konfliktiinkin olisi ulottuvillamme.
<SPEAKER ID="153" NAME="Olga Sehnalová" AFFILIATION="S&amp;D">
(CS) Arvoisa puhemies, on aina petollista vertailla lukuja, jotka peittävät taakseen yksittäisiä ihmiskohtaloita. "Cast Lead" -operaatiossa kuoli yli tuhat Gazan asukasta, kun taas israelilaissotilaita kuoli kolmetoista. Tarvitsemmeko enempää tietoja voidaksemme päätellä, kumpi osapuoli on syyllinen ja kumpi uhri tässä sodassa? Katson, että vastaus on ehdottomasti kyllä. Meidän on otettava huomioon esimerkiksi se, että Israelin kaupunkien siviiliväestöä on pommitettu vuoden 2006 jälkeen tuhansilla Gazan kaistalta ammutuilla ohjuksilla ja että nämä ohjukset on laukaistu tiheään asutuilta alueilta ja melko varmasti myös julkisista rakennuksista. Meidän pitäisikin esittää lisää kysymyksiä. Miten valtio voi puolustaa kansalaisiaan tällaisessa tilanteessa? Onko armeijan mahdollista torjua terroristeja, jotka käyttävät siviilejä ihmiskilpinä? Jos on, onko mahdollista välttää siviilien joutumista uhreiksi? Mitä kansainvälinen yhteisö on tehnyt ehkäistäkseen tällaista terrorismia? Sovelletaanko ihmisoikeuksien alalla tarkoituksellisesti vaihtelevia sääntöjä? Näihin vakaviin kysymyksiin vastaaminen on haasteellinen tehtävä EU:n yhteiselle ulkopolitiikalle. Tämän politiikan tavoitteena pitäisi olla vuoropuhelun tukeminen, luottamuksen rakentaminen sekä pyrkiminen kärsivällisesti kohti koko Lähi-idän kattavaa kestävää rauhanomaista ratkaisua. Kaikkien Gazan konfliktiin liittyvien ja sitä edeltäneiden asianhaarojen ennakkoluuloton tutkinta voisi olla askel oikeaan suuntaan.
<SPEAKER ID="154" NAME="Niccolò Rinaldi" AFFILIATION="ALDE">
(IT) Arvoisa puhemies, Goldstonen raportin kohtalona on jäädä virstanpylvääksi, jonka kaikkia mahdollisia tulevia seurauksia ei ole kenties vielä otettu huomioon - myös siltä osin kuin kyse on kansainvälisen oikeuden puolustamisesta, mikä on meille liberaalidemokraateille erityisen tärkeää.
<P>
Pidämme myönteisenä raportissa esitettyä pyyntöä, jonka mukaan epäoikeudenmukaisen konfliktin siviiliuhreille maksettaisiin korvausta ja jonka mukaan kaikissa tapauksissa, joissa osapuolet eivät toteuta aidosti riippumattomia ja puolueettomia tutkimuksia, käännyttäisiin Kansainvälisen rikostuomioistuimen puoleen, niin kuin monet israelilaiset ihmisoikeusjärjestöt pyysivät viime tammikuussa. Nämä seikat voivat vahingoittaa jopa Israelin kaltaista valtiota, joka näyttää lakanneen ottamasta innoitusta poikkeuksellisesta humanismista, joka on ominaista upealle juutalaiskulttuurille, jossa meidän kaikkien juuret ovat.
<P>
Totuus on se, että väkivalta on aina tuhoisa toimintatapa. Hizbollah on vahvempi Libanoniin kohdistuneen hyökkäyksen jälkeen, ja Hamas on nykyisin Gazassa vahvempi. Jokainen, joka on käynyt Gazassa konfliktin jälkeen, voi kertoa kansan kärsivän valtavasti. Meidän eurooppalaisten on myös sanottava nyt - erityisesti Gazalle - että meidän säilytettävä inhimillisyytemme!
<SPEAKER ID="155" NAME="Frieda Brepoels" AFFILIATION="Verts/ALE">
(NL) Arvoisa puhemies, katson Goldstonen raportin osoittavan selvästi, että sekä Israel että Hamas ovat syyllistyneet ihmisoikeusrikkomuksiin Gazan sodassa. YK on vaatinut jo kahdesti kumpaakin osapuolta tekemään riippumattomia tutkimuksia. Neljätoista kuukautta on kuitenkin kulunut, eivätkä osapuolet edelleenkään ota vaatimusta huomioon.
<P>
Ihmettelen myös, miksei EU vaadi kansainvälisen oikeuden kunnioittamista. Miksi se sallii sen, ettei rikoksista rangaista tällä alueella? Ellei EU vastusta näitä sotarikoksia, menetämme uskottavuutemme kansainvälistä oikeutta kunnioittavana toimijana. Tässä raportissa ei ole kyse Israelin turvallisuudesta, vaan merkittävistä ihmisoikeusloukkauksista. En siksi kykene näkemään mitään syytä, jonka vuoksi raportin suosituksia ei pitäisi panna täytäntöön.
<P>
Kehotan siksi paitsi korkeaa edustajaa myös jäsenvaltioita tekemään kaikkensa varmistaakseen, että paikan päällä toteutetaan asianmukaiset jatkotoimet. Kaiken kaikkiaanhan tämä on ainut keino, jolla voimme tarjota rauhanneuvottelujen jatkamiselle onnistumisen mahdollisuuden.
<SPEAKER ID="156" NAME="Peter van Dalen" AFFILIATION="ECR">
(NL) Arvoisa puhemies, tämä raportti on puolueellinen. Siinä arvostellaan voimakkaasti Israelia muun muassa siitä, että se on tulittanut taloudellisia kohteita ja siviilikohteita. Hamas kuitenkin käytti näitä tiloja väärin. Valitettavasti tuomari Goldstonea ei ole pidetty sopivana henkilönä tutkimaan, tapahtuiko näin todella. Siksi hän ei ole onnistunut tutkimaan, mitä Hamas on tehnyt väärin, ja siksi hän on näpäyttänyt Israelia sormille. Tämä raportti ei herätä luottamusta, sillä muut lähteet viittaavat siihen, että Hamas on todella ottanut käyttöönsä sairaaloja, ambulansseja ja siviilirakennuksia.
<P>
Arvoisa puhemies, esitän lopuksi myönteisen huomion. Goldstonen raportissa esitetään useita syytöksiä, jotka on tutkittava. Israelin hallitus on tehnyt asianmukaisesti tältä osin aloitteen ja käynnistänyt rikostutkinnan. Tämä on hyvä asia. Pelkään silti, että saamme odottaa kauan, ennen kuin Hamas osoittaa ryhtyneensä vastaavanlaiseen itsetutkiskeluun.
<SPEAKER ID="157" NAME="Patrick Le Hyaric" AFFILIATION="GUE/NGL">
(FR) Arvoisa puhemies, YK:n yleiskokous on antanut tukensa Goldstonen raportille, pidimmepä siitä tai emme, enkä näe, miksi kansainväliseen oikeuteen pitäisi suhtautua kaksinaismoralistisesti. Kansainvälinen oikeus on kansainvälistä oikeutta, ja Goldstonen raportissa käytetään termiä "sotarikos". Tilanne oli lisäksi selvästi kaikkien nähtävissä televisiosta. Jopa israelilaissotilaat ovat todistaneet saaneensa käskyjä ampua siviilejä.
<P>
Tässä tilanteessa Euroopan unionin ja Euroopan parlamentin on luotava olosuhteet, joilla varmistetaan, että Israelin hallitus noudattaa kansainvälistä oikeutta, käyttämällä tarvittaessa sanktiona EU:n ja Israelin välisen assosiaatiosopimuksen 2 artiklan mukaista keskeyttämistä. Tässä artiklassa määrätään, että osapuolten välisten suhteiden on perustuttava ihmisoikeuksien ja demokratian kunnioittamiseen. Asia on näin yksinkertainen - se on vain pantava täytäntöön.
<P>
Siksi Euroopan unionin on tuotava selvästi esiin, että se suhtautuu asiaan määrätietoisesti ja saattaa sen Kansainvälisen rikostuomioistuimen ratkaistavaksi, ellei mitään tehdä, Goldstonen raportissa esitetyn suosituksen mukaisesti. Lisäksi Euroopan parlamentin on tehtävä päätös perustavanlaatuisesta asiasta: haluammeko sopuisan maailman, jossa vallitsevat viime kädessä oikeus ja rauha, vai viidakon lain eli voimapolitiikkaa? Meidän on kannettava vastuumme Euroopan kansoja ja koko maailman kansoja kohtaan.
<SPEAKER ID="158" NAME="Morten Messerschmidt" AFFILIATION="EFD">
(DA) Arvoisa puhemies, tämä asia - tämä raportti - on varsin häpeällinen luku YK:n historiassa. Kuka voi pitää Gazan sodan käsittelyä asianmukaisena puhumatta samalla myös tuhansista Qassam-ohjuksista, joita Israelin rauhanomaisten kansalaisten niskaan satoi kahdeksan vuoden ajan? Kuka voi pitää tämän kysymyksen käsittelyä asianmukaisena mainitsematta satoja Egyptin ja Gazan välisiä ja muilla alueilla olevia tunneleja, joiden kautta salakuljetetaan aseita Israelissa elävien juutalaisten etujen vahingoittamiseksi? Kuka voi kirjoittaa tällaisen raportin mainitsematta siinä sitä, että Israelilla on hyvin toimiva oikeusjärjestelmä, kun taas Palestiinassa yhtäkään murhaajaa tai terroristia ei ole koskaan saatettu vastuuseen rikoksistaan? Vastaus kaikkiin kolmeen kysymykseen on tuomari Goldstone. Tämä on pöyristyttävää! Se on häpeällistä YK:n järjestelmälle, ja käymällä ylipäänsä tätä keskustelua parlamentissa teemme siitä häpeällistä myös EU:lle.
<SPEAKER ID="159" NAME="Proinsias De Rossa" AFFILIATION="S&amp;D">
(EN) Arvoisa puhemies, keskustelun perusteella on vaikeaa tietää, minkä raportin jotkut puhujat ovat lukeneet - eivät varmasti ainakaan samaa, jonka itse luin.
<P>
Israel epää Euroopan parlamentilta sen demokraattisen oikeuden tavata Palestiinan lakia säätävän neuvoston jäseniä Gazassa ja epää ulkoministereiltämme pääsyn maahan. Hamasin kannattaja on murhattu - ja hänet murhasivat todennäköisimmin Israelin agentit, jotka käyttivät väärennettyjä EU:n passeja ja rikkoivat näin Irlannin, Yhdistyneen kuningaskunnan, Ranskan, Saksan ja Dubain suvereniteettia. Israel kohtelee meitä ylenkatsoen, mikä ei ole yllättävää, sillä se rikkoo edelleen miljoonien palestiinalaisten oikeuksia jättämällä rikoksentekijät rankaisematta.
<P>
Se, miten reagoimme Goldstonen raporttiin, osoittaa, miten sitoutuneita olemme ihmisoikeuksiin ja oikeusvaltioperiaatteeseen. Raportissa todetaan, että Gazan saarto on kansalaisten kollektiivista rankaisemista ja että "Cast Lead" -operaatio toteutettiin tämän politiikan edistämiseksi. Goldstone löysi todisteita harkitusta kidutuksesta, epäinhimillisestä kohtelusta ja suuren inhimillisen kärsimyksen tahallisesta aiheuttamisesta. Raportissa suositellaan kääntymistä Kansainvälisen rikostuomioistuimen puoleen ja kehotetaan kvartettiryhmää vaatimaan oikeusvaltioperiaatteen noudattamista.
<P>
Kannatan Goldstonen pyyntöä siitä, että Geneven yleissopimukset allekirjoittaneet jäsenvaltiot - myös Irlanti - käynnistäisivät kansallisissa tuomioistuimissa rikosoikeudelliset menettelyt niitä vastaan, joiden väitetään syyllistyneen sotarikoksiin.
<P>
Ennen kuin lopetan, haluan oikaista vielä yhden asian: sen, että täällä on väitetty toistuvasti, ettei raportissa käsitellä sitä, että Hamas on ampunut Israeliin ohjuksia. Raportin sivulla 31 mainitaan kyllä aseistautuneiden palestiinalaisryhmien ohjus- ja kranaatti-iskujen vaikutukset Etelä-Israelin siviileihin.
<SPEAKER ID="160" NAME="Hannu Takkula" AFFILIATION="ALDE">
(FI) Arvoisa puhemies, Euroopan unionin jäseninä meidän täytyy muistaa, mitkä ovat Euroopan arvot. Ne ovat demokratia, ihmisoikeudet ja mielipiteenvapaus, ja meidän on pidettävä niistä kaikkialla kiinni.
<P>
Goldstonen raportin tavoitteena oli tehdä puolueeton tutkimus, mutta valitettavasti siinä epäonnistuttiin. Sen tunnustavat kaikki asiaan tutustuneet osapuolet, ja se näkyy myös raportin lähdeaineistosta.
<P>
Meidän on myös muistettava, että asian ovat laittaneet alulle sellaiset maat, kuten Kuuba, Pakistan, Egypti ja Saudi-Arabia, jotka eivät tunnusta samoja arvoja, jotka Euroopan unioni ja Israel tunnustavat.
<P>
Olen melko järkyttynyt niistä puheenvuoroista, jotka De Rossa ja De Keyser täällä käyttivät. Ihmettelen, minkä raportin te olette lukeneet? Jos te tiedätte, niin kuin tiedätte, minkälainen sisällissota on ollut Hamasin ja Fatahin välillä, kuinka paljon siinä on tuhottu ihmishenkiä, niin meidän pitäisi puuttua siihen, että palestiinalaiset löytäisivät johtajuuden, yhteisen sävelen, ja alkaisivat rakentaa omaa maataan, eivätkä vain tuhoaisi sitä ja myös israelilaista demokraattista yhteiskuntaa lähettämällä sinne raketteja.
<P>
Haluan todeta, että tämä raportti on valitettavasti häpeäpilkku YK:n historiassa. Meidän eurooppalaisten on lisäksi muistettava se, että Gilad Shalit, eurooppalainen, ranskalainen ja israelilainen sotilas, on edelleen Hamasin vankina, ja meidän on toimittava hänen vapauttamisekseen, se on ensimmäinen askel, joka meidän on otettava.
<SPEAKER ID="161" NAME="Geoffrey Van Orden" AFFILIATION="ECR">
(EN) Arvoisa puhemies, meistä ne, jotka ovat Israelin ystäviä, ovat saattaneet hyvinkin kyseenalaistaa monin osin Israelin tavan toimia Gazassa mutta eivät Israelin oikeutta puolustautua ja torjua tehokkaasti niitä, jotka suunnittelevat ja toteuttavat Israelin vastaisia terroritekoja.
<P>
Tunnen suurta sympatiaa tavallisia palestiinalaisia kohtaan. Heidän johtajinaan esiintyneet henkilöt ja ammattilaisterroristit ovat pettäneet heitä 60 vuoden ajan.
<P>
Alusta asti oli selvää, että YK:n kyseenalaisen ihmisoikeusneuvoston raportissa tuomittaisiin Israel yksipuolisesti - ja hyvä jäsen Howitt, ryhmämme johtaja arvosteli nimenomaan neuvostoa, ei YK:ta, ja pelkäänpä siksi, että pikkumainen puoluepoliittinen huomautuksenne oli jokseenkin halventava. Raportissa esitetään Israelille kauaskantoisia vaatimuksia, muttei sanota Hamasista juuri mitään. Siinä ei vaadita lopettamaan terrorismia eikä Israeliin kohdistuvia iskuja, vaan pyydetään vain niin sanottuja aseistautuneita palestiinalaisryhmiä lopettamaan Israelin siviileihin kohdistuvat iskut ja välttämään palestiinalaissiviilien vahingoittamista.
<P>
Tässä 554-sivuisessa raportissa ei esitetä mielestäni lainkaan rakentavia ja myönteisiä ehdotuksia pysyvän rauhan ja vakauden saavuttamiseksi. Sen sijaan siinä hyökätään Israelia vastaan hyödyntämällä ihmisoikeusretoriikkaa ja Kansainvälisen rikostuomioistuimen välineitä, ja minun on sanottava, ettei tällainen vääristely ole YK:lle kunniaksi.
<SPEAKER ID="162" NAME="Alexandra Thein" AFFILIATION="ALDE">
(DE) Arvoisa puhemies, konfliktin kumpikaan osapuoli ei ole vielä noudattanut YK:n vaatimuksia ja tutkinut uskottavalla ja riippumattomalla tavalla Goldstonen raportissa esitettyjä syytöksiä. Tämä on erityisesti Israelin puolelta ikävää, sillä vaikka Goldstonen raportti on kiistanalainen, jokaisen itseään demokraattiseksi oikeusvaltioksi kutsuvan valtion on sallittava näin vakavien syytösten riippumaton tutkinta. Israelin armeijan sisäinen sotilastutkinta ei riitä, kun epäilykset kohdistuvat itse armeijaan.
<P>
Jos EU ottaa omat ihmisoikeuksien ja kansainvälisen oikeuden kunnioittamista koskevat periaatteensa vakavasti, sen on painostettava enemmän kumpaakin osapuolta, myös kahdenvälisissä suhteissaan, ja vaadittava, että mahdollisia kansainvälisen ja humanitaarisen oikeuden rikkomuksia koskevat, raportissa pyydetyt tutkimukset tehdään oikeusvaltion periaatteiden mukaisesti. Sotarikoksista on rangaistava kansainvälisen oikeuden nojalla, kuten täällä on todettu monta kertaa. Tarvittaessa Kansainvälisen rikostuomioistuimen syyttäjän on suoritettava tutkinta Rooman perussäännön 12 artiklan 3 kohdan mukaisesti. Goldstonen raportista riippumatta Gazan saartoa ei ole kuitenkaan tällä hetkellä mitään syytä jatkaa.
<SPEAKER ID="163" NAME="Miroslav Mikolášik" AFFILIATION="PPE">
(SK) Arvoisa puhemies, Goldstonen raportissa, jonka johtopäätöksistä ja suosituksista keskustelemme, sivuutetaan Israelin oikeus puolustautua. Israel toteutti viime vuonna Gazan kaistalla kovia toimenpiteitä, ja olen henkilökohtaisesti pahoillani uhrien ja heidän perheidensä puolesta. Emme saa kuitenkaan unohtaa, että toimilla vastattiin palestiinalaisten tekemiin, vuosia jatkuneisiin, Israelin tiheään asuttuihin alueisiin kohdistuneisiin iskuihin.
<P>
Hamas ilmoitti hiljattain olevansa valmis keskustelemaan kansainvälisen yhteisön, myös EU:n ja Yhdysvaltojen kanssa. Pyydän voimakkaasti, ettemme suostuisi tähän, ennen kuin Hamas tunnustaa yksiselitteisesti Israelin oikeuden olemassaoloon ja luopuu väkivallasta. Tunnemme sääliä tämän pitkään kestäneen konfliktin uhreja kohtaan, mutta on hyvin tärkeää, että Palestiina toimii rauhanneuvotteluissa luotettavana kumppanina, ja tämä edellyttää legitiimiä, luotettavaa ja vastuullista palestiinalaisten edustajaa. Ennen kuin tämä tapahtuu, on ajanhukkaa laatia satoja sivuja lisää kansainvälisiä suosituksia.
<P>
Haluan myös korostaa Egyptin olevan tärkeässä asemassa. Sen on toimittava määrätietoisesti ja estettävä kaikenlaisen avun päätyminen terroristeille Gazaan maanalaisten tunnelien kautta salakuljetettujen aseiden muodossa.
<SPEAKER ID="164" NAME="Antigoni Papadopoulou" AFFILIATION="S&amp;D">
(EL) Arvoisa puhemies, tuomari Goldstone osuu raportissaan naulan kantaan. Kummankin osapuolen tasapuolinen kohtelu ei auta. Gazassa on tehty ja tehdään edelleen lukuisia rikoksia. Siellä on köyhyyttä ja kurjuutta, ja palestiinalaisten ihmisoikeuksia loukataan julkealla tavalla. Asialle on todistajia. Punainen Risti, Kansainvälinen pankki ja Euroopan neuvosto ovat laatineet raportteja palestiinalaisia vastaan tehdyistä rikoksista, taloudellisesta köyhtymisestä ja Gazan epäinhimillisistä elinolosuhteista.
<P>
Emme saa sivuuttaa tätä. Ihmiskunta on todistanut palestiinalaisiin kohdistunutta väkivaltaa jo monien vuosien ajan. Israelin sotakoneisto on iskenyt armottomasti itsepuolustuksen varjolla. Palestiinalaiset kärsivät.
<P>
Tuomitsemme koko sydämestämme myös Israelissa tapahtuneet siviilien murhat. Tämä ei kuitenkaan tarkoita sitä, että Israelilla olisi oikeus jatkaa itsepuolustuksen nimissä palestiinalaisiin kohdistuvien rikosten tekemistä. Se ei ole Israelille tekosyy syyllistyä tällaisiin rikoksiin.
<P>
Emme silti tietenkään ole yleisiä syyttäjiä emmekä toimi Pontius Pilatuksen roolissa. Emme voi pestä käsiämme emmekä voi antaa verilöylyn jatkua ja Israelin rikosten jäädä rankaisematta. Jos haluamme vain olla kunnioittavia emmekä ryhdy toimiin, annamme vastuuttomuuden rehottaa. Annamme rikollisten selvitä teoistaan rangaistuksetta ja pelaamme epärehellistä peliä uhrien kanssa. Annamme vahvimman oikeuden vallita.
<SPEAKER ID="165" NAME="Michael Theurer" AFFILIATION="ALDE">
(DE) Arvoisa puhemies, Goldstonen raportissa kuvaillaan kummankin osapuolen ihmisoikeusloukkauksia. Gazan kaistalla uhreja on 1 400 - selvästikin aivan liikaa. Olen kuitenkin myös varma siitä, että ilman Israeliin tehtyjä ohjusiskuja sotilaallisiin vastatoimiin ei olisi ryhdytty. Kun suhteista Israeliin vastaava valtuuskunta vieraili maassa, havaitsimme, ettei Israel ottanut sotilastoimia kevyesti. Goldstonen raportissa esitetty suurin syytös - se, että Israel hyökkäsi siviilejä vastaan tarkoituksellisesti ja jatkuvasti - ei pidä paikkaansa. Sitä, miten laajalti Hamas käytti siviilejä ihmiskilpinä, ei ole tutkittu kunnolla. Raportissa mainitaan kuitenkin se, että Israelin armeija varoitti siviilejä puhelinsoitoin ja lehtisin. Hamas ei tehnyt mitään tällaista ampuessaan ohjuksia Israeliin.
<P>
Meidän on kuitenkin myös pohdittava, tekikö YK riittävästi Gazassa esimerkiksi estääkseen Hamasin ohjusten laukaisemisen YK:n rakennusten lähellä. En usko Goldstonen raportin olevan perusta uusille Israelin kohdistuville terroristi-iskuille - siinä ei oikeuteta sitä. Toisaalta siitä ei ehkä myöskään ole apua. On kuitenkin selvää, että täällä Euroopan parlamentissa meidän on vaadittava ihmisoikeuksien kunnioittamista ja kehotettava kumpaakin osapuolta palaamaan rauhanprosessiin.
<SPEAKER ID="166" NAME="Nicole Kiil-Nielsen" AFFILIATION="Verts/ALE">
(FR) Arvoisa puhemies, Israelissa tuomari Goldstonen työtä demonisoidaan ja se saatetaan kansalaisten silmissä erittäin huonoon valoon. Samaan aikaan ihmisoikeusaktivisteja panetellaan voimakkaasti. Tämä koskee erityisesti "New Israel Fund" -organisaatiota, joka rahoittaa tärkeimpiä israelilaisia ihmisoikeusjärjestöjä, ja erityisesti sen puheenjohtajaa Naomi Chazania, joka on Knessetin entinen jäsen, akateemikko ja intellektuelli ja joka tunnetaan sitoutumisestaan naisten oikeuksien ja rauhan puolustamiseen.
<P>
Pasifistiryhmät, kuten "Bethlehem" ja "Breaking the Silence", ovat joutuneet todellisen noitavainon kohteeksi. Euroopan unionin on tuettava vankkumattomasti ihmisoikeusaktivisteja kaikissa maissa, tietenkin myös Israelissa, jonka tapa jättää rikokset rankaisematta loukkaa demokraattisia arvoja. Euroopan unionin on suojeltava Israelia sen omilta demoneilta.
<SPEAKER ID="167" NAME="Robert Atkins" AFFILIATION="ECR">
(EN) Arvoisa puhemies, molemmat osapuolet ovat syyllisiä, mutta tässä raportissa ylireagoidaan Israelin ja erityisesti "Cast Lead" -operaation suhteen. Goldstone on huomattavan maineikas, arvostettu tuomari, ja hän on juutalainen. Tässä raportissa on kiistatta puutteita, mutta Israelin on tunnustettava, että kritiikin pääkohdat perustuvat faktaan. Asian toteamiseksi riittää, kun kuuntelee "Breaking the Silence" -järjestön israelilaissotilaita, jotka myöntävät toimineensa ajoittain arveluttavalla tavalla.
<P>
Tämän tutkinnan seurauksena Israel on joutunut myöntämään valkoisen fosforin käytön. Miksi siis sen joidenkin sotilaiden toimia ei ole tutkittu kunnolla, kun nämä kerran ovat saattaneet syyllistyä mahdollisiin, elleivät todellisiin, sotarikoksiin? PLC on myöntänyt rikkomuksensa. Israelin on kuitenkin lakattava olemasta tämän asian ja Dubaissa hiljattain tapahtuneen murhan suhteen niin ylimielinen, ja sen on tunnustettava, että järkevät kunnon ihmiset eri puolilla maailmaa ovat oikeutetusti huolissaan.
<SPEAKER ID="168" NAME="Seán Kelly" AFFILIATION="PPE">
(EN) Arvoisa puhemies, minusta vaikuttaa siltä, että tässä keskustelussa kolme avainsanaa ovat "riippumaton", "tasapuolinen" ja "puolueeton". Väitteet ihmisoikeusloukkauksista on tutkittava riippumattomalla tavalla. Näihin loukkauksiin syyllistyneet on tuomittava tasapuolisella tavalla, ja ennen kaikkea tähän konfliktiin tarvitaan sovittelijaksi vaikutusvaltainen puolueeton taho, jota ei valitettavasti tällä hetkellä ole, sillä useimpien vaikutusvaltaisten maiden kanta on varsin hyvin tiedossa.
<P>
Mielestäni korkealla edustajalla tai vasta valitulla Eurooppa-neuvoston puheenjohtajalla on tässä loistava tilaisuus toimia tällaisena puolueettomana henkilönä, niin kuin George Mitchell toimi Pohjois-Irlannissa, minkä seurauksena meillä on nyt rauha ja ihmiset, jotka ampuivat ja tappoivat ennen toisiaan vuosien ajan, istuvat samassa hallituksessa. Korkealla edustajalla on tässä samanlainen tilaisuus toimia puolueettomana, riippumattomana ja oikeudenmukaisena hahmona, jota niin kipeästi kaivataan.
<SPEAKER ID="169" NAME="Diane Dodds" AFFILIATION="NI">
(EN) Arvoisa puhemies, haluaisin pyytää jäsen Kellya selventämään erään asian - ja olen varma, että hän tekee niin mielellään. Puolue, jota edustan Pohjois-Irlannissa, on todellakin hallituksessa. Se on ollut täysin rauhanomainen puolue eikä ole ampunut eikä tappanut ketään.
<P>
Näin ovat tehneet sen sijaan IRA ja sen poliittiset edustajat.
<SPEAKER ID="170" NAME="Diego López Garrido">
neuvoston puheenjohtaja. - (ES) Arvoisa puhemies, täällä on käyty mielestäni hyvin monipuolista keskustelua paitsi itse Goldstonen raportista myös raporttia edeltäneestä tilanteesta, joka johti sen laatimiseen.
<P>
Katson voivani sanoa jälleen puheenjohtajavaltion puolesta, että Goldstonen raportti on vertailukohta, kuten neuvosto on todennut ja kuten komission jäsen Georgieva totesi komission puolesta, ja kiitän häntä hänen puheenvuorostaan. Tämä on luotettava raportti. Se vaikuttaa objektiiviselta, ja siinä tuodaan esiin mahdolliset äärimmäisen vakavat ihmisoikeusloukkaukset, joihin konfliktin eri osapuolet ovat syyllistyneet.
<P>
Euroopan unioni ei voi suhtautua Goldstonen raportin sisältöön välinpitämättömästi. Euroopan unioni ei voi suhtautua välinpitämättömästi raporttiin, jossa kerrotaan objektiivisesti ja luotettavasti hyvin vakavista ihmisoikeusloukkauksista.
<P>
Katsomme siksi, että raporttiin perustuva ehdotus riippumattomien ja uskottavien tutkimusten tekemisestä on paras tapa vastata siihen. Kyseessä on merkittävä raportti, jonka pitäisi vaikuttaa meihin kaikkiin. Raportin pitäisi herättää reaktio niissä, jotka uskovat ihmisoikeuksiin ja niiden puolustamiseen - niin kuin Euroopan unionissa ja parlamentissa tehdään. Siksi sen pitäisi saada meidät reagoimaan tässä tapauksessa tapahtuneisiin äärimmäisen vakaviin ihmisoikeusloukkauksiin.
<P>
Tästä raportista aiotaan käydä keskustelua, ja katson, että meidän pitäisi antaa YK:ssa käytävälle keskustelulle tukemme. Raportista keskustellaan myös ihmisoikeusneuvostossa. Voin kertoa teille, että Kansainvälinen rikostuomioistuin työskentelee asian parissa ja tutkii sitä, ja siksi katson, että Euroopan unionin pitäisi omaksua rakentava, yhtenäinen kanta näihin Goldstonen raportissa esiin tuotuihin äärimmäisen vakaviin asioihin, ja juuri niin neuvoston puheenjohtajavaltio aikoo tehdä.
<SPEAKER ID="171" NAME="Kristalina Georgieva">
komission jäsen. - (EN) Arvoisa puhemies, haluan todeta aluksi selvästi, että komissio on ilmaissut vankkumattomasti ja määrätietoisesti olevansa äärimmäisen huolestunut Gazan humanitaarisesta tilanteesta. Edeltäjäni Louis Michel kävi Gazassa heti "Cast Lead" -operaation jälkeen. Hän todisti omin silmin kummankin osapuolen rikkomuksia ja ilmaisi vastustavansa niitä.
<P>
Komissiolle on hyvin tärkeää, että kaksi asiaa pysyvät korkealla asialistallamme. Niistä ensimmäinen on se, että kaikkien osapuolten on kunnioitettava täysin kansainvälistä humanitaarista oikeutta, ja toinen on se, että meidän on varmistettava, että humanitaarinen apu todella tavoittaa Gazan asukkaat.
<P>
Viime vuoden tammikuun konfliktista asti EU on tehnyt selväksi, että seuraamme tiiviisti tutkimuksia, jotka kohdistuvat väitettyihin kansainvälisen humanitaarisen oikeuden rikkomuksiin, ja komissio on korostanut ja korostaa jatkossakin vastuullisuuden merkitystä ja sitä, miten tärkeää on estää se, etteivät kansainvälisen oikeuden rikkomukset jää rankaisematta.
<P>
Lähi-idän rauhanprosessissa ihmisoikeuksien ja kansainvälisen humanitaarisen oikeuden kunnioittaminen on nyt erittäin tärkeää - ehkä jopa tärkeämpää kuin koskaan ennen.
<P>
Jotta EU voi olla rauhanprosessissa uskottava toimija, sen on osoitettava soveltavansa EU:n perusarvoja kaikissa tilanteissa ja noudattavansa kansainvälisen oikeuden säännöstöä johdonmukaisesti kaikissa kysymyksissä kaikkina aikoina. Neuvoston puheenjohtajaa tukeakseni haluan toistaa uudelleen, että EU:n yhteinen linja Goldstonen kysymyksessä olisi hyvin tärkeä askel tähän suuntaan.
<SPEAKER ID="172" NAME="Puhemies">
(HU) Keskustelu on päättynyt.
<P>
Äänestys toimitetaan seuraavan istuntojakson aikana.
<P>
Kirjalliset lausumat (työjärjestyksen 149 artikla)
<SPEAKER ID="997" NAME="Corina Creţu  " LANGUAGE="RO">
Goldstonen raportti koskee äärimmäisen kiistanalaista tilannetta, joka herättää voimakkaita tunteita. Raportin mukaan osapuolten välillä on vaikeaa saavuttaa yhteisymmärrys, sillä Israelin armeijan ja palestiinalaismilitanttien yhteenotot, jotka tapahtuivat joulukuussa 2008 ja tammikuussa 2009 Gazassa, Hamasin hallitsemalla alueella, ovat aiheuttaneet kärsimystä molemmin puolin. Riippumatta siitä, miten osapuolet suhtautuvat Goldstonen raporttiin, toivon, ettei sitä käytetä tekosyynä kieltäytyä keskusteluista, joiden tavoitteena on ratkaista palestiinalaisten ongelma lopullisesti ja rauhanomaisella tavalla. Tällä alueella ensisijaisena tavoitteena on nimittäin käynnistää uudelleen rauhanneuvottelut, joihin EU ja Yhdysvallat osallistuvat, kuten tähänkin saakka. Saavutettavilla ratkaisuilla on turvattava Israelin valtion olemassaolon jatkuminen alueella, ja niiden on tarjottava palestiinalaisille tae siitä, että he voivat elää ihmisarvoista elämää omassa toimintakykyisessä, demokraattisessa ja itsenäisessä valtiossaan. Euroopan unionin on valmistauduttava ottamaan enemmän vastuuta tästä prosessista, jotta Israelin ja Palestiinan välille voidaan luoda normaalit suhteet. Katson, että meidän on pidettävä mielessämme tärkein Goldstonen raportissa esitetty huomio: puolustuskyvyttömien kansalaisten kärsimystä ei voida perustella millään tavalla, ja vuoropuhelu on yhteenottoja ja voimankäyttöä parempi tapa panna tälle tilanteelle piste.
<SPEAKER ID="173" NAME="Andreas Mölzer  " LANGUAGE="DE">
YK:n yleiskokous hyväksyi 5. marraskuuta 2009 Goldstonen raportin ja päätöslauselman 64/10. Näissä asiakirjoissa vaaditaan sekä Israelia että palestiinalaisia tutkimaan kolmen kuukauden sisällä mahdolliset Gazan konfliktin aikaiset ihmisoikeusloukkaukset. Valitettavasti sen enempää Israel kuin palestiinalaisetkaan eivät ole noudattaneet tätä vaatimusta. Se on suuri häpeä, sillä Goldstonen raportissa esitetään varsin kattava luettelo kummankin osapuolen rikoksista. Raportin mukaan Israel syyllistyi kolme viikkoa kestäneiden iskujen aikana merkittäviin kansainvälisen oikeuden rikkomuksiin. Siviilikohteisiin tehtiin summittaisia iskuja ja taloja pommitettiin. Raportissa mainitaan myös fosforipommien käyttö, jonka kansainvälinen yhteisö tuomitsee. Raportin mukaan palestiinalaiset tappoivat vuorostaan siviilejä ohjuksin ja kranaatein. Syytökset ovat niin vakavia, että ne on välttämätöntä tutkia - ja nopeasti. Koska YK:n turvallisuusneuvosto on hylännyt Goldstonen raportin, siinä esitettyä suositusta siirtää asia Kansainvälisen rikostuomioistuimen (ICC) käsiteltäväksi ei voida olettaa noudatettavan. Kehotan siksi EU:n ulko- ja turvallisuuspolitiikan korkeaa edustajaa Catherine Astonia painostamaan EU:n puolesta konfliktin kumpaakin osapuolta voimakkaasti ja kehottamaan niitä tutkimaan rikoksia.
<SPEAKER ID="174" NAME="Róża, Gräfin von Thun Und Hohenstein  " LANGUAGE="PL">
Arvoisa puhemies, tuomari Goldstonen raporttia esitellään kansainvälisissä yhteyksissä objektiivisena asiakirjana Gazan kaistalla talvella 2009 toteutetuista toimista. Monien eri lähteiden mukaan sitä ei ole kuitenkaan laadittu sellaisella tavalla, että voisimme viitata siihen hyvällä omallatunnolla. Haluan mainita useita seikkoja, jotka suurlähettiläs Dore Gold otti esiin keskustelussa tuomari Goldstonen kanssa Brandeisin yliopistossa ja joita Israelin ulkoasiainministeri on korostanut.
<P>
Vaikuttaa siltä, että tiedonhankintamatkalle osallistuneet henkilöt esittivät tuomioitaan jo ennen matkan alkua ja että heidän vieraillessaan Gazan kaistalla heidän mukanaan oli Hamasin edustajia ja todistajia haastateltiin Hamasin edustajien läsnä ollessa. Tuomari Goldstone ei osoittanut riittävää huolellisuutta tutkiessaan todisteita. Vaikuttaa myös epäoikeudenmukaiselta, että raportissa lainattuja Israelin viranomaisten sanoja pidetään epäluotettavina, kun taas Gazan viranomaisten, kuten Hamasin, kanta ei herätä matkalle osallistuneissa henkilöissä epäilyksiä.
<P>
Goldstonen raporttia koskevan arvostelun valossa kehotan komissiota ja Euroopan parlamenttia varmistamaan, että EU:n kansalaiset voivat tutustua kummankin osapuolen näkemyksiin Gazan kaistan tilanteesta. Euroopan unioni pitää huolta siitä, että sen taloudelliset suhteet Israelin kanssa ovat mahdollisimman hyvät. Siksi on entistäkin tärkeämpää, että voimme rakentaa suhteemme vastavuoroisen luottamuksen varaan. Pelkästään tuomari Goldstonen raporttiin luottaminen ei edistä tätä.
