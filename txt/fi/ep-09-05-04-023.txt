<CHAPTER ID="023">
Alusten aiheuttama ympäristön pilaantuminen ja säännösten rikkomisista määrättävät seuraamukset (keskustelu) 
<SPEAKER ID="205" NAME="Puhemies">
(EN) Esityslistalla on seuraavana Luis de Grandes Pascualin liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston direktiiviksi alusten aiheuttamasta ympäristön pilaantumisesta ja säännösten rikkomisista määrättävistä seuraamuksista annetun direktiivin 2005/35/EY muuttaminen - C6-0142/2008 -.
<SPEAKER ID="206" NAME="Luis de Grandes Pascual">
esittelijä. - (ES) Arvoisa puhemies, arvoisa komission varapuheenjohtaja, arvoisa liikenneasioista vastaava komission jäsen, Antonio Tajani, arvoisa neuvoston puheenjohtaja, hyvät kollegat, en voisi kuvitella parempaa viimeistelyä tälle vaalikaudelle kuin alusten aiheuttamasta ympäristön pilaantumisesta ja pilaamisrikoksista määrättävistä seuraamuksista, myös rikosoikeudellisista seuraamuksista, annetun direktiiviehdotuksen hyväksyminen. Toivon, että te kaikki tuette tätä ehdotusta.
<P>
Saavuttamamme yksimielisyys viittaa siihen, että ehdotus saa taakseen laajan tuen ja että se hyväksytään huomenna ensimmäisessä käsittelyssä. Sen lisäksi, että kolme toimielintä teki valtavasti töitä neuvotteluvaiheen aikana, niin olemme samaa mieltä siitä, että yhteisön on aika ryhtyä toimenpiteisiin ympäristöä vastaan kohdistuvien törkeiden rikkomusten torjumiseksi.
<P>
On totta, että jäsenvaltiot olivat aluksi epäileväisiä, kun otetaan huomioon se, että hyväksyttäväksi tarkoitettu toimenpide - yhteisön valtuuksien hankinta rikoslain alalla - ei ole perussopimusten uudistuksen tulos, vaan se saavutetaan lainsäädännöllä, joka on kiistatonta ja jolla on äärimmäisen tärkeä merkitys.
<P>
Kaikki tämä on peräisin tarpeesta pystyä puuttumaan laajalle levinneisiin meriliikenteeseen liittyviin ongelmiin, joita ovat esimerkiksi aluksista peräisin olevien ympäristöä pilaavien aineiden aiheuttamien laittomien päästöjen huolestuttava lisääntyminen. Vaikka meillä on jo nykyiset kansainväliset säännökset tilanteen minimoimiseksi - Marpol 73/78 -yleissopimus - tapahtuu yhä enemmän räikeitä puutteita sen soveltamisessa ja noudattamisessa. On myös huomattu, että tällä hetkellä voimassa oleva siviilioikeudelliset vastuujärjestelmät, joissa määrätään alusten aiheuttamasta ympäristön pilaantumisesta, eivät ole tarpeeksi vakuuttavia.
<P>
Väärinkäytökset tietyillä Euroopan rannikkoalueilla ovat niin toistuvia, että jotkut meriliikenteestä vastuussa olevat mieluummin harjoittavat laittomia ympäristöä saastuttavia käytäntöjä, koska tulee halvemmaksi maksaa hallinnolliset seuraamukset, kuin noudattaa asianmukaista lainsäädäntöä. Tällainen toiminta on muuttanut aikaisemman "saastuttaja maksaa" -periaatteen "maksa saastuttamisesta" -periaatteeksi.
<P>
Ottamalla käyttöön rikosoikeudelliset seuraamukset, ja ottaen huomioon niiden vakavuuden ja sosiaalisen leimautumisen hallinnollisiin seuraamuksiin verrattuna, Euroopan unioni yrittää estää potentiaalisia saastuttajia sääntöjen rikkomiselta.
<P>
Uudistus on neuvoston kanssa käytyjen neuvotteluiden tulos Tšekin puheenjohtajakaudelta, joka saa minulta täyden tuen, sillä koko puheenjohtajakaudella Tšekki joutui kohtaamaan useita poliittisia vaikeuksia. Tulos on yhdistelmä direktiivin rakenteellista uudistusta, joka ei vaikuta parlamentin mandaatin perustaan ja joka täysin kunnioittaa toissijaisuusperiaatetta, koska direktiivissä luodaan periaatteet seuraamustoimenpiteille yhteisöjen tuomioistuimen määrittelemissä puitteissa, mutta jätetään jäsenvaltioille seuraamusten lajin määrittely.
<P>
Lisäksi siinä vahvistetaan vähäisten päästöjen ja vakaavien rikkomusten välinen ero ja niistä koituvat vastaavat rangaistukset. Tähän asti me olemme onnistuneet. Meidän piti vain toistaa keskusteluissa saavutetut sopimukset ja direktiivin 2005/35/EY hyväksyminen ja neuvoston puitepäätös 2006/667/YOS, mutta uuden oikeusperustan mukaan, koska edellä mainitut päätökset mahdollistavat sen, että yhteisön lainsäätäjä voi hyväksyä toimenpiteitä, jotka liittyvät jäsenvaltioiden rikoslainsäädäntöön.
<P>
Tärkein tähän tarkistusehdotukseen lisäämämme muutos mahdollistaa sen, että voimme ottaa askeleen eteenpäin ympäristörikkomusten torjunnassa meriliikennealalla. Muutoksen mukaan, josta tämä esittelijä piti kiinni alusta asti, vesiä saastuttavien vähäisten päästöjen toistuminen voi myös muodostaa rikosoikeudellisen rikkomuksen.
<P>
Olen tyytyväinen siihen, etten joutunut käymään tätä taistelua yksin, sillä parlamentti antoi minulle tukensa liikenne- ja matkailuvaliokunnan jäsenten kautta. Lopulta komissio ja neuvosto ymmärsivät ehdotuksen tärkeyden ja laajuuden.
<P>
Haluan ilmaista vilpittömät kiitokseni varjoesittelijöille, jotka auttoivat minua pyrkimyksissäni ja jotka antoivat minulle tukea neuvoston ja komission kanssa käydyissä tiukoissa neuvotteluissa. Haluan antaa tunnustusta oikeudellisten asioiden valiokunnan ja ympäristön, kansanterveyden ja elintarvikkeiden turvallisuuden valiokunnan lausunnon valmistelijoille heidän panoksestaan. Olemme lopulta saavuttaneet kompromissiratkaisun direktiivin voimaantulopäivästä, joka on seuraavan 12 kuukauden aikana.
<P>
Arvoisat jäsenet, meillä kaikilla on tänään syytä olla tyytyväisiä, sillä tämän lainsäädännön antamisella ja maaliskuun alussa hyväksytyn kolmannen meriturvallisuuspaketin ansiosta on Euroopan unioni vahvistanut asemaansa merenkulun turvallisuuden edelläkävijänä. Olen varma siitä, arvoisat kollegat, että me tulemme olemaan esimerkkinä muille.
<SPEAKER ID="207" NAME="Antonio Tajani" LANGUAGE="IT">
Arvoisa puhemies, hyvät parlamentin jäsenet, komissio on erittäin tyytyväinen tähän lopputulokseen, jossa uuden direktiivin hyväksymisellä muutetaan aikaisempaa direktiiviä.
<P>
Se täyttää oikeudellisen tyhjiön, joka syntyi siitä, kun Euroopan yhteisöjen tuomioistuin kumosi puitepäätöksen N:o 2005/667, jossa vahvistettiin rikosoikeudellisten seuraamusten luonne, laji ja taso merellä tapahtuvien ympäristöä pilaavien aineiden laittomille päästöille. Kun direktiivi hyväksytään, se antaa mahdollisuuden taistella entistä tehokkaammin niitä vastaan, jotka ovat vastuussa merellä tapahtuvista päästöistä. Teksti, jota parlamentti on nyt hyväksymässä, on siksi tärkeä lisä kolmannelle meriturvallisuuspaketille, jonka sekä parlamentin että neuvostojen puhemiehet allekirjoittivat edellisen täysi-istunnon lopussa.
<P>
Nyt parhaillaan keskusteltavana oleva kompromissiteksti eroaa hieman komission alkuperäisestä ehdotuksesta, mutta on sanottava, että seuraavat keskeiset näkökohdat ovat pysyneet ennallaan. Ensiksi laittomista päästöistä langetettavien rangaistusten rikollinen luonne, ja toiseksi mahdollisuus asettaa syytteeseen kaikki tämänkaltaisista päästöistä vastuussa olevat, myös oikeushenkilöt.
<P>
Tästä syystä komissio tukee tätä tekstiä, vaikka se sisältääkin erilaisen kohtelun vähäisille rikkomuksille ja toistuville vähäisille rikkomuksille. Toisaalta ymmärrän sen, että neuvosto ja parlamentti ovat pitäneet toivottavana, että sellaiset päästöt, jotka eivät johda veden laadun huonontumiseen, eivät välttämättä johda rikosprosesseihin. Jopa vielä enemmän kuin parlamentti olen innostunut siitä, että pienet päästöt ovat rikosoikeudellisesti rangaistavia. Vaikka ne eivät ehkä ole vakavia, niin ne saattavat johtaa toistuvina todelliseen meriympäristön pilaantumiseen.
<P>
Saavutettu kompromissi, joka koskee kysymystä toistuvista vähäisistä rikkomuksista, antaa tarkemman määritelmän sille, mikä on "toistuvaa". Siksi komissio voi sen hyväksyä ja toistan, että komissio on tyytyväinen saavutettuun lopputulokseen. Haluan kiittää komission henkilöstöä ja parlamentin jäseniä heidän tekemästään työstään. Näin ollen katson, että voimme sanoa tänään olevamme tyytyväisiä lähettäessämme viestin meriemme saastumisen vähentämiseksi.
<SPEAKER ID="208" NAME="Marios Matsakis">
ympäristön, kansanterveyden ja elintarvikkeiden turvallisuuden valiokunnan lausunnon esittelijä. - (EN) Arvoisa puhemies, Euroopan yhteisöjen tuomioistuimen antaman tuomion seurauksena syntynyt oikeudellinen tyhjiö edellytti nyt keskusteltavana olevan direktiivin muuttamista. On uskomatonta, että oikeusperustassa olevan virheen takia näin tärkeän direktiivin täytäntöönpano on viivästynyt. Se on epäilemättä ollut haitallista meidän meriympäristöllemme. Kaikkien asianosaisten on voitava oppia ja on opittava aiemmista virheistä, jotta voidaan välttyä vastaavanlaisilta tapahtumilta tulevaisuudessa.
<P>
Tärkeintä on tällä hetkellä saada direktiiviehdotus nopeasti hyväksyttyä ja saada se täytäntöönpantavaksi niin pian kuin mahdollista. Vasta sitten voimme uskoa, että tämä laajalle levinnyt ongelma koskien aluksista peräisin olevien ympäristöä pilaavien aineiden laittomien päästöjen lisääntyminen ja laajuus saadaan kuriin. Vasta sitten meidän taistelullamme meriemme puhtaana pitämisestä on todelliset menestymisen mahdollisuudet.
<P>
Lopuksi haluan kiittää esittelijää siitä erinomaisesta työstään, jota hän on tässä mietinnössä tehnyt.
<SPEAKER ID="209" NAME="Eva Lichtenberger" LANGUAGE="DE">
Arvoisa puhemies, meren saastuminen on ensisijaisena kiinnostuksen kohteena vain silloin, kun merellä on sattunut suuronnettomuus. Silloin käydään vakavia väittelyjä jatkuvasta saastuttamisesta, joka on uhka meidän valtamerillemme. Valitettavasti muina aikoina tämä ongelma ei saa huomiota. Meidän on suhtauduttava vakavasti jatkuviin ja toistuviin lakia rikkoviin tapauksiin, jotka yhtä merkittävästi ja yhtä dramaattisesti muodostavat uhan, eivät pelkästään meidän valtamerillemme, vaan myös meidän rannikkoalueillemme.
<P>
Haluan kiittää kollegoitani siitä, että pystyimme keskustelemaan aiheesta, jotta voisimme saavuttaa johdonmukaisen lähestymistavan meidän valtameriemme suojelemiseksi. Olen kotoisin sisämaavaltiosta, mutta siitä huolimatta kannan eurooppalaisena vastuuta siitä, että valtameriämme suojellaan halpamaisten liiketoimintaintressien aiheuttamaa jatkuvaa pilaantumista vastaan ja että kolmannen meriturvallisuuspaketin periaatteet sisällytetään pikaisesti direktiiviin, kuten oikeudellisten asioiden valiokunta ehdotti.
<SPEAKER ID="210" NAME="Georg Jarzembowski">
PPE-DE-ryhmän puolesta. - (DE) Arvoisa puhemies, arvoisa komission varapuheenjohtaja, Euroopan kansanpuolueen (kristillisdemokraatit) ja Euroopan demokraattien ryhmä kannattavat sitä versiota direktiiviehdotuksesta, josta neuvoteltiin neuvoston kanssa ja jossa ehdotetaan seuraamuksia alusten aiheuttamasta ympäristön pilaantumisesta. Haluamme lämpimästi kiittää häntä hänen tekemästään työstä. Haluamme myös kiittää varapuhemiestä, koska ilman komission apua olisi ollut mahdotonta päästä sopimukseen neuvoston kanssa ensimmäisessä käsittelyssä. Tämä on meille suuri päivä, koska me voimme saattaa päätökseen tämän tärkeän asian vielä tämän toimikauden lopussa.
<P>
Meidän on aina muistettava, että uudet säännökset tulivat tarpeellisiksi, koska Euroopan yhteisöjen tuomioistuin teki vuosina 2005 ja 2007 antamissaan päätöksissään erittäin selväksi sen, että lainsäädäntö, myös rikoslainsäädäntö, on sallittua ensimmäisen pilarin perusteella. Me tarvitsemme tämän lainsäädännön voidaksemme suojella meidän valtameriämme laivoilta ja kapteenien, laivanomistajien ja muiden toiminnalta. Siviilioikeudellista vastuuta koskeva lainsäädäntö ei tähän asti ole ollut tarpeeksi varoittavaa.
<P>
On paljon halvempaa päästää jotakin mereen laittomasti. Sellainen ei todellakaan voi olla oikein. Siksi tarvitsemme tehokkaita seuraamuksia. Haluan kiittää esittelijää tästä kolmijakoisesta sopimuksesta, joka on saavutettu kaikkien kolmen toimielimen välillä. On selvää, että vakava alusten aiheuttama ympäristön pilaantuminen on luokiteltava ja siitä on rangaistava rikoksena ja vähäistä aluksista peräisin olevaa ympäristön pilaantumista voidaan pitää hallinnollisena rikkomuksena, jotta näiden kahden erilaisen toiminnan vakavuuden välillä olisi ero. Kuitenkin - ja kolmas näkökohtani on erittäin tärkeä - toistuvaa vähäistä alusten aiheuttamaa ympäristön pilaantumista olisi nyt pidettävä rikoksena, koska se edistää valtamerten pilaantumista ja se ei ole vähäpätöinen asia.
<P>
Meidän on lähetettävä selvä viesti tässä suhteessa ja vetoammekin jäsenvaltioihin, ja toivon, että joku välittää tämän viestin neuvostolle, jotta tämä direktiivi pantaisiin täytäntöön ja jotta sitä sovellettaisiin välittömästi. Voimme suojella valtameriämme vain varoittavilla rikosoikeudellisilla seuraamuksilla.
<SPEAKER ID="211" NAME="Silvia-Adriana Ţicău" LANGUAGE="RO">
Myös minä haluan kiittää Luis de Grandes Pascualia. Haluan myös mainita, että merten pilaantuminen on todellakin asia, josta meidän on keskusteltava useammin. Valitettavana esimerkkinä voin mainita Mustanmeren, josta on viimeisen kahden vuoden aikana tullut erittäin saastunut. Saastuminen on aiheuttanut sen, että levän määrä on nelinkertaistunut, ja tämä johtuu nimenomaan erittäin suurista nitraattipitoisuuksista.
<P>
On selvää, että meriliikenne on valitettavasti osittain vastuussa tästä pilaantumisesta. Tämän direktiivin tarkoituksena on puuttua aluksista peräisin oleviin laittomiin päästöihin, olivatpa ne sitten aiheutuneet tuottamuksellisesti, tahallisesti tai huolimattomuudesta. Käytännössä tässä direktiivissä annetaan yhdenmukainen määritelmä alusten aiheuttamalle ympäristön pilaantumiselle, joka johtuu joko yksityishenkilöiden tai oikeussubjektien tekemistä teoista, ja niiden vastatoimet sekä rangaistukselliset seuraamukset, joita voidaan soveltaa, jos yksityishenkilöt tekevät sellaisia rikkomuksia.
<P>
Haluan myös mainita, että joukko yhtenäisiä oikeudellisia toimia on hyväksytty Euroopan tasolla meriturvallisuuden vahvistamiseksi ja alusten aiheuttaman ympäristön pilaantumisen ehkäisemiseksi. Tämä lainsäädäntö koskee niin lippuvaltioita, alusten omistajia ja luokituslaitoksia, kuin myös satama- ja rannikkovaltioita.
<P>
On kuitenkin tärkeää tiukentaa nykyistä seuraamusjärjestelmää, joka koskee aluksista peräisin olevia laittomia päästöjä, täydentämällä asianmukaista lainsäädäntöä. Meidän on korostettava sitä, että tämä lainsäädäntö on tarpeellista, koska olemassa olevia ja ennalta ehkäistäviä säännöksiä ei noudatettu asianmukaisesti. Marpol 73/78 -yleissopimusta ei valitettavasti myöskään noudatettu asianmukaisesti. Siksi minusta on tärkeää, että meillä on tämä lainsäädäntöpaketti. Katson myös, että tämän aiheen merkitystä korostaa myös se, että sekä oikeudellisten asioiden valiokunta että vetoomusvaliokunta antoivat asiasta lausuntonsa.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) On sanomattakin selvää, että Euroopan komissio ja Euroopan parlamentti ovat sekä lainsäädännön että toimeenpanon tasolla velkaa Euroopan kansalaisille, joihin merialueiden pilaantuminen on viime kädessä vaikuttanut.
<P>
Tarkastelen tätä asiaa aikaisempien säännösten ja niiden täytäntöönpanon näkökulmasta. Niiden tavoitteena oli suojella ympäristöä, meriä ja rannikkoalueita. Haluaisin toistaa sen, että säännökset ja direktiiveihin tehdyt tarkistukset ovat välttämättömiä, mutta ne ovat silti riittämättömiä. Kaikkein tärkein asia on, miten tehokkaasti ne pannaan täytäntöön.
<P>
Normaalikäytäntönä ei voida kuitenkaan hyväksyä sitä, että jätteet voi laskea mereen ja että siitä maksettava sakko on pienempi kuin jos direktiivissä annettuja vaatimuksia olisi noudatettu. Tämän takia on ennen kaikkea keskityttävä valvontaan. Nykyään on tarjolla riittävän suuri määrä teknisiä vaihtoehtoja, jotka varmistavat vesien ja rannikkoalueiden suojelun pitkällä tähtäimellä ja jotka koskevat kaikkien kasvi- ja eläinlajien käyttöä ja suojelua.
<P>
Kannatan ehdotusta direktiivin muuttamisesta, koska uskon, että on erityisen tärkeää perustaa Euroopan meriturvallisuusvirastoon asiantuntijaelin, jonka toiminnan tarkoituksena on panna tämä direktiivi täytäntöön.
<SPEAKER ID="213" NAME="Antonio Tajani" LANGUAGE="IT">
Arvoisa puhemies, hyvät parlamentin jäsenet, keskustelun lopussa meidän on oltava tyytyväisiä toimielinten väliseen yhteistyöhön parlamentin, neuvoston ja komission välillä, mitä Georg Jarzembowski korosti puheessaan. Haluan myös kiittää esittelijää hänen työstään.
<P>
Tällä kertaa toimielimet ovat osoittaneet, vieläpä tämän vaalikauden lopussa, että ne pystyvät tekemään yhteistyötä ja saavat aikaan päätöksen ensimmäisessä käsittelyssä. Tämä on mielestäni se viesti, joka meidän tulee lähettää kansalaisille Euroopan parlamentin vaalien lähestyessä.
<P>
Toinen viesti, joka liittyy herkkään liikenteen alaan, ja koska tämä on yksi viimeisimmistä keskusteluista, joihin parlamentin liikenne- ja matkailuvaliokunta osallistuu, niin tartun tähän tilaisuuteen ja kiitän kaikkia kyseisen komitean jäseniä heidän työstään, jota he ovat tehneet yhteistyössä Euroopan komission ja minun kanssani keksiäkseen käytännöllisiä ratkaisuja useisiin tärkeisiin kysymyksiin, joista osa jatkui jatkumistaan useiden kuukausien ajan. Tämän teki mahdolliseksi parlamentin jäsenten taitavuus ja tekemämme työ tehokkaan yhteistyön saavuttamiseksi henkilökuntamme keskuudessa. Näin osoitimme, että kun byrokratialla on selkeät tehtävät ja tavoitteita saavutettavana, se ei ole este kansalaisille, vaan tehokas väline politiikan ohella, jonka avulla vastataan kansalaisten tarpeisiin.
<P>
Uskon, että tänään, ja tietysti huomisessa äänestyksessä, parlamentti antaa toisen näytön sen tehokkuudesta ja halusta työskennellä aina kansalaisten eduksi. Joten, tällä keskustelulla ja huomisella äänestyksellä, komissio, parlamentti ja neuvosto täyttävät oikeudellisen tyhjiön ja mahdollistavat sen, että jäsenvaltiot voivat huomisesta alkaen paremmin asettaa syytteeseen meriemme saastuttajat. Tämä on Euroopan unionin toimielimen uusi askel EU:n kansalaisten oikeuksien ja vapauksien vahvistamisessa.
<SPEAKER ID="214" NAME="Luis de Grandes Pascual">
esittelijä. - (ES) Arvoisa puhemies, en aio puhua kovin pitkään, josta arvoisat jäsenet ovat varmasti kiitollisia tähän aikaan yöstä. Komission jäsen Tajani, onnittelut jälleen kerran siitä, että olette osoittanut, kuten osoititte jo kolmannen meriturvallisuuspaketin yhteydessä, että teidän antama sysäys ja poliittiset taitonne ovat saaneet aikaan sopimuksen neuvoston kanssa ja mahdollistaneet sen, että parlamentti, neuvosto ja komissio pääsivät sopimukseen täällä ja vieläpä tämän vaalikauden viimeisinä päivinä.
<P>
Minusta meidän pitäisi onnitella itseämme. Olen tietenkin kiitollinen sekä oikeudellisten asioiden valiokunnan ja ympäristön, kansanterveyden ja elintarvikkeiden turvallisuuden valiokunnan lausuntojen valmistelijoille heidän tiiviistä yhteistyöstään.
<P>
Haluan vielä kerran kiittää varjoesittelijöitä yhteistyöstä ja ahkeruudesta. Olen vakuuttunut siitä, että näin tärkeitä säännöksiä sisältävän ehdotuksen hyväksyminen huomisessa ensimmäisessä käsittelyssä tulee varmistamaan kolmannen meriturvallisuuspaketin työn, mikä on menestys tälle parlamentille ja kaikille kolmelle Euroopan unionin toimielimelle. Se antaa jälleen kerran oikeutuksen hyödylliselle yhteispäätösmenettelylle, joka mahdollistaa rakentavan vuoropuhelun käymisen, mikä hyödyttää kaikkia Euroopan unionin kansalaisia.
<SPEAKER ID="215" NAME="Puhemies">
(EN) Kiitoksia, arvoisa komission jäsen, ei ainoastaan työstäsi komission jäsenenä, vaan myös työstäsi Euroopan parlamentin jäsenenä.
<P>
Keskustelu on päättynyt.
<P>
Äänestys toimitetaan huomenna (tiistaina 5. toukokuuta 2009).
