<CHAPTER ID="015">
Tonavan aluetta koskeva EU:n strategia (keskustelu) 
<SPEAKER ID="371" NAME="Puhemies">
(EL) Esityslistalla on seuraavana Silvia-Adriana Ţicăun, Brian Simpsonin, János Áderin, Hannes Swobodan, Eva Lichtenbergerin, Michael Cramerin, Saïd El Khadraouin, Mathieu Groschin, Iuliu Winklerin, Victor Boştinarun, Ioan Mircea Paşcun, Marian-Jean Marinescun, Ivailo Kalfinin, Norica Nicolain, Dirk Sterckxin, Csaba Sándor Tabajdin, Michael Theurerin, Ismail Ertugin, Inés Ayala Senderin, Jiří Havelin, Edit Herczogin, Stanimir Ilchevin, Iliana Malinova Iotovan, Jelko Kacinin, Evgeni Kirilovin, Ádám Kósan, Ioan Enciun, Eduard Kukanin, Gesine Meissnerin, Alajos Mészárosin, Nadezhda Neynskyn, Katarína Neveďalován, Daciana Octavia Sârbun, Vilja Savisaarin, Olga Sehnalován, Catherine Stihlerin, Peter van Dalenin, Louis Grechin, Corina Creţun, George Sabin Cutaşin, Vasilica Viorica Dăncilăn, Cătălin Sorin Ivanin, Tanja Fajonin, Kinga Gönczin, Antonyia Parvanovan, Adina-Ioana Văleanin ja Rovana Plumbin komissiolle laatima suullinen kysymys: Tonavan aluetta koskeva EU:n strategia - B7-0240/2009).
<SPEAKER ID="372" NAME="Silvia-Adriana Ţicău" LANGUAGE="RO">
Haluan kiittää kaikkia kollegojani, jotka tukivat minua ehdottaessani, että aloitteesta keskustellaan Euroopan parlamentin täysistunnossa; huomenna toimitetaan äänestys yhteisestä päätöslauselmasta.
<P>
Tonavan alue on erityisen tärkeä Euroopan unionille sekä siitä syystä, että joki virtaa usean valtion läpi, että siitä syystä, että se laskee suoraan Mustaanmereen. Tonava yhdistää Rein-joen ja Mainin kanavan ohella Pohjanmeren ja Euroopan unionin suurimman sataman, Rotterdamin, Mustaanmereen ja Euroopan unionin kymmenenneksi suurimpaan satamaan, Constanţaan.
<P>
Eurooppa-neuvosto tunnusti Tonavan alueen merkityksen ja kehotti komissiota kesäkuussa 2009 laatimaan Tonavan aluetta koskevan EU:n strategian vuoden 2010 loppuun mennessä. Vaadimme, että komissio aloittaa mahdollisimman pian neuvottelut kaikkien Tonavan varrella sijaitsevien valtioiden kanssa ja että Tonavan aluetta koskevaa strategiaa täydennetään toimintasuunnitelmalla ja monivuotisella toimintaohjelmalla. Ne on tarkoitus panna täytäntöön toimintaan osallistuvien valtioiden ohella Itämeren aluetta koskevan strategian mallin mukaisesti.
<P>
Liikenteen infrastruktuurin kehittäminen on elintärkeää Tonavan alueen kehittämisen kannalta. Alueen liikenneinfrastruktuurin kehittämiseen liittyviä painopistealoja ovat satamien nykyaikaistaminen, Tonavan liikennejärjestelmien yhdenmukaistaminen, Rein/Maas-Main-Tonava-vesiväylän pullonkaulojen poistaminen liikenteen helpottamiseksi, eri liikennemuotojen käytön edistäminen alueella ja Mustanmeren-yhteyksien lisääminen maanteitse ja rautateitse, millä tarkoitan rautateiden tavaraliikennekäytäviä ja suurnopeusjunia.
<P>
Tonavan alue on keskeisessä asemassa Euroopan unionin toteuttaessa toimia energialähteiden monimuotoisuuden edistämiseksi. Panemalla täytäntöön energiatehokkuutta ja uusiutuvia energialähteitä koskevia yhteisiä hankkeita, sijoittamalla uuteen tekniikkaan ja kehittämällä pieniä ja keskisuuria yrityksiä kannustetaan ympäristöystävällistä taloutta koko Tonavan makroalueella.
<P>
Matkailu on lisäksi tärkeä väline, jolla edistetään alueen taloudellista kasvua. Mainittakoon vielä, että kansainvälisesti kilpailukykyisten osaamiskeskuksien kehittäminen sekä akateemiset ja kulttuuriset vaihdot lisäävät alueellista koheesiota Tonavan alueella.
<P>
Tonavan alueella ja erityisesti sen suistoalueella, jonka ekosysteemi on ainutlaatuinen ja hauras, sijaitsee lukuisia Natura 2000 -verkostoon kuuluvia erityisiä suojelualueita. Tonavan jokialueen ympäristönsuojelu vaikuttaa laajalti alueen maatalouden ja maaseudun kehitykseen.
<P>
Tonavan aluetta koskeva strategia mahdollistaa yhteensovitetun lähestymistapansa myötä muun muassa yhteisön varojen tehokkaamman käytön ja korkeamman käyttöasteen. Tätä tarkoitusta silmällä pitäen kehotamme komissiota ja jäsenvaltioita hyödyntämään vuoden 2010 rahoitusnäkymien väliarviointia ja tulevia rahoitusnäkymiä koskevia keskusteluja niiden pannessa täytäntöön Tonavan aluetta koskevan EU:n strategian tavoitteita.
<P>
Päätän puheenvuoroni toteamalla, että Euroopan parlamentti on pysyvä kumppani kehitettäessä ja pantaessa täytäntöön Tonavan aluetta koskevaa EU:n strategiaa.
<SPEAKER ID="373" NAME="Olli Rehn" LANGUAGE="EN">
Arvoisa puhemies, kiitän teitä siitä, että otitte esille tämän Tonavan alueelliseen strategiaan liittyvän tärkeän asian ja että tuette myös laajemmin makroalueellisia strategioita Euroopassa.
<P>
Komissio tekee tässä yhteydessä yhteistyötä Tonavan yhteistyöprosessiin kuuluvien valtioiden kanssa. Tarkoitan tällä seuraavia jäsenvaltioita: Saksa, Itävalta, Slovakia, Tšekin tasavalta, Unkari, Slovenia, Bulgaria ja Romania. Yhteistyöprosessiin osallistuvat lisäksi seuraavat kolmannet maat: Kroatia, Serbia, Bosnia ja Hertsegovina, Montenegro, Moldova ja Ukraina.
<P>
Tilanne on tässä vaiheessa se, että komissiossa on perustettu yksikköjen välinen työryhmä, jossa on edustettuina yli 20 pääosastoa ja jonka tehtävänä on määritellä strategiaa koskevat tärkeimmät poliittiset painopistealat. Jokainen Tonavan alueella sijaitseva valtio on vastaavasti nimennyt kansallisen yhteyshenkilön, ja ensimmäinen yhteyshenkilöiden kokous on järjestetty jäsenvaltioiden kanssa. Tämän vuoden helmi- ja kesäkuun välillä on tarkoitus järjestää useita tapahtumia, joilla annetaan pontta kyseisten tahojen kanssa käytäville keskusteluille. Ensimmäinen tapahtuma järjestetään Ulmissa Saksassa 1. ja 2. helmikuuta 2010.
<P>
Strategian tulevaan sisältöön liittyen haluan korostaa, että olemme tietysti vasta valmisteluprosessin alussa. Asianomaiset valtiot, sidosryhmät, komission yksiköt ja muut EU:n toimielimet keskustelevat sisällöstä yksityiskohtaisemmin tulevina kuukausina.
<P>
Vaikuttaa kuitenkin todennäköiseltä, että strategia perustuu kolmelle pilarille tai laajemmille poliittisille painopistealoille. Ensinnäkin on parannettava yhteenliitettävyyttä ja ympäristön kannalta kestäviä viestintäjärjestelmiä, toiseksi on suojeltava ympäristöä, varjeltava vesivaroja ja edistettävä riskien ehkäisytoimia, ja kolmanneksi on lujitettava sosioekonomista inhimillistä ja institutionaalista kehitystä. Näihin kolmeen pilariin sisältyy konkreettisia toimia, jotka perustuvat jäsenvaltioilta, sidosryhmiltä ja komissiolta saatuun palautteeseen.
<P>
Kerron lopuksi vielä seuraavaksi toteutettavista toimista. Jatkamme tästä kesäkuuhun asti ajatuksien ja ehdotuksien keräämistä jäsenvaltioilta, sidosryhmiltä ja muilta asiasta kiinnostuneilta tahoilta kannanottojen ja kokouksien avulla sekä Internetissä toteutettavan julkisen kuulemisen välityksellä. Tämän jälkeen komissio asettaa syyskuuhun mennessä ajatukset tärkeysjärjestykseen valmistellakseen luonnoksen tiedonannoksi strategiasta ja sitä täydentävästä toimintasuunnitelmasta. Sitten komissio valmistautuu joulukuuhun mennessä hyväksymään asiakirjat. Näin ollen voimme ensi vuonna - vuonna 2011 - aloittaa hallintojärjestelmien käyttöönoton sekä niiden toimien ja hankkeiden konkreettisen täytäntöönpanon, joita olemme tuohon ajankohtaan mennessä suunnitelleet ja joista olemme päättäneet.
<P>
Kiitos tarkkaavaisuudestanne. Odotan mielenkiinnolla kuulevani asiat, jotka haluatte ottaa esille tässä keskustelussa.
<SPEAKER ID="374" NAME="Marian-Jean Marinescu">
PPE-ryhmän puolesta. - (RO) Euroopan kansanpuolueen (kristillisdemokraatit) ryhmä kiinnittää erityistä huomiota Tonavan aluetta koskevaan strategiaan. Rein-Main-Tonava-vesiväylä on silta, joka yhdistää idän ja lännen, Pohjanmeren ja Mustanmeren. Se on välittömässä yhteydessä energiavarmuuden turvaamiseen ja tarjoaa reitin Aasiaan Mustanmeren kautta sekä toisaalta Välimerelle.
<P>
Kannatamme tästä syystä Tonavan aluetta koskevan strategian laatimista tämän vuoden aikana komission tekemän sitoumuksen mukaisesti. Olen tyytyväinen komission jäsenen Rehnin uudelleenvalintaan, ja haluamme, että strategia hyväksytään erityisine toimintasuunnitelmineen viimeistään vuoden 2011 alkuun mennessä.
<P>
Mainitsen seuraavat keskeiset painopistealat, jotka olisi syytä panna täytäntöön: on taattava koko vesiväylän ja ensisijaisesti Tonava-Rein-yhteyden liikennöintikelpoisuus, yhtenäistettävä liikennejärjestelmiä, nykyaikaistettava jokisatamia ja kehitettävä niihin liittyviä infrastruktuureja, jotta niistä tulee integroituja multimodaalisia järjestelmiä, hyödynnettävä tehokkaasti Tonavan energiapotentiaalia, kehitettävä kastelujärjestelmiä aavikoitumisen estämiseksi ja pantava täytäntöön integroitu järjestelmä, jolla valvotaan vedentasoa ja jonka tavoitteena on parantaa ennusteiden laatimista sekä toteuttaa toimia tulvien, kuivuuden tai saastumisen estämiseksi.
<P>
Toimia on toteutettava keskitetysti, koska jolleivät kaikki joen varrella sijaitsevat valtiot osallistu niihin, koko prosessi saattaa lukkiutua. Toiminta edellyttää myös taloudellisia varoja. Tästä syystä toivon, että uusi Euroopan komissio tarkastelee asiaa eikä suhtaudu kielteisesti julkisen ja yksityisen sektorin kumppanuuteen perustuvaan rahoitukseen.
<P>
Kaikista jokivarrella sijaitsevista valtioista suurin osuus Tonava-joesta kuuluu Romanialle. Tästä syystä Romania kannattaa strategian laatimista mahdollisimman pian, koska siinä korostetaan koko Euroopan kannalta elintärkeään jokeen liittyviä mahdollisuuksia.
<SPEAKER ID="375" NAME="Constanze Angela Krehl" LANGUAGE="DE">
Arvoisa puhemies, Euroopan parlamentin sosialistien ja demokraattien ryhmä kannattaa aloitetta Tonavan aluetta koskevan strategian kehittämiseksi. Hanke on meidän kannaltamme tärkeä myös siitä syystä, että siinä vahvistetaan esimerkillisellä tavalla alueellista koheesiota, joka on ensimmäistä kertaa sisällytetty Lissabonin sopimukseen. Hankkeen myötä saamme myös tilaisuuden selventää, mitä tarkalleen ottaen tarkoitamme alueellisella koheesiolla. Toivon, että komission jäsen Rehn kertoi myös lukuisille keskustelukumppaneilleen, että Euroopan parlamentti otetaan asianmukaisesti mukaan Tonavan aluetta koskevan yhteisen strategian laatimiseen. En valitettavasti kuullut teidän lausuvan sanoja "Euroopan parlamentti" puheenvuorossanne, mutta aiomme osallistua keskusteluun asianmukaisella tavalla. Olen tyytyväinen siihen, että käymme tänään täällä täysistunnossa ensimmäistä tärkeää keskustelua.
<P>
Alueellisen koheesion ohella on tärkeää tehdä myös selväksi, että strategiaan sisältyy rajat ylittävä yhteistyö - asia, jota pyrimme aina edistämään, jota olemme aina tukeneet koheesiopolitiikan alalla ja jota itse asiassa haluamme lisätä jo tällä rahoituskaudella. Toivon, että asiakokonaisuus saavuttaa vielä suurempaa menestystä tulevina vuosina, myös Tonavan aluetta koskevan strategian yhteydessä.
<P>
Haluan huomauttaa, että Tonavan aluetta koskevan strategian myötä saavutetaan yhteisön lisäarvoa, mistä tulee todella konkreettinen asia erityisesti alueen asukkaiden kannalta. Heidät olisi tästä syystä otettava välittömästi mukaan strategian laatimiseen ja heille olisi myös suotava tilaisuus todistaa tämän yhteisön hankkeen täytäntöönpanoa. Toivon hartaasti, että emme kuormita strategiaa liian monilla painopistealoilla, vaan keskitymme siihen, mitä haluamme saavuttaa. Mielestäni on hyvin tärkeää, että käytämme olemassa olevia varoja tehokkaammin ja että rakennamme tai laajennamme varoitusjärjestelmiä, joilla varoitetaan tulvien kaltaisista luonnonkatastrofeista; järjestelmien avulla on myös voitava reagoida esimerkiksi teollisiin onnettomuuksiin, jotka saastuttavat Tonavaa ja sen lähistöllä sijaitsevia alueita. Tässä yhteydessä on olemassa yhteisiä toiminta-alueita.
<P>
Menestyksellinen Tonavan aluetta koskeva strategia ja menestykselliset alueeseen liittyvät hankkeet saattavat myös toimia esimerkkeinä muille alueille. Meidän ei aina tarvitse heti keksiä uutta strategiaa, vaan voimme käyttää tätä esimerkkinä siitä, miten ongelmat voidaan ratkaista yhdessä, rajat ylittävän yhteisöllisen yhteistyön avulla. Jos onnistumme todella ottamaan kolmannet valtiot mukaan tällaiseen strategiaan, sitä voidaan myös käyttää esimerkkinä naapuruuspolitiikan täytäntöönpanossa, mikä on tärkeää meille kaikille Euroopan unionissa ja mitä olisi syytä edistää.
<SPEAKER ID="376" NAME="Michael Theurer">
ALDE-ryhmän puolesta. - (DE) Arvoisa puhemies, arvoisa komission jäsen, hyvät parlamentin jäsenet, Tonavan alueen merkitys käy ilmi siitä tosiasiasta, että joen varrella sijaitsee kuusi EU:n jäsenvaltiota ja neljä naapurivaltiota, joissa asuu 80 miljoonaa ihmistä. Tonavan alkulähteet sijaitsevat Schwarzwaldissa - 100 kilometrin päässä linnuntietä - josta joki sitten virtaa kohti suistoa ja laskee Mustaanmereen. Tästä syystä me, Euroopan liberaalidemokraattien liiton ryhmä, tuemme Tonavan aluetta koskevaa strategiaa ja edistämme Euroopan parlamenttina tärkeää asiaa tarkastellessamme tänä iltana kyseistä strategiaa.
<P>
Kaksikymmentä vuotta rautaesiripun romahtamisen jälkeen ja Euroopan kahtiajaon päätyttyä Tonava on jälleen kerran yhdentymisen symboli. Tonava virtaa EU:n perustajavaltioihin kuuluvasta Saksasta vuonna 1995 liittyneen Itävallan kautta Keski- ja Itä-Euroopan vuonna 2004 liittyneisiin uusiin jäsenvaltioihin ja yhdistää myös liittymisneuvotteluja käyvän Kroatian kaltaiset naapurivaltiot samoin kuin muut naapurivaltiot, jotka ovat kiinnostuneita liittymään unioniin. Tällä tavoin Tonavan varrella voi melkein nähdä, miten Eurooppa yhdentyy jälleen.
<P>
Hyvät parlamentin jäsenet - ja tämä on asia, johon ALDE-ryhmä kiinnittää suurta huomiota - meidän on nyt toteutettava asianmukaisia toimia, jotta Tonavan aluetta koskevasta strategiasta tulisi myös aluepoliittinen painopisteala tulevalla rahoituskaudella. Tähän on monta erilaista ratkaisua. Yksi vaihtoehto on, että pienet ja keskisuuret yritykset solmivat enemmän keskinäisiä kumppanuuksia.
<P>
Infrastruktuurien alalla on tietysti toteutettava muita tärkeitä toimia. ALDE-ryhmä pitää tätä erityisen tärkeänä, koska Euroopan jakauduttua kahtia perinteiset liikenneyhteydet katkaistiin eikä niitä ole nykyaikaistettu. Tästä syystä Tonavan kehittäminen sisävesiväylänä sekä sen satamien, sulkujen ja liikennöintikelpoisuuden nykyaikaistaminen ja kohentaminen mahdollistaa ympäristöystävällisen liikennemuodon. Maantie- ja rautatieverkon parissa on kuitenkin vielä tehtävä työtä. On myös erityisen tärkeää, että otamme tähän mukaan kunnat, kaupungit, alueet ja kansalaiset.
<SPEAKER ID="377" NAME="Eva Lichtenberger" LANGUAGE="DE">
Arvoisa puhemies, hyvät parlamentin jäsenet, Tonavan aluetta koskevaa kehitysstrategiaa on syytä pitää erittäin myönteisenä ja tärkeänä asiana. Kyse on lisäksi hyvin kunnianhimoisesta toimesta, jota ei voi verrata mihinkään, mitä olemme aiemmin toteuttaneet alueellisen kehityksen kehyksessä. Tonava ei ole mikä tahansa vesiväylä eikä se ole tie. Tonava on luonnon aarre. Tiedän, että monet teistä eivät halua kuulla tätä, mutta koska joki on luonnon aarre ja alue, jolla olisi mahdollista tuottaa kestävän kehityksen mukaisia nykyaikaisia matkailupalveluja, pienet ja keskisuuret yritykset voisivat kehittää aluetta erittäin myönteisellä tavalla, erityisesti Tonavan suistoalueella mutta myös joen muilla viehättävillä osuuksilla.
<P>
Tonavalla on jokena erityislaatuisia ominaisuuksia, jotka ovat varmastikin ilmiselviä ja jotka ovat erityisen herkkiä ihmisten toimille. Tästä saatiin jo todisteita Gabčíkovon voimalaitoshankkeen yhteydessä. Hankkeen aiheuttamat vahingot ovat yhä nähtävissä, ja tämän voimalaitosketjun laajentamisesta seuranneet laajemmat vahingot onnistuttiin estämään vain asukkaiden ja kansalaisten valtavin ponnistuksin. Pohjaveden pinta laski hankkeen vuoksi, mikä vaikutti maatalouteen tavalla, jota on mahdoton arvioida. Kollegani ei syyttä ottanut esille Tonavan alla sijaitsevan pohjamaan ja alueen pohjaveden välistä voimakasta yhteyttä. Tähän olisi kiinnitettävä erityistä huomiota tässä yhteydessä.
<P>
On tärkeää ymmärtää, että Tonava, siinä missä kaikki muutkin joet, on elinehto, jota on suojeltava, johon on kiinnitettävä huomiota ja johon meidän on suhtauduttava kestävän kehityksen periaatteita noudattaen. Tämä ei tarkoita kaivinkoneiden piittaamatonta ajattamista luonnonalueille vaan sitä, että jokeen on suhtauduttava vakavasti ja sitä on hyödynnettävä liikennetarkoituksiin siten, että alukset noudattavat joen ehtoja eikä joki aluksien. Suurta hanketta ei aloiteta ostamalla huonekaluja ja rakentamalla sitten talo niiden ympärille. Juuri näin Tonavaankin on suhtauduttava. Kestävä kehitys ja luonnonympäristön huomioon ottaminen ovat äärimmäisen tärkeitä seikkoja tässä yhteydessä. Ei pidä toistaa aikaisempia virheitä!
<SPEAKER ID="378" NAME="Oldřich Vlasák">
ECR-ryhmän puolesta. - (CS) Tonavan alue on erityislaatuinen ja kiistatta laaja alue. Kuten kaikki tiedämme, Tonava on Volgan jälkeen Euroopan toiseksi suurin joki, joka virtaa kymmenen valtion läpi tai muodostaa niiden kansainvälisen rajan. Tonavan vesistöalue ulottuu niinkin monen kuin 19 Euroopan valtion alueelle. Niinpä on myönteistä, että alueeseen on kiinnitetty erityistä huomiota. Katson kuitenkin, että meidän ei pitäisi yrittää mahduttaa Tonavan aluetta koskevaa strategiaa mihinkään tiettyyn muottiin täällä Euroopan parlamentissa. Hyvin toimiva makroalueellinen strategia on määriteltävä alhaalta päin, samalla kun yhteisön toimielimien olisi luotava pelkkä kehys, helpotettava hallitusten välistä viestintää ja tuettava yksittäisiä toimijoita noudatettuihin menettelyihin, tietoa koskeviin yleiskatsauksiin ynnä muihin liittyen. Komission ei pitäisi mielestäni laatia makroalueellista strategiaa vaan enemmänkin valvoa sen syntymistä, koska varsinainen sisältö olisi määriteltävä jäsenvaltioissa, alueilla ja yksittäisissä kaupungeissa ja kylissä.
<P>
Olen myös vakaasti sitä mieltä, että vaikka Tonavan aluetta koskevan strategian olisi kohdistuttava tulevaisuuteen, voimme tuskin välttää menneisyyden perintöä pannessamme strategiaa täytäntöön. On syytä ymmärtää, että Tonava muodosti kylmän sodan aikana idän ja lännen välisen rajan esimerkiksi silloisen Tšekkoslovakian alueella. Euroopan jakautumiseen liittynyt tekijä on säilynyt Tonavan vesistöalueella ja rajoittaa edelleen yhteisön yhdentymispyrkimyksiä. Tämän vuoksi strategia olisi kohdistettava juuri tähän ongelmaan. Tonavan kehitysmahdollisuuksia ei voida täysin hyödyntää kansainvälisten, alueiden välisten ja paikallisten liikenneverkkojen välisten yhteyksien sekä aluesuunnitteluun ja strategisen kehityksen suunnitteluun liittyvän syventävämmän yhteistyön puuttuessa ja henkisten esteiden vaikuttaessa asiaan. Menneisyyden ongelmat on ratkaistava, mikäli haluamme edistää asiaa tehokkaammin.
<P>
Keskustellessamme makroalueellisista strategioista on suositeltavaa olla puhumatta hallinnollisista yksiköistä, yksittäisistä valtioista tai alueellisista NUTS-yksiköistä ja -alueista vaan pikemminkin yhteisön sisäisestä alueesta. Tämä lähestymistapa ei edellytä pelkästään koheesiopolitiikan täytäntöönpanotekniikan tai -menetelmän muuttamista vaan laajemmin ajatusmallin muuttamista. On itse asiassa tarpeen vahvistaa tosiasiallisesti julkisten asioiden hallintoa eri tasoilla, jotta ratkaistaan aluetta koskevat ongelmat olemassa olevista hallinnollisista esteistä huolimatta. Makroalueelliset strategiat ovat tie tulevaisuuteen, koska ne ovat merkittävässä määrin ainutlaatuisia hankkeita ja toistaiseksi vertaansa vailla Euroopan unionissa. Niiden tavoitteena on turvata jäsenvaltioiden, niiden alueellisten ja paikallisten itsehallintoviranomaisten ja muiden asianomaisten toimielimien välinen yhteistyö kumppanuusperiaatteen pohjalta, jotta ne voivat ratkaista ongelmansa.
<SPEAKER ID="379" NAME="Jaromír Kohlíček">
GUE/NGL-ryhmän puolesta. - (CS) Hyvät parlamentin jäsenet, osallistuin viisi vuotta sitten uutena Euroopan parlamentin jäsenenä keskusteluun, jota käytiin liikenne- ja matkailuvaliokunnassa. Paljastin heille suuren salaisuuden: nimittäin sen, että Tonava on Euroopan unionin pisin joki. Sen jälkeen tämä toteamus ei ole enää hämmästyttänyt kollegojani ja olen tyytyväinen siihen, että voin yhtenä aloitteentekijänä tukea toimia Tonavan vesistöä koskevan kehitysstrategian käynnistämiseksi. Strategian olisi tietysti katettava useat näkökulmat, kuten erityisesti sellaiset näkökulmat, jotka liittyvät ympäristöön ja sen suojeluun, kestävään taloudelliseen kehitykseen ja liikenteen infrastruktuurien kehittämiseen, ja on johdonmukaista, että kaikkien alueen vesivaroja käyttävien valtioiden olisi osallistuttava toimintaan. Sillä ei varsinaisesti ole merkitystä, ovatko valtiot Euroopan unionin jäsenvaltioita vai naapureitamme. Liikennealan potentiaali, jota on toistaiseksi hyödynnetty minimaalisesti, samoin kuin muut kehittämismahdollisuudet edellyttävät koko hankkeen nopeaa käynnistämistä. Tämä huomioon ottaen kannatan täysin suhteellisen tiukkaa aikataulua, joka Euroopan komissiolle asetetaan päätöslauselmassa, ja odotan kiinnostuneena sitä, että Tonavan vesistöalueen kehittämisstrategiasta tulee ensi vuodesta alkaen yksi Euroopan unionin keskeisimmistä kehityssuunnitelmista. GUE/NGL-ryhmä tukee osaltaan täysimääräisesti päätöslauselmassa esitettyjä tavoitteita ja kannattaa niitä luonnollisesti äänestyksissä.
<SPEAKER ID="380" NAME="Jaroslav Paška" LANGUAGE="SK">
Euroopan komissio alkoi valmistella Tonavan aluetta koskevaa EU:n strategiaa kesäkuussa 2009 järjestetyn Eurooppa-neuvoston päätelmien mukaisesti. Tavoitteena on parantaa Tonavan vesistöalueella sijaitsevien valtioiden välistä yhteistyötä ja edistää alueen taloudellisen ja sosiaalisen kehityksen dynamiikkaa.
<P>
Ehdotetun strategian olisi luotava perusta osallistujavaltioiden toimien yhteensovittamiseksi Euroopan unionin nykyisten ohjelmien kehyksessä asettamatta erityisrahoitusta, toimielimiä tai lainsäädäntöä koskevia lisävaatimuksia. Euroopan komissio antaa teknistä ja yhteensovittamista koskevaa tukea. Hankkeen myötä on tarkoitus luoda yhteistyötilaisuuksia muiden kuin Euroopan unionin jäsenvaltioiden kanssa.
<P>
Hyvät parlamentin jäsenet, pidän myönteisenä ja ilmaisen kannattavani Eurooppa-neuvoston tavoitetta, jonka mukaan tarkoituksena on luoda Tonavan aluetta koskeva EU:n strategia. Olen ehdottomasti sillä kannalla, että tällaisen yhteensovitetun kansainvälisen yhteistyön myötä on mahdollista suojella tehokkaammin Tonavan ekosysteemejä siten, että kaikki valtiot, joiden kautta joki virtaa, toteuttavat yhteisiä toimia. Miljoonien eurooppalaisten juomaveden laatu riippuu siitä, miten puhdas Tonava on. Tästä syystä on luonnollista, että joen ja sen laajan ympäröivän alueen suojaaminen saastumiselta asetetaan erityisasemaan osallistujavaltioiden välisessä luottamuksellisessa yhteistyössä.
<P>
Tonavaa koskevan strategian toinen kunnianhimoinen tavoite on saattaa Tonavan vesiväylä päätökseen Tonavan suojelukomission hyväksymien parametrien mukaisesti. Näin lisättäisiin tärkeä uusi taloudellinen ulottuvuus itä-länsi-vesiliikennekäytävään ja varmistettaisiin Tonavan suurempien sivujokien liikennekelpoisuus. Antamalla taloudelliselle kasvulle uutta pontta luotaisiin myös paljon työpaikkoja.
<P>
Aikana, jolloin yhteisössä etsitään uusiutuvia, ympäristön kannalta puhtaita energialähteitä, Tonava on juuri tällainen valtava ja ehtymätön lähde. Meidän tarvitsee vain puhaltaa pölyt vesivoimalaitossuunnitelmien pinnalta, arvioida niitä niiden ympäristövaikutuksien ja tuottavuuden kannalta sekä panna ne täytäntöön.
<P>
Hyvät parlamentin jäsenet, olen vakaasti sitä mieltä, että Tonavan aluetta koskevan EU:n strategian luominen on hyvä ajatus, joka ansaitsee poliittisen tukemme.
<SPEAKER ID="381" NAME="Csanád Szegedi" AFFILIATION="NI">
(HU) Arvoisa puhemies, hyvät parlamentin jäsenet, Tonava on Unkarin ja unionin kannalta tärkeimpiä ekologisia käytäviä ja seitsemäs yleiseurooppalainen käytävä. Tonava on näin ollen keskeisessä asemassa, ja Jobbik-puolue tukee Unkarin tasavallan aiemmin tekemiä sitoumuksia hankkeen toteuttamiseksi, minkä Euroopan komissio asetti tärkeäksi painopistealaksi vuoteen 2020 mennessä. Tämä kehityssuunta sopii hyvin yhteen merten moottoriteitä koskevan käsitteen kanssa, joka sisältyy myös eurooppalaista liikennepolitiikkaa koskevaan EU:n valkoiseen kirjaan. Haluan kuitenkin kiinnittää kollegojeni huomion siihen, että toisin kuin muut, unkarilainen Jobbik-liike ei tue asiaa hyötyäkseen siitä. Haluamme, että hanketta toteutettaessa noudatetaan kaikkia kansainvälisiä ympäristönormeja, millä taataan Tonavan vesistöalueen optimaalinen laajuus ja liikenteen edellyttämä virtaavan veden määrä. Tällä tavoin vältämme vahingoittamasta vesiperustaa ja Tonavan varrella sijaitsevia luonnon aarteita. Olemme vakuuttuneita siitä, että ainoa keino pitää Tonavan alue vakaana osana Eurooppaa on tehdä loppu Benešin asetuksista, joissa syrjitään Saksan, Itävallan ja Unkarin kansalaisia. Kiitos tarkkaavaisuudestanne.
<SPEAKER ID="382" NAME="Lambert van Nistelrooij" AFFILIATION="PPE">
(NL) Arvoisa puhemies, aina silloin tällöin tulee tilaisuus aukoa uusia uria, myös yhteisön politiikassa. Tähän mennessä - sanon tämän aivan suoraan - jäsenvaltiot ovat selkeästi asettaneet painopistealat omilla alueillaan. Olen hollantilainen. Asun aivan joen toisella rannalla, alempana Rein- ja Maas-jokien varrella, ja veljelläni on maitotila alueella, joka toimii tulvaveden puskurivyöhykkeenä, kun vettä on liikaa. Miten vettä voi olla liikaa? Yhtenä syynä on tietysti sade, mutta toinen syy on, että toimia ei ole toteutettu tulvaveden pidättämiseksi ylemmillä vesistöalueilla. Tämä tarkoittaa, että veljeni tila, joka sijaitsee tällä alueella, on uhattuna.
<P>
Tarkoitan tällä, että ensisijaisesti on kyse siitä, onnistummeko yhdessä panemaan täytäntöön Lissabonin sopimuksessa vahvistetun uuden alueellisen ulottuvuuden. Se edellyttää, että teemme keskinäisiä sopimuksia koko vesistöalueella, otamme konkreettisesti kantaa ohjelmiin - liikenne-, ympäristö- ja talouskysymyksiin nähden - ja ratkaisemme asioita yhdessä. Tiedän tämän, koska olemme noudattaneet samaa lähestymistapaa yhdessä, vaiheittain, toisella puolella Eurooppaa. Tältä osin ei ole luvassa ilmaisia lounaita, kuten sanonta kuuluu, ja toiminnan on todella suuntauduttava alhaalta ylöspäin. Tämän vuoksi olen tyytyväinen päätöslauselmaan. Siinä pyritään yhteisesti ratkaisemaan tähän laajaan lähestymistapaan liittyvät hallinnolliset ongelmat ja kehotetaan komissiota liittymään toimeen. Olen samaa mieltä Euroopan parlamentin sosialistien ja demokraattien ryhmän jäsenen Constanze Krehlin kanssa siitä, ettei tätä laajaa aluetta koskevaa politiikkaa pitäisi sulloa kokonaisuudessaan yhteen suureen muottiin. Sen sijaan meidän olisi uskallettava ottaa esiin asiat, jotka on parempi ratkaista alueellisesti yhteisössä. Tästä syystä kannatin aloitetta täysimääräisesti ja odotan mielenkiinnolla asiakirjaa, jonka komissio laatii aiheesta.
<SPEAKER ID="383" NAME="Inés Ayala Sender" AFFILIATION="S&amp;D">
(ES) Haluan kiittää jäsen Ţicăuta siitä, että hän vastasi syyskuussa 2008 järjestelyistä liikenne- ja matkailuvaliokunnan valtuuskunnan vieraillessa Tonavalla sekä joen suistoalueella, jossa se laskee Mustaanmereen.
<P>
Tämän erityisen eurooppalaisen joen, joka virtaa kymmenen valtion kautta - kuusi niistä on jo Euroopan unionin jäsenvaltioita ja loput naapuri- ja jäsenehdokasvaltioita - historia ja valtava potentiaali tekivät minuun suuren vaikutuksen.
<P>
Olin myös ihmeissäni kyseisten jäsenvaltioiden kertoman mukaan laajasta eriarvoisuudesta ja eriävistä huomion kohteista. Jotkut pitävät jokea todellisena aarteena saavutettuaan mahdollisimman paljon vaurautta ja kehitystä sen rannoilla. On palattava takaisin vuosisatojen ajan hallitun joen juurille. On myös todettava, että olin järkyttynyt nähdessäni joella asuvia lintuparvia, jotka olivat pikkuhiljaa menettämässä elintilansa juuri elvytystoimien ja taka-askelien vuoksi. Silloin ne polskuttelivat vedessä mutta nyt en tiedä, missä ne voisivat olla.
<P>
Vuosikausia kestäneen kehityksen viivästymisen jälkeen toiset pitävät tätä nimenomaan lupauksena kehityksestä ja vaurauden, tiedonvälityksen ja energian lähteenä. Heillä on nyt myös oikeus monen vuoden kuluttua pitää jokea tiedonvälityksen vastaisena, saarron, alikehityksen tai jopa konfliktin symbolina. Olen heidän kanssaan samaa mieltä siitä, että on ehdottoman tärkeää palauttaa kiireellisesti Tonavan asema kestävän kehityksen mukaisena liikenneväylänä esimerkiksi edelleen vähäisesti käytetyn Marco Polo -ohjelman avulla, matkailua kehittävänä ainutlaatuisena tekijänä - koska maisemat ovat todella upeat - tai uusiutuvan energian lähteenä.
<P>
On myönnettävä, että ne meistä, jotka eivät ole niin onnellisessa asemassa, että Euroopan kansainväliset joet virtaisivat heidän kotimaidensa poikki - koska asumme Euroopan unionin nurkassa sijaitsevalla niemimaalla, joskin Portugalin ja Espanjan välissä virtaa jokia, joiden yhteinen ja ylikansallinen hallinto on yhteisön tasolla esimerkillistä - kadehtivat Tonavan voimavaroja.
<P>
Tästä syystä tuemme varauksetta tarvetta luoda kiireellisesti Tonavan aluetta koskeva strategia, jotta yhteisö olisi kokonaisempi, yhtenäisempi ja kestävämpi.
<SPEAKER ID="384" NAME="Filiz Hakaeva Hyusmenova" AFFILIATION="ALDE">
(BG) Kiitos, arvoisa puhemies. Tonavan aluetta koskevan strategian avulla on mahdollista panna koheesiopolitiikkaa täytäntöön tällä maantieteellisellä alueella. Jäsenvaltiot ovat tässä osallisia ja tekevät asiaa koskevia ehdotuksia kuun loppuun mennessä. Kuinka monista ehdotuksista on kuitenkaan keskusteltu julkisesti? Kuinka monet valtiot ovat käynnistäneet julkisen kuulemismenettelyn?
<P>
Haluan erityisesti korostaa Tonavan varrella sijaitsevien alueiden ja kaupunkien keskeistä asemaa laadittaessa tätä strategiaa. Tarkoitan paikallishallintoa, kansalaisjärjestöjä, yrityksiä ja tavallisia kansalaisia. Siten taataan, että strategialla vastataan asianmukaisiin tarpeisiin, ratkaistaan ongelmia ja edistetään kaupunkien ja kylien sekä koko makroalueen kehitystä. Suhtaudun luottavaisesti siihen, että Euroopan komissio tarjoaa kyseisille tahoille tilaisuuden osallistua strategian kehittämisprosessiin.
<P>
Haluan kuitenkin varoittaa siitä, että kun strategia pannaan täytäntöön, vaarana on, että kokoukset ja tiedonvälitys laajassa merkityksessä keskittyvät suurkaupunkeihin, kun taas muut alueet jäävät prosessin ulkopuolelle. Niiden on syytä harkita kantaansa nyt, hyvissä ajoin, ja osallistua niihin vaikuttavien päätöksien tekoon. Jopa pienemmät kaupungit ja kylät voivat pohtia muutostoimia, hahmotella ehtoja ja resursseja sekä osallistua tavoitteiden saavuttamiseen.
<P>
Strategian korkea profiili helpottaa laaja-alaista, intensiivistä ja samanaikaista kehitystä eri aloilla, mikä on myös nopean ja laadukkaan kasvun edellytys. Tämän on oltava Tonavan aluetta koskevan strategian perimmäinen tavoite, ottaen huomioon, että Euroopan unionin köyhimmät alueet sijaitsevat myös Tonavan alajuoksulla. Euroopan köyhyyden ja sosiaalisen syrjäytymisen teemavuonna on lausuttava julki, että köyhyyden ja eriarvoisuuden torjuminen Tonavan alueella on haaste, johon on vastattava tässä strategiassa. Köyhemmillä alueilla, joissa mahdollisuudet ja resurssit ovat jakautuneet eriarvoisesti, vallitsevan tilanteen yhteydessä on syytä tarkastella tärkeää asiaa eli investointeja. Olisi syytä miettiä erityisen Tonava-pankin perustamista, hanketta, johon kaikki asianomaiset valtiot osallistuisivat.
<SPEAKER ID="385" NAME="Hans-Peter Martin" AFFILIATION="NI">
(DE) Arvoisa puhemies, olen kotoisin Euroopan vedenjakajana toimivalta alueelta, kuten jäsen Theurerkin, joka käytti äsken puheenvuoron. Olemme itse asiassa reininmaalaisia mutta hyvin kiinnostuneita Tonavasta, vaikka se virtaakin suuntaan, jonka kanssa meillä on suhteellisen vähän tekemistä.
<P>
Tässä kohdassa haluaisin pyytää, että ette tarkastelisi Tonavan aluetta koskevaa strategiaa pelkästään useiden aikaisempien puhujien hahmottelemalta kannalta vaan myös kulttuurisen integraation kannalta suotuisana tilaisuutena. Tonavan tapauksessa erityisesti nuoret ymmärtänevät, miten vääristynyttä kansallismielisyyttä voidaan torjua ja miten tätä valtavaa kulttuurista rikkautta - olipa kyse Nobelin kirjallisuuspalkinnon voittajista tai Tonavan suistoalueen äärellä järjestettävän Donaueschingen-festivaalin kuuluisista avantgardistisista musiikkitapahtumista - voidaan ymmärtää. Koska näin varhaisessa vaiheessa on vielä mahdollista esittää lisätoivomuksia, pyydän, että sisällytätte koko strategiaan myös kulttuurisen identiteetin ja koheesion, erityisesti nuorten vuoksi.
<SPEAKER ID="386" NAME="Evgeni Kirilov" AFFILIATION="S&amp;D">
(EN) Arvoisa puhemies, tuen voimakkaasti Tonavan aluetta koskevan EU:n strategian laatimista. Tonava-joki on yhdistänyt perinteisesti Länsi- ja Itä-Euroopan ja Tonavan alueeseen kuuluminen on kehittänyt yhteisöllisyyden tunnetta ihmisissä. Voidaan sanoa, että näin helpotettiin kulttuurista ja taloudellista yhteistyötä jo kauan ennen Euroopan yhdentymistä koskevan ajatuksen syntymistä.
<P>
Strategia suo tilaisuuden panna solidaarisuuden ja yhteistyön arvokkaat periaatteet täytäntöön. Asiakirjan olisi perustuttava alhaalta ylöspäin suuntautuvaan lähestymistapaan, kuten jotkut kollegat, myös jäsen Hyusmenova, huomauttivat. Sen painopistealat olisi määritettävä Tonavan kunnissa, alueilla ja kaupungeissa, ja on hyvin tärkeää, että alueelliset viranomaiset ja kansalaisyhteiskunta tunnustavat strategian välineeksi, jolla parannetaan yhteistyötä ja koordinointia. Tässä yhteydessä tarvitaan siis todellista prosessin omistajuutta.
<P>
Tonavan varrella sijaitsevilla valtioilla on samanlaisia ympäristöön ja infrastruktuuriin liittyviä ongelmia. Niiden tavoitteena on vahvistaa sosioekonomista kehitystä ja kohentaa kansalaisten elintasoa. Olen vakuuttunut siitä, että nämä tavoitteet saavutetaan ja yhteiset ongelmat ratkaistaan Tonavan aluetta koskevan strategian avulla - siten, että tehostetaan saatavilla olevien varojen käyttöä - sekä siitä, että strategialla helpotetaan yhteisten hankkeiden toteuttamista ja että Euroopan kansalaiset hyötyvät näin sen tuloksista.
<P>
Olen myös samaa mieltä siitä, että tarvitaan yhteistä lähestymistapaa, jossa ei ole liian monta painopistealaa. Tonavan aluetta koskevasta strategiasta tulee erinomainen väline, jolla kohennetaan huomattavasti rajat ylittävää yhteistyötä alueella, ja uskon ja toivon vakaasti, että komissio tekee kaikkensa tukeakseen täysimääräisesti strategian täytäntöönpanoa, myös myöntämällä lisää taloudellisia varoja.
<SPEAKER ID="387" NAME="János Áder" AFFILIATION="PPE">
(HU) Arvoisa puhemies, hyvät parlamentin jäsenet, poliitikot lainaavat usein sananlaskua, jonka mukaan emme peri maata vanhemmiltamme vaan lainaamme sitä lapsiltamme. Tehtävänämme on varmistaa, että lapsillamme, lapsenlapsillamme ja lapsenlapsenlapsillamme on puhdasta ilmaa hengitettävänä ja puhdasta vettä juotavana. Tonavan uoman alla sijaitsee uskomattomia makean veden varantoja. Pidän Unkarin tavoin tärkeänä suojella tätä vesivarantoa kaikelta saastumiselta. Asiaan liittyy tärkeitä seikkoja, kuten liikenne, matkailu, kulttuuri ja perintömme suojelu, mutta ne ovat kaikki toisarvoisia vesivarojen suojeluun nähden. En tiedä, menestyykö neuvottelujemme aiheeseen eli Tonavan alueeseen liittyvä aloitteemme. Olemme toistaiseksi samaa mieltä vasta periaatteista ja itsestäänselvyyksistä. Kuten kaikki tiedämme, yksityiskohdat ovat hankalimpia. Tästä syystä haluan tehdä hyvin selväksi, että jos sivuutamme periaatteet ja alamme keskustella yksityiskohdista, on olemassa periaate, josta en aio missään tapauksessa tinkiä. Tonavan tapauksessa katson, että on olemassa vain yhdenlaisia toimia, yhdenlaisia investointeja ja yhdenlaista kehitystä, jotka ovat hyväksyttäviä, ja ne ovat sellaisia, jotka eivät vaaranna juomaveden saantia. Haluan voida katsoa lapsiani ja lapsenlapsiani silmiin punastumatta ja sanoa heille, että onnistuimme säilyttämään Tonavan sellaisena kuin sen perimme, ja sama koskee muita Euroopan jokia, kuten Tiszaa. Emme tuhonneet Tonavaa, vaan hekin voivat hyödyntää sitä ongelmitta.
<SPEAKER ID="388" NAME="Nadezhda Neynsky" AFFILIATION="PPE">
(BG) Arvoisa puhemies, aloitan puheenvuoroni lainaamalla ulkomuistista vakaussopimuksen erityiskoordinaattorin Erhard Busekin sanoja. Hän totesi kerran, että emme voi sallia sitä, että Tonavan varrella asuvissa kansalaisissa herää ahdasmielistä provinsialismia. Tosiasia on, että tästä on kulunut jo reilusti aikaa ja että Tonavan aluetta koskeva EU:n strategia on edelleen valmisteilla eikä sen nykyisestä tilasta tiedetä juuri mitään.
<P>
Tonavan aluetta koskevan strategian tavoitteena on itse asiassa, että Tonavan varrella sijaitsevat kunnat, alueet ja valtiot kehittyisivät yhdessä. Aloite kattaa 14 valtiota, joissa asuu yli 200 miljoonaa asukasta. Taloudellinen kehitys vaihtelee kuitenkin valtioittain. Taloudellinen tilanne on heikoin Tonavan alajuoksulla sijaitsevissa valtioissa. Pyydän saada kiinnittää huomionne kolmeen kotimaani Bulgarian kannalta tärkeään asiaan, jotka on mielestämme ratkaistava, sen lisäksi, että haluamme palauttaa... siltamaksut ja jatkaa Byala-Ruse- ja Ruse-Shumen-tieosuuksia.
<P>
Bulgariaan kuuluva jokiosuus - jollei oteta huomioon Rusen, jossa sijaitsee Tonavan rannat yhdistävä ainoa silta, Vidinin ja Silistran kaupunkeja - on alue, jonka kunnat ovat taloudellisesti kenties selvimmin alikehittyneitä. Nämä yhteensä 39 kuntaa sijaitsevat syrjäseudulla, ja Tonava merkitsee niille edelleen ylittämätöntä estettä eikä niinkään mahdollisuutta. Vertailun vuoksi todettakoon, että pelkästään Budapestissa on yhdeksän Tonavan rannat yhdistävää siltaa, kun koko Bulgariassa on vain yksi silta. Tonavan varrella sijaitsevien kuntien johtajat tekivät tämän analyysin pohjalta aloitteen sellaisen hankkeen toteuttamisesta, jonka tavoitteena on luoda Tonavan varrella sijaitsevat kaupungit yhdistävä maisemareitti. Hanke on jo esitelty aluekehityksestä vastaaville ministereille. Toinen asia liittyy Tonavan geoekologisten ongelmien ratkaisemiseen ja veden puhtauteen. Kiitos.
<SPEAKER ID="389" NAME="Olga Sehnalová" AFFILIATION="S&amp;D">
(CS) Tonavan aluetta koskeva EU:n strategia on tärkeä koko Tonavan vesistöalueen kehittämisen kannalta. Asiaan liittyy monia yhteisiä aiheita. Mainitsen tässä vain muutamia aihekokonaisuuksia, jotka ovat tärkeitä myös Tonavan alueeseen laajemman käsitteen mukaisesti kuuluville valtioille, kuten esimerkiksi Tšekin tasavallalle. Yksi niistä on vesivarojen hallinta, johon liittyy myös tulvien torjuminen. Alueella toistuneiden tuhoisien tulvien vuoksi on ehdottoman tärkeää ottaa käyttöön alaa koskeva yhdennetty lähestymistapa.
<P>
Toinen aihekokonaisuus kattaa laaja-alaiset investointitoimet, joiden tavoitteena on parantaa liikenneyhteyksiä alueella sekä sen ja naapurialueiden välisiä yhteyksiä. Tämä makroalueellinen näkökulma olisi myös hyvä ottaa huomioon, kun Euroopan laajuisia liikenneverkkoja tarkistetaan. Yksittäisten hankkeiden ei pitäisi kilpailla keskenään. On olennaisen tärkeää asettaa selkeät painopistealat, samalla kun hankkeiden olisi oltava kestäviä ja ympäristöystävällisiä ja niiden olisi saatava ilmeistä tukea paikallisilta ja alueellisilta itsehallintoviranomaisilta sekä yleisöltä. Tonavan alueen kestävä kehitys tulevaisuudessa taataan erillisten hankkeiden sijaan tekemällä alueella alueiden rajat ylittävää yhteistyötä. Tonavan aluetta koskeva EU:n strategia saattaa samanaikaisesti osoittautua kattavaksi ja vakauttavaksi kehityskehykseksi sekä jäsenvaltioiden että Euroopan unionin ulkopuolisten valtioiden kannalta, jotka pyrkivät yhteistyöhön joko jäsenehdokasvaltioina tai naapuruuspolitiikan pohjalta.
<SPEAKER ID="390" NAME="Franz Obermayr" AFFILIATION="NI">
(DE) Arvoisa puhemies, Tonavan aluetta koskeva strategia on tällä hetkellä yhteisön tärkeimpiä aluepoliittisia hankkeita, koska Tonava on aina ollut Keski- ja Itä-Euroopan valtioiden elinehto, joka on perinteisesti muodostanut taloudellisen yhteistyön mutta myös kulttuuristen vaihtojen perustan. Tarkoitan tällä myös entisen Itävalta-Unkarin kuningaskunnan saavuttamia myönteisiä tuloksia.
<P>
Mitä me odotamme? Odotamme tältä hankkeelta paljon, kuten ympäristön kannalta mielekkään liikkuvuuden kehittämistä - pois maanteiltä ja laivojen kyytiin - tavaraliikenteen siirtämistä rautateille, teollisten rakenteiden nykyaikaistamista ja ryhmittämistä tarkoituksenmukaisille alueille, ympäristö- ja matkailualan yhteistyötä, erityisesti ekomatkailun alalla, ja tietysti tutkimuksen ja kehityksen asettamista etusijalle ynnä vielä muuta. Odotan kuitenkin myös sekä taloudellisten että inhimillisten voimavarojen tehokasta käyttöä. Alueen asukkaiden runsas kokemus ja tieto on koottava yhteen. Odotan elämänlaadun kohentuvan sekä paljon hyviä ja inspiroivia ajatuksia.
<SPEAKER ID="391" NAME="Eduard Kukan" AFFILIATION="PPE">
(SK) Parlamentin slovakialaisena jäsenenä pidän myönteisenä aloitetta Tonavan aluetta koskevan EU:n strategian laatimiseksi, hyväksymiseksi ja käyttöön ottamiseksi. Hankkeella autetaan mielestäni aluetta kehittymään aktiivisemmin. Olen myös tyytyväinen siihen, että strategia sisällytettiin Euroopan unionin tulevien puheenjohtajakausien puolitoistavuotiseen ohjelmaan. Toivon, että tästä tulee todellinen painopisteala tulevalla kaudella.
<P>
Olen myös vakuuttunut siitä, että hankkeella kehitetään liikennealaa ja ympäristönsuojelua ja että siitä tulee monilla aloilla sopiva perusta kyseisten alueiden väliselle tiiviimmälle yhteistyölle. Samalla haluan kiinnittää huomionne siihen, että strategiaa valmistellessa olisi painotettava selvemmin ympäristönsuojelua ja erityisesti juomavesivarojen suojelua. Ei välttämättä kestä kauan ennen kuin juomavesivaroista tulee strategisesti erittäin tärkeitä paikalliselta mutta myös yhteisön kannalta.
<P>
Tätä taustaa vasten tulevassa strategiassa olisi korostettava maanalaisten juomavesilähteiden kohentamista ja Tonavan saastumisen torjumista. Kannatan myös sellaisten valtioiden, jotka eivät ole Euroopan unionin jäsenvaltioita, sisällyttämistä hankkeeseen, kuten erityisesti Kroatian, Serbian, Bosnia ja Hertsegovinan sekä Montenegron kahden muun valtion lisäksi. Toivon, että hankkeen avulla parannetaan unionin ja näiden alueella sijaitsevien valtioiden välistä yhteistyötä.
<P>
Kehotan lopuksi komissiota suhtautumaan mahdollisimman vastuuntuntoisesti tämän strategian työstämiseen ja perustamaan sen realistisiin tavoitteisiin ja voimavaroihin, erityisesti, kun otetaan huomioon, että joissakin valtioissa on tällä hetkellä epärealistisia odotuksia strategiaan nähden.
<SPEAKER ID="392" NAME="Zigmantas Balčytis" AFFILIATION="S&amp;D">
(EN) Arvoisa puhemies, pidän Tonavan aluetta koskevaa EU:n strategiaa korostavien kollegojeni toimia erittäin myönteisinä.
<P>
Olen kotoisin Liettuasta ja hyvin tietoinen siitä, että jäsenvaltiot eivät pysty yksin saavuttamaan merkittävää edistystä taloudellisen kehityksen, ympäristönsuojelun, kestävän liikenteen ja matkailun, energian ja monilla muilla aloilla. Olen vakuuttunut siitä, että alueelliset strategiat voivat olla tehokkaampia ja niitä olisi edistettävä, koska jäsenvaltiot toimivat tuolloin yhteisen edun edistämiseksi.
<P>
Toivon, että kollegani pyrkivät päättäväisesti saavuttamaan tavoitteensa, ja uskon, että uusi komissio kuuntelee heitä, koska kestävä aluekehitys kuuluu komission toimintaohjelman tärkeimpiin painopisteisiin.
<SPEAKER ID="393" NAME="Miroslav Mikolášik" AFFILIATION="PPE">
(SK) Tonavan alue on perinteisesti ollut makroalue, jolla on ollut suurta taloudellista, sosiaalista ja kulttuurista potentiaalia ja jonka yhdentymistä ja kestävää taloudellista kasvua on laajennettava järjestelmällisesti ja tehokkaasti. Tästä syystä pidän myönteisinä ja kannatan toimia, jotka johtavat johdonmukaisen ja kattavan Tonavan aluetta koskevan EU:n strategian kehittämiseen.
<P>
Tonavan aluetta koskevan strategian sisältö perustuu mielestäni asiantuntijoiden väliseen keskusteluun, joka pohjautuu siihen, että kaikkiin osapuoliin suhtaudutaan tasapuolisesti, jolloin yksikään jäsenvaltio tai valtioryhmä ei saa erityiskohtelua tai -käsittelyä.
<P>
Liikenteen infrastruktuuri, kestävä talous ja ympäristönsuojelu ovat keskeisessä asemassa olevia aloja. Eurooppalaisena liikennereittinä Tonavan vesireitin olisi muodostettava kaikille liikennemuodoille soveltuvien liikennekäytävien verkon perusta. Tällä tavalla vähennetään maantieliikennettä ja korvataan se samalla ympäristöä ja taloutta vähemmän rasittavalla vesiliikenteellä.
<P>
On parannettava joidenkin sivujokien liikennöintikelpoisuutta ja saatettava päätökseen yhteydet muihin keskeisiin liikennekäytäviin, jotta Tonavasta tulisi taloudellista kehitystä edistävä voima. Infrastruktuuria kehittämällä olisi voitava poistaa reuna-alueiden eristyminen, edistää pieniä ja keskisuuria yrityksiä ja parantaa kehitystä sosiaalialalla.
<P>
Hahmotellessamme strategiaa on kuitenkin pidettävä mielessä liikenteen turvallisuus, ympäristön turvallisuus, tulvilta suojautuminen ja rajat ylittävän rikollisuuden torjuminen. Kansainvälistä rikollisuutta tai salakuljetuksen ja ihmiskaupan helpottamista ei pidä edistää lisäämällä keskinäisiä yhteyksiä sellaisiin valtioihin, jotka eivät kuulu vapauden, turvallisuuden ja oikeuden alueeseen. Korostan myös, että kun strategiaa pannaan täytäntöön, on kunnioitettava niiden jäsenvaltioiden ja alueellisten ja paikallisten itsehallintojen oikeuksia, jotka ovat lähellä kansalaisia ja tuntevat heidän tarpeensa.
<SPEAKER ID="394" NAME="Evelyn Regner" AFFILIATION="S&amp;D">
(DE) Arvoisa puhemies, Tonavaa koskeva strategia voisi olla upea esimerkki alueellisesta strategiasta, jossa saatavilla olevia varoja käytetään koordinoidusti maantieteellisesti ja kulttuurisesti yhtenäisellä alueella, ratkaistaan ongelmia ja ennen kaikkea poistetaan ihmisten mielessä olevia esteitä.
<P>
Haluan tältä osin painottaa kahta asiaa. Ensinnäkin sitä, että on varmistettava työmarkkinoiden avoimuus mutta myös sääntely asianmukaisella ja yhteistyöhön perustuvalla tavalla. Aivovuoto ja työpaikkaliikenne ovat jokapäiväisiä ilmiöitä Tonavan alueella, työmarkkinoihin kohdistuu paineita ja alue muodostaa vuodesta 2011 alkaen jotakuinkin yhdentyneet työmarkkinat. Tarvitsemme koordinoituja korvausjärjestelmiä. Toinen tässä yhteydessä tärkeä seikka on, että tässä tarjoutuu tilaisuus innovaatiotoimien ja yhteistyöhön perustuvan tutkimuksen toteuttamiselle. Tarkoitan erityisesti sisävesiliikennettä, joka tarvitsisi todella sysäystä kohti ympäristöystävällistä teknologiaa.
<SPEAKER ID="395" NAME="Ádám Kósa" AFFILIATION="PPE">
(HU) Pidän Tonavan strategiaa myönteisenä asiana. Se on otettu huomioon luotaessa useita Euroopan unionin politiikkoja. Strategia liittyy matkailuun, koska se on hyvin tärkeää, ja päätöslauselmaluonnoksessa olisi myös mainittava, että kansalaisjärjestöt eli kansalaisyhteiskunta on sisällytettävä strategiaan. Tarkastellessamme Tonavan kehitystä olisi myös tarkasteltava opetusalaa, sosiaalista integraatiota ja hyväksymistä. Euroopan laajuisia liikenneverkkoja olisi strategian mukaan tuettava. Haluaisin myös korostaa ekomatkailun merkitystä, koska se on juuri sellainen asia, jolla voidaan kohentaa Tonavan tulevaisuutta.
<P>
Tonava on mielestäni eri kulttuurien välinen yhdysside: se yhdistää suuret kulttuurit, mikä on yksi Euroopan unionin perusperiaatteista. On myös tärkeää korostaa, että asiaan on suhtauduttava realistisesti. Ei pidä kehitellä hartaita toiveita ja unelmia, vaan strategiaan on sisällytettävä ainoastaan saavutettavissa olevia tavoitteita. Olemme nimittäin olleet jo vuodesta 1830 tietoisia siitä, että tarvitsemme ylikansallista politiikkaa. Näin kävi sen jälkeen, kun suuri unkarilainen, kreivi Széchenyi, teki hartiavoimin töitä muuttaakseen tämän ylikansalliseksi politiikan alaksi. Tonavan strategia on osoitus siitä, että Tonava on tosiaan ylikansallinen joki.
<SPEAKER ID="396" NAME="Karin Kadenbach" AFFILIATION="S&amp;D">
(DE) Arvoisa puhemies, politiikan yleisenä tavoitteena on mielestäni luoda mahdollisimman hyvän elämänlaadun takaavat puitteet. Tältä kannalta haluan myös tarkastella Tonavan aluetta koskevaa EU:n strategiaa. Kuten olemme tänään kuulleet, Tonava on elinehto, ja Tonavan alue on elintila. Tonavan olisi ja on oltava liikennereitti. Se on voimanlähde, koska sen varrella sijaitsee runsaasti voimalaitoksia. Tonava on luonnon reservaatti ja sen biologista monimuotoisuutta on varjeltava, mutta se on myös suojeltu vapaa-ajan alue ja matkailualue. Tonava on maatalouden ja kalastusalan elämänlähde mutta samalla työpaikkojen lähde, kuten jäsen Regnerkin mainitsi. Tonava saattaa aiheuttaa vaarojakin - tarvitsee vain muistella viime vuoden tulvia.
<P>
Voidaksemme kehittää edellä mainittua elämänlaatua kaikkien Tonavan alueen asukkaiden kannalta koko Tonavan aluetta on kehitettävä yhteisin, kestävin ja ennen kaikkia ympäristön kannalta järkevin toimin, jotta alueesta tulee keskeinen alue 2000-luvun Euroopassa. Tavoitteeksi on asetettava saatavilla olevien varojen hyödyntämisen tehostaminen alueellisen yhteistyön kannalta sekä niiden käytön edistäminen.
<SPEAKER ID="397" NAME="Petru Constantin Luhan" AFFILIATION="PPE">
(RO) Katson, että laatimalla tarkkaan harkittu strategia ja varmistamalla tarvittavien taloudellisten varojen saatavuus voidaan merkittävästi parantaa Tonavan vesistöalueen asukkaiden elämänlaatua. Tällä hetkellä on saatavilla taloudellisia välineitä infrastruktuuria ja taloudellista kehitystä tai ympäristönsuojelua koskevia hankkeita varten, mutta niitä voivat käyttää vain jäsenvaltiot ja niiden naapurivaltiot.
<P>
Tähän näkökulmaan on kiinnitettävä erityistä huomiota, eikä meidän pidä jatkossa sulkea pois muiden kuin EU:n rahoituslähteiden käyttöä koskevaa mahdollisuutta. On laajalti tiedossa, että muilla valtioilla ei ole tarvittavia taloudellisia varoja, minkä vuoksi yhtenäisyyttä on mahdotonta kehittää Tonavan varrella infrastruktuurin ja talouden kannalta. Tästä syystä alueviranomaiset reagoivat eri tavoin kohtaamiinsa ongelmiin.
<P>
Sikäli kuin tiedämme, komissio harkitsee paikallisten kumppanien kuulemista kestävän kehityksen takaamiseksi. Kysymys kuuluu, harkitseeko komissio yhteistyön tekemistä myös alueellisten asiantuntijaryhmien kanssa strategian laatimiseksi. Kysymys kuuluu myös, olisiko strategian tavoitteiden sisällyttävä koheesiotoimien täytäntöönpanoon, Tonavan taloudellista ja liikenteeseen liittyvää potentiaalia hyödyntäen, sekä joen, sen ekosysteemin ja vedenlaadun suojeluun.
<P>
Mainitsen myös, että Tonava muodostaa ensisijaisen hankkeen nro 18 osana TEN-T-verkkoa (Euroopan laajuinen liikenneverkko), ja että komissio on juuri käynnistänyt laajamittaisen prosessin Euroopan laajuisia liikenneverkkoja koskevan politiikan tarkistamiseksi. Aiheesta on tarkoitus laatia tiedonanto, joka valmistuu aikataulun mukaan toukokuussa 2010.
<P>
On syytä miettiä, miten odotamme Euroopan unionin jäsenvaltioissa noudatettavaan liikennepolitiikkaan liittyvien asioiden vastaavan tätä strategiaa, jossa otetaan luonnollisesti myös huomioon Tonavan alueella sijaitsevat muut kuin EU:n jäsenvaltiot.
<SPEAKER ID="398" NAME="Monika Smolková" AFFILIATION="S&amp;D">
(SK) Slovakia pitää aloitetta myönteisenä. Se, että Slovakian varapääministeri on kansallinen koordinaattori, korostaa, miten tärkeänä Slovakia pitää Tonavan strategiaa. Neuvosto, ministerit, itsehallintoalueet, kunnat ja yritykset ovat keskustelleet Slovakian kannan alkuperäisestä luonnoksesta, ja ne jatkavat edelleen strategian parissa tehtävää työtä.
<P>
Komission ehdottamien kolmen pilarin eli yhteenliitettävyyden, ympäristönsuojelun ja sosioekonomisen kehityksen olisi muodostettava koko strategian perusta. Meidän on mielestäni korostettava näiden pilarien lisäksi sekä Tonavan vesistöalueella sijaitsevien Euroopan unionin jäsenvaltioiden että siellä sijaitsevien muiden kuin unionin jäsenvaltioiden välistä yhteistyötä. Tonavan alueen kehittämiseen liittyvä kattava ratkaisu edellyttää, että valtioiden painopistealoja tarkastellaan tasapuolisesti ja monenvälisesti.
<P>
Tästä syystä haluaisin kysyä, millaista yhteistyötä muut kuin EU:n jäsenvaltiot - olen erityisen kiinnostunut Moldovasta ja Ukrainasta - ovat ilmoittaneet kannattavansa.
<SPEAKER ID="399" NAME="Iosif Matula" AFFILIATION="PPE">
(RO) Meidän on mielestäni ilmaistava kannatuksemme Tonavan aluetta koskevaa EU:n strategiaa kohtaan, erityisesti sen vuoksi, että Romanian ja Bulgarian EU-jäsenyydestä on ollut se etu, että suuri osa yli 2 800 kilometriä pitkästä joesta virtaa nykyään EU:n alueen kautta.
<P>
Itämerta koskevassa strategiassa uurrettiin uraa makroalueita koskevalle näkemykselle. Tonavaa koskeva strategia on uusi askel samaan suuntaan. Tonavaa koskevan strategian painopisteenä olisikin oltava keskittyminen taloudellisiin asioihin ja erityisesti sekä Tonavan että sen naapurialueen energiavalmiuksien kehittäminen. Tammikuussa 2009 syntyneen kaasualan kriisin seurauksena Romania toteuttaa jo toimia yhteisössä liittääkseen kaasuverkkonsa naapurivaltioiden kaasuverkkoihin Arad-Szeged-, Giurgiu-Ruse-, Isaccea- ja Negru Vodă -hankkeiden välityksellä. On kuitenkin toteutettava lisätoimia vaihtoehtoisten, uusiutuvien energialähteiden löytämiseksi.
<P>
Pidän myönteisenä, että Tonavan aluetta koskevassa EU:n strategiassa on otettava huomioon tavoitteiden analysointi ja soveltuvuus; tavoitteiksi on asetettu energia-alan infrastruktuurien ja erityisesti uusien liikenneverkkojen ja sähköenergiaa koskevan uuden tuotantokapasiteetin kehittäminen, uusiutuvista energialähteistä peräisin olevan energian tuotannon edistäminen, uudet vesivoimalaitokset, tuulivoimalaitokset, biopolttoaineet ja Cernavodăn ydinvoimalan kaltaisten ydinvoimalaitosten kehittämisohjelmien jatkaminen.
<P>
Ensisijaisena painopistealana on oltava Tonavan vesistöalueen ympäristön suojeleminen. Tätä silmällä pitäen Euroopan unionin on osallistuttava joen varrella sijaitsevien valtioiden ohella Tonavan suistoalueen suojeluun, mikä tarkoittaa myös Bâstroen kanavahankkeen keskeyttämistä. Emme voi sallia sitä, että EU:n naapurivaltion vääristyneet taloudelliset edut aiheuttavat ekologisen katastrofin Tonavan suistoalueella.
<SPEAKER ID="400" NAME="Danuta Maria Hübner" AFFILIATION="PPE">
(EN) Arvoisa puhemies, monet tällä hetkellä kohtaamistamme haasteista eivät kunnioita sen enempää poliittisia kuin hallinnollisia rajoja. Yhteisten ongelmien ja haasteiden määrä on kasvanut yhteisössä, samoin kuin tarve vastata niihin yhteisillä toimilla.
<P>
Tästä syystä Euroopan komissio laati Euroopan parlamentin innoittamana ja vastauksena neuvoston päätökseen Itämerta koskevan strategian ja on nyt käynnistänyt Tonavaa koskevan strategian valmisteluprosessin. Näiden strategioiden myötä asianomaiset alueet ja valtiot voivat ratkaista yhdessä olemassa olevia ongelmia ja hyödyntää yhdessä olemassa olevia mahdollisuuksia. Strategioiden ansiosta on mahdollista tehdä enemmän ja syventävämpää yhteistyötä ja edistää koheesiota unionissa, toisin sanoen, lisätä kasvua ja työpaikkojen määrää, edistää kilpailukykyä ja parantaa kansalaisten elämänlaatua.
<P>
Me Euroopan parlamentin aluekehitysvaliokunnan jäsenet odotamme, että Tonavaa koskeva strategia on toiminnallinen ja että se perustuu sidosryhmien väliseen parempaan yhteistyöhön sekä politiikkojen ja saatavilla olevien varojen välisen yhteisvaikutuksen parempaan hyödyntämiseen paikan päällä. Arvoisa komission jäsen, vakuutan teille Euroopan parlamentin tämän strategian osalta johtavan valiokunnan eli aluekehitysvaliokunnan, puheenjohtajana, että kannatamme hyvän yhteistyön tekemistä komission kanssa kaikissa Tonavaa koskevan strategian vaiheissa ja että suhtaudumme yhteistyöhön avoimin mielin.
<SPEAKER ID="401" NAME="Jan Olbrycht" AFFILIATION="PPE">
(PL) Arvoisa puhemies, keskustelua kuunneltuani minusta tuntuu siltä, että useimmat meistä keskustelevat tavoitteista, suuntauksista ja painopisteistä, vaikka täytäntöönpanokeinoihin liittyviä peruskysymyksiä ei ole selvitetty. Noudatammeko monialaista politiikkaa, jossa käytetään eri politiikkojen välineitä ja yhdelle politiikalle annetaan johtoasema, vai noudatammeko sen sijaan kumppanuuteen ja yhteistyöhön perustuvaa järjestelmää, jossa ei ole erillisiä erityisvälineitä eikä erillistä toimielinjärjestelmää? Nämä ovat tärkeitä kysymyksiä, koska emme halua strategiaan liittyvien odotuksien jäävän täyttymättä. Meidän on tiedettävä tarkasti, noudatammeko uutta makroalueellista menetelmää vai laajennettuun alueelliseen yhteistyöhön perustuvaa menetelmää. Näihin kysymyksiin on vastattava mahdollisimman pian.
<SPEAKER ID="402" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, parinkymmenen vuoden kuluttua juomavesi ja ruoka ovat yhtä tärkeitä strategisia hyödykkeitä kuin raakaöljy ja maakaasu ovat tällä hetkellä. Vesivarojen hallinta ja suojelu on tästä syystä erityisen tärkeää koko Euroopan unionin ja varsinkin Tonavan alueen kannalta. Joudumme tällä hetkellä torjumaan tulvia ja liiallisia vesimääriä, samalla kun vedet vain virtaavat alueemme poikki. Unkarissa, Tonavan ja Tisza-joen välisellä alueella sijaitseva hiekkatasanko on pahasti aavikoitumassa.
<P>
Tämän vuoksi tarvitsemme kiireellisesti Tonavaa koskevaa strategiaa, joka asetetaan painopisteeksi Unkarin puheenjohtajakaudella vuonna 2011. Pidän tämänpäiväistä keskustelua myönteisenä, koska noudatamme monitahoista lähestymistapaa, jonka ansiosta voimme vahvistaa samanaikaisesti sellaisia aloja kuin aluepolitiikkaa, ympäristönsuojelua, vesiliikennettä, taloudellista kehitystä, työpaikkojen luomista ja matkailua. Tämänpäiväinen keskustelu on osoittanut myös, että Tonava voi edistää rauhaa eripuraisten ja jännittyneiden valtioiden välillä, kuten suuri runoilijamme Attila József kerran lausui.
<SPEAKER ID="403" NAME="Elena Băsescu" AFFILIATION="PPE">
(RO) Siitä hetkestä alkaen, jolloin asetuin Euroopan parlamentin jäsenehdokkaaksi, tunsin, että Tonava tarjoaa EU:lle suuria mahdollisuuksia, joita ei ollut hyödynnetty täysimääräisesti. Rein-Main-Tonava-vesiliikennereitti, joka yhdistää Pohjanmeren Rotterdamin sataman kautta Mustaanmereen Constanţan sataman kautta, voi muodostaa Euroopan selkärangan.
<P>
Vaikuttaa siltä, että uusi Tonavan strategia hyväksytään todennäköisimmin Unkarin puheenjohtajakaudella. Tällöin keskitytään sellaisiin aloihin kuin liikenne, taloudellinen kehitys ja ympäristönsuojelu. Erilaiset standardit, joita liikenteenharjoittajien on noudatettava, muodostavat yhden suurimmista esteistä Rein-Main-Tonava-vesiliikennereitin liikenteen kehittämiselle. Poliittista tahtoa ei valitettavasti toistaiseksi ole ollut näiden säännöksien yhdenmukaistamiseksi.
<P>
Ulmin kokous, johon osallistun 1. ja 2. helmikuuta 2010, on ensimmäinen kuulemisprosessiin liittyvä toimi. Romania on tarjoutunut järjestämään aiheeseen liittyen useita kokouksia, kuten kesäkuussa 2010 järjestettävän ministerikokouksen.
<SPEAKER ID="404" NAME="Ivaylo Kalfin" AFFILIATION="S&amp;D">
(BG) Arvoisa puhemies, arvoisa komission jäsen, vuosien mittaan on esitetty lukuisia aloitteita, jotka liittyvät yhteistyön kehittämiseen Euroopan pisimmän joen varrella liikenteen, ympäristön, kulttuurin, opetuksen ja kaupan alalla vain muutamia mainitakseni. Kaikkiin näihin hankkeisiin liittyy kuitenkin tällä hetkellä ongelma. Niissä ei tarjota minkäänlaisia ratkaisuja. Tulos on täysin odotuksien vastainen. Ei ole asianmukaista tehokasta yhteistyötä, ei koordinointia, ei yhteisiä tavoitteita eikä toimien yhteisvaikutusta. Pyrimme Euroopan komission luoman yhteisvaikutuksen avulla siihen, ettei strategiasta tule jälleen yksi Tonavan varrella sijaitsevissa valtioissa toteutettavan yhteistyön väline, vaan että siitä tulee varteenotettava väline, jolla edistetään yhteisvaikutusta, helpotetaan yhteistyötä ja yhdistetään alueella olemassa olevista eri aloitteista saatavat mahdollisuudet. Tämä on - yhdessä mahdollisimman monen sidosryhmän, kuten Euroopan parlamentin ja kansalaisten, osallisuuden kanssa - ainoa tapa luoda yhteisvaikutusta, joka hyödyttää Tonavan varrella sijaitsevien 14 valtion kaikkia asukkaita. Tällainen on myös opiskelijoiden muutama viikko sitten Rusen yliopistossa järjestämän laajamittaisen kokouksen viesti, jonka halusin välittää teille. Kiitos.
<SPEAKER ID="405" NAME="Czesław Adam Siekierski" AFFILIATION="PPE">
(PL) Arvoisa puhemies, Euroopan unionin voima perustuu valtioiden ja alueiden väliseen yhteistyöhön, jolla ratkaistaan yhteiset ongelmat, ja kehitysohjelmien täytäntöönpanoon. Tällaisesta toiminnasta on hyviä esimerkkejä, kuten esimerkiksi Välimeren kumppanuus, Itämerta koskeva strategia ja ohjelma, josta keskustelemme tänään, eli Tonavaa koskeva strategia. Tämä ajatus on hyvä esimerkki alueellisesta koheesiopolitiikasta, joka perustuu luonnonympäristön, talouden ja yhteiskunnan kestävyyteen. Aloitteella edistetään varmasti lisäyhteistyötä vanhojen ja uusien sekä mahdollisten tulevien jäsenvaltioiden välillä. Tällaisia aloitteita ja yhteistyömuotoja on runsaasti. Tästä syystä olisi pyrittävä yhteensovittamaan unionin politiikkaa ja keskityttävä strategian lujittamiseen yhteisenä hankkeena. Miten unioni aikoo vahvistaa ja yhdentää olemassa olevia aluetta koskevia yhteistyöohjelmia? Miten pitkälle strategian työstäminen ja sen täytäntöönpano ovat edistyneet?
<SPEAKER ID="406" NAME="Katarína Neveďalová" AFFILIATION="S&amp;D">
(SK) Tonava oli ennen vapauden symboli meille slovakeille. Nyt pidämme sitä yhteistyön symbolina. Se yhdistää sekä Euroopan unionin jäsenvaltiot että muut kuin unionin jäsenvaltiot, ja Tonavan aluetta koskevalla alueellisella yhteistyöllä luodaan hyvä perusta ja edellytykset yhteistyölle, jotta nämä valtiot, jotka eivät ole EU:n jäsenvaltioita, voivat yhdentyä unioniin.
<P>
On hyvin tärkeää laatia aluetta koskeva strategia jo siitä syystä, että on tarpeen luoda liikennekäytävä ja yhteys Pohjanmeren ja Mustanmeren välille, mutta myös siitä syystä, että alueella sijaitsevat Euroopan suurimmat makean veden varannot. Ilmaston lämpenemisen ja ilmastonmuutoksien vuoksi tämän seikan merkitys kasvaa entisestään.
<P>
Tonavan aluetta on suojeltava tulvilta ja on taattava sen kestävä kehitys tulevien sukupolvien kannalta. Tonavan on pysyttävä symbolina myös tuleville sukupolville. Se yhdistää monia pääkaupunkeja, kuten maailman lähekkäimmin sijaitsevat pääkaupungit Bratislavan ja Wienin, sekä Bratislavan ja Budapestin, ja tämä on todella tärkeää ja symbolista meille Keski-Euroopan asukkaille. Kiitän Silvia-Adriana Ţicăuta siitä, että hänen innostuksensa ansiosta oli mahdollista keskustella asiasta Euroopan parlamentissa.
<SPEAKER ID="407" NAME="Csaba Sógor" AFFILIATION="PPE">
(HU) Tonava muovaa elämää ja historiaa Keski- ja Kaakkois-Euroopassa. Andrews ja Prichard saivat vuonna 1823 yksinoikeuden liikennöidä Itävallan alueella sijaitsevilla päävesiväylillä. He perustivat julkisen osakeyhtiön, jonka pääkonttori sijaitsi Wienissä. Vuonna 1856 tehdyn Pariisin sopimuksen seurauksena Tonavan alajuoksun liikennöintikelpoisuutta kohennettiin, mikä edisti alueen taloudellista kehitystä. Nykyään EU:n luoma kestävä rauha ja vauraus ovat tae mahdollisten haasteiden torjumisesta. Historiallista taustaa vasten voisi kysyä, miksi ensimmäinen askel oli jotakuinkin haparoiva. Tarkoitan tällä laajennettua työryhmää. Ehkä se johtui siitä, että Unkarin, Romanian, Saksan ja Itävallan etuja ei onnistuttu sovittamaan yhteen. Historia on syytä pitää mielessä. Alue kukoisti, kun onnistuimme sovittamaan yhteen usein ristiriitaiset edut aiheuttamatta haittaa arvoillemme.
<SPEAKER ID="408" NAME="Kinga Göncz" AFFILIATION="S&amp;D">
(HU) Minäkin pidän myönteisenä täällä tekemäämme sitoumusta; se saattaa olla ensimmäinen askel kohti niiden asioiden toteutumista, joista olemme tänään täällä keskustelleet. Tonava on erityisen tärkeä Unkarille. Tämä käy ilmi painopisteistä, jotka Unkari on asettanut puheenjohtajakaudelleen vuonna 2011. Unkari on ainoa valtio, joka sijaitsee kokonaisuudessaan Tonavan vesistöalueella. Tähän liittyy sekä uhkia että etuja. Jotkin seikat on jo mainittu. Haluan ottaa esille hieman erilaisen asian, joka on satunnaisesti mainittu tämän päivän keskusteluissa. Jos strategia osoittautuu menestykseksi, sen avulla voidaan todella kehittää Tonavaan liittyvää identiteettiä, nujertaa historialliset konfliktit ja traumat, edistää Tonavan varrella asuvien kansojen yhteiseloa ja lisätä huomattavasti kansalaisten yhteistyötä. Toivomme vilpittömästi, että edistymme tähän suuntaan.
<SPEAKER ID="409" NAME="Olli Rehn" LANGUAGE="EN">
Arvoisa puhemies, kiitän kaikkia parlamentin jäseniä, jotka osallistuivat tähän myöhäisenä ajankohtana käytyyn keskusteluun.
<P>
Onnittelen teitä kiinnostuksestanne ja omistautumisestanne asiaa kohtaan. Totean myös, että keskustelussa ilmennyt Tonavan aluetta koskevan tiedon ja kokemuksen määrä teki minuun vaikutuksen. Se on mielestäni unionin kannalta hyvin arvokas etu valmisteltaessa Tonavaa koskevaa strategiaa. Olen varma siitä, että komissio ja parlamentti tekevät tiivistä yhteistyötä valmisteluvaiheen aikana. Tämä on vastaukseni ystävälleni ja entiselle kollegalleni Danuta Hübnerille sekä monille teistä, jotka otitte komission ja parlamentin välisen yhteistyön esille.
<P>
Yhteisenä haasteenamme on nimittäin parantaa ympäristön kannalta kestäviä viestintäjärjestelmiä, teitä ja siltoja sekä suojella ympäristöä ja vesivarantoja Tonavan alueella. Haasteena on pelastaa Tonava kaunoinen sekä kohentaa sen ja sen laajemman alueen tilaa.
<P>
Kiitän teitä siis lopuksi Tonavaa koskevalle strategialle antamastanne tuesta. Meidän on tehtävä yhteistyötä. Komissio on valmis ja halukas kuuntelemaan tarkasti lisäehdotuksianne ja tekemään yhteistyötä tulevien kuukausien aikana tämän hyvin tärkeän strategian edistämiseksi.
<P>
(Suosionosoituksia)
<SPEAKER ID="410" NAME="Puhemies">
- (EL) Olen vastaanottanut keskustelun päätteeksi viisi työjärjestyksen 115 artiklan 5 kohdan mukaisesti käsiteltäväksi jätettyä päätöslauselmaesitystä. Keskustelu on päättynyt. Äänestys toimitetaan torstaina 21. tammikuuta 2010.
<P>
Kirjalliset lausumat (työjärjestyksen 149 artikla)
<SPEAKER ID="411" NAME="Ioan Mircea Paşcu  " LANGUAGE="EN">
Mustanmeren alue, jota varten EU on luonut ainoastaan yhteisvaikutusta - joka korostaa alueen yhteensovittavaa geostrategista merkitystä mutta myös EU:n epäröivää suhtautumista alueen geopoliittisten ongelmien ratkaisemiseen - on erottamaton osa Tonava-jokea. On muistettava, että vuonna 1856, jolloin alue oli edellisen kerran maailman huomion kohteena, seurauksena oli muun muassa Tonava-joen sääntely Euroopan tasolla. Tuolloin perustettiin Tonavan suojelukomissio, elin, joka on edelleen olemassa, ja joen merellinen osuus rakennettiin. Tonava-joen asema korostuu yhtä lailla nykyäänkin, kunhan EU:sta tulee fyysisesti Mustanmeren toimija. Erona on vain se, että toisin kuin Mustameri, Tonava-joki on lähes kokonaisuudessaan EU:n hallinnassa. Nyt kun pahin jokeen kohdistuva painolasti - Serbian tilanne - on poistumassa, on hyödynnettävä tilaisuutta ja otettava joki täysimääräisesti ja vakavasti huomioon. Siitä tulee siten aidosti eurooppalainen vesistö, josta me kaikki hyödymme.
<SPEAKER ID="412" NAME="Richard Seeber  " LANGUAGE="DE">
Tonava on ollut kautta historian keskeisessä asemassa Euroopassa. Kansallisvaltiot, joilla oli alueeseen liittyviä etuja, toteuttivat aktiivisia vaihtoja kauan ennen Euroopan unionin perustamista. Tästä syystä oli mielestäni tärkeää hyödyntää Tonavaa koskevaa strategiaa näiden valtioiden lähentämiseksi entisestään aluepolitiikan kehyksessä. Tässä yhteydessä on paljon yhtymäkohtia. Niitä on tietysti talouden alalla mutta myös kulttuurin, ympäristöpolitiikan, energiaturvan ja naapuruuspolitiikan alalla. Makroalueet ovat ihanteellisia välineitä rajat ylittäviin haasteisiin vastaamiseksi. Perusteelliset ja pitkän aikavälin suunnittelu- ja valmistelutoimet ovat olennaisen tärkeitä, mikäli Tonavan makroalueen halutaan saavuttaa kestävää menestystä. Makroalueen eurooppalainen lisäarvo käy erityisen selvästi ilmi biologisen monimuotoisuuden säilyttämisen ja kestävän energiantuotannon aloilla.
<P>
Jotta yhteistyöstä tulisi menestys, hyvänä esimerkkinä on Itämeren aluetta koskeva strategia, jota voidaan jo pitää onnistuneena yhteisön hankkeena. Itävaltalaisena aluepolitiikkaa kannattavana poliitikkona ja monien EU:n lainsäädännön vesialaa koskevien lainkappaleiden esittelijänä tuen tätä aloitetta ja toivon, että Tonavaa koskeva strategia avaa uusia alueelliseen koheesioon liittyviä ulottuvuuksia Tonavan varrella sijaitseville valtioille.
<SPEAKER ID="413" NAME="Georgios Stavrakakis  " AFFILIATION="S&amp;D">
kirjallinen. - (EL) Tonavan aluetta koskevan strategian hyväksyminen on jäsenvaltioiden, paikallisviranomaisten, kansalaisjärjestöjen, kansalaisyhteiskunnan organisaatioiden ja muiden alueella kansallisesti tai alueellisesti toimivien sidosryhmien välillä kehitetyn yhteistyön huipentuma. Yhteistyön keskeisenä tekijänä on, että se on harkittua ja että se ylittää kansalliset, alueelliset, paikalliset ja jopa hallinnolliset esteet, koska siinä vastataan alueen asukkaiden arkielämän todellisiin tarpeisiin. Vastaus on muotoutunut eri hallinnon tasojen aloitteiden ja osallistumisen myötä eikä siten, että se on saneltu ylhäältä päin. Tämä osoittaa, että monitasoisen hallinnon avulla voidaan ratkaista ongelmat paikallisesti. Huolimatta siitä, että Tonavan alue vaikuttaa EU:n jäsenvaltioihin mutta myös ehdokasvaltioihin ja Euroopan naapuruuspolitiikkaan välittömästi sidoksissa oleviin valtioihin, tosiasia on, että vaikka kaikki sidosryhmät eivät olekaan EU:n jäseniä, niihin kohdistuu yhteisiä haasteita, jotka ylittävät EU:n rajat ja joihin vastaamiseksi on toteutettava yhteisiä toimia, mikäli haasteita aiotaan torjua tehokkaasti. Hyväksymällä strategian osoitamme, että EU aikoo jatkossakin hyödyntää kaikkea, mitä alalla on tähän mennessä saavutettu yhteisön varojen avulla.
<SPEAKER ID="414" NAME="Iuliu Winkler  " LANGUAGE="HU">
Hyvät parlamentin jäsenet, pidän ehdotettua monenvälistä päätöslauselmaluonnosta Tonavan aluetta koskevasta EU:n strategiasta myönteisenä, koska se on täysin samansuuntainen kuin Lissabonin sopimuksen voimaantulon myötä käynnistetyt uudet yhteisön prosessit. Euroopan parlamentti osoittaa voivansa tehdä aloitteita Tonavaa koskevan strategian kaltaisista tärkeistä asiakokonaisuuksista laajennetun roolinsa ansiosta. Katson kuitenkin, että kun keskustelemme strategiasta, meidän olisi ajateltava muutakin kuin pelkästään talouteen, ympäristöön, liikenteeseen ja matkailuun liittyvien tekijöiden yhteisvaikutusta, minkä vuoksi korostan strategian poliittista merkitystä: sitä, että kaikki Tonavan varrella sijaitsevat valtiot osallistuvat suunnittelu- ja yhteistyöprosessiin, myös muut kuin EU:n jäsenvaltiot, kuten Serbia ja Ukraina. Näiden valtioiden rooli Tonavaa koskevassa strategiassa on tärkeä keino kasvaa lähemmäksi yhteisöä ja siten helpottaa niiden tulevaa liittymistä EU:hun. Romaniasta kotoisin olevana unkarilaisena Euroopan parlamentin jäsenenä olen vakuuttunut siitä, että tällä aloitteella ja naapuruuspolitiikan myötä tarjoutuvilla tilaisuuksilla kohennetaan Serbiassa ja Ukrainassa asuvien unkarilaisyhteisöjen oloja. Lisään vielä, että Euroopan parlamentissa työskentelevät unkarilaiset parlamentin jäsenet ovat yhdessä sitoutuneet Karpaattien alueella mutta EU:n rajojen ulkopuolella asuvien unkarilaisyhteisöjen tulevaisuuteen yhteisössä. Yksi Euroopan värikkäimmistä monikulttuurisista alueista sijaitsee Tonavan varrella; näin ollen historiallisten ja yhteisöllisten perinteiden ylläpitäminen ja levittäminen, kulttuurinen vuoropuhelu ja historiallisten rakennusten ja muistomerkkien suojeleminen voivat kaikki olla Tonavan aluetta koskevaan strategiaan liittyviä osatekijöitä, jotka lujittavat aluetta ja tekevät siitä ainutlaatuisen.
