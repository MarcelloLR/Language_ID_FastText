<CHAPTER ID="004">
Päätös kiireellistä käsittelyä koskevasta pyynnöstä
<SPEAKER ID="009" NAME="Puhemies">
(DE) Esityslistalla on seuraavana äänestys kiireellistä käsittelyä koskevan menettelyn soveltamisesta neuvoston asetukseen tonnikalan monivuotisesta elvytyssuunnitelmasta Itä-Atlantilla ja Välimerellä.
<SPEAKER ID="010" NAME="Philippe Morillon" LANGUAGE="FR">
Arvoisa puhemies, hyvät parlamentin jäsenet, tänä aamuna tehty esitys kiireellistä käsittelyä koskevan menettelyn soveltamisesta työjärjestyksen 134 artiklan mukaisesti tehtiin neuvoston viime viikolla esittämän pyynnön vuoksi. Kuten sanoitte, se koskee neuvoston ehdotusta asetukseksi tonnikalan monivuotisesta elvytyssuunnitelmasta Itä-Atlantilla ja Välimerellä.
<P>
Tämän ehdotuksen tarkoituksena on toteuttaa uusi elvytyssuunnitelma, jota kansainvälinen Atlantin tonnikalojen suojelukomissio (ICCAT) suositteli näille alueille kokouksessaan viime marraskuussa.
<P>
Tämän asetuksen on tultava voimaan ennen tärkeimmän kalastuskauden alkamista 15. huhtikuuta, kuten neuvosto esitti kiireellistä käsittelyä koskevassa pyynnössään. Tämä merkitsee, että parlamentin pakollinen kuuleminen on toteutettava tässä täysistunnossa, jotta neuvosto saa aikaan poliittisen sopimuksen lähiviikkojen aikana.
<P>
Kun otetaan huomioon tämä seikka sekä se, että Euroopan unionin on kunnioitettava kansainvälisiä sitoumuksiaan sekä omalta osaltaan edistettävä tärkeitä toimia, joilla vastataan tonnikalakantoja koskevaan vakavaan kriisiin, parlamentin kalatalousvaliokunta on hyväksynyt yksimielisesti tämän pyynnön kiireellisen käsittelyn soveltamisesta. Kehotan teitä siksi vahvistamaan tämän myönteisen kannan tänä aamuna järjestettävässä äänestyksessä.
<SPEAKER ID="012" NAME="José Ribeiro e Castro" AFFILIATION="PPE-DE">
(PT) Arvoisa puhemies, haluaisin esittää lyhyen työjärjestyspuheenvuoron tämän viikon esityslistasta. Keskiviikko 11. maaliskuuta on Euroopan terrorismin uhrien muistopäivä. Tätä päivämäärää esitettiin ensimmäisen kerran parlamentissa äänestyksessä, joka pidettiin 11. maaliskuuta 2004. Käsittelimme silloin vapauteen, turvallisuuteen ja oikeuteen perustuvaa aluetta koskevaa arviota. Kyseessä oli päivä, jolloin Madridissa tehtiin järkyttävät iskut. Päivämääräksi ehdotettiin aluksi 11. syyskuuta, mutta samana päivänä tapahtuneen tragedian vuoksi parlamentti äänesti, että muistopäivä pidetään 11. maaliskuuta.
<P>
Eurooppa-neuvosto hyväksyi muutamia päiviä myöhemmin, muistaakseni 25. maaliskuuta, tämän päivän Euroopan terrorismin uhrien muistopäiväksi. Huomenna, 11. maaliskuuta, on täysistuntopäivä, ja huomaan, että esityslistaan ei sisälly minkäänlaista muistotilaisuutta asiasta. Haluaisin tietää, suunnitellaanko jotain tämänkaltaista tilaisuutta tämän viikon istuntojaksolle.
<SPEAKER ID="013" NAME="Puhemies">
(DE) Arvoisa José Ribeiro e Castro, sikäli kuin tiedän, puhemies antaa huomenna lausunnon istunnon avaamisen yhteydessä mainitsemastanne päivästä sekä sitä koskevista erityisistä näkökohdista. Se otetaan näin huomioon.
