<CHAPTER ID="012">
Elinsiirtoa varten tarkoitettujen ihmiselinten laatu- ja turvallisuusvaatimukset - Elinluovutuksia ja elinsiirtoja koskeva toimintasuunnitelma (2009-2015) (keskustelu) 
<SPEAKER ID="341" NAME="Puhemies">
(DE) Esityslistalla on seuraavana yhteiskeskustelu
<P>
Miroslav Mikolášikin ympäristön, kansanterveyden ja elintarvikkeiden turvallisuuden valiokunnan puolesta laatimasta mietinnöstä ehdotuksesta Euroopan parlamentin ja neuvoston direktiiviksi elinsiirtoa varten tarkoitettujen ihmiselinten laatu- ja turvallisuusvaatimuksista (KOM (2008)0818 - C6-0480/2008 - ja
<P>
Andres Perello Rodriguezin ympäristön, kansanterveyden ja elintarvikkeiden turvallisuuden valiokunnan puolesta laatimasta mietinnöstä komission tiedonannosta "Elinluovutuksia ja elinsiirtoja koskeva toimintasuunnitelma (2009-2015): jäsenvaltioiden yhteistyön tiivistäminen".
<SPEAKER ID="342" NAME="Miroslav Mikolášik">
esittelijä. - (SK) Olen iloinen tästä ainutlaatuisesta tilaisuudesta kertoa teille tänään siitä edistyksestä, jota olemme saavuttaneet parlamentin käymissä neuvotteluissa ja myöhemmin myös elinluovutuksia ja elinsiirtoja koskevasta erittäin tärkeästä aiheesta käydyissä kolmikantaneuvotteluissa.
<P>
Henkilökohtaisesti pidän tätä lakiehdotusta suunnattoman tärkeänä, koska olen paitsi sen pääasiallinen esittelijä myös lääkäri. Olen vakaasti sitä mieltä, että uudella direktiivillä ratkaistaan perinpohjaisesti elinluovutus- ja elinsiirtoprosessiin liittyvä suurin nykyinen haaste eli siirtoelinten liian vähäinen määrä niitä tarvitseviin potilaisiin nähden.
<P>
Euroopan unionin kansalaisten terveyden parhaan mahdollisen suojan takaamiseksi pyrimme varmistamaan, että elinsiirtoa varten luovutetut ihmiselimet ovat turvallisia ja hyvälaatuisia.
<P>
Ympäristön, kansanterveyden ja elintarvikkeiden turvallisuuden valiokunta äänesti mietintöluonnoksesta 16. maaliskuuta, jolloin se hyväksyttiin selvällä ääntenenemmistöllä esittelijän antamien suositusten yhteydessä. Myöhemmin kävimme puheenjohtajavaltio Espanjan johdolla kolmet intensiiviset toimielinten väliset kolmikantaneuvottelut, joihin osallistuivat parlamentti, komissio ja neuvosto.
<P>
Haluan korostaa erityisesti seuraavia neuvottelujen kannalta keskeisiä seikkoja.
<P>
Ensinnäkin elinluovutukseen sovellettavia periaatteita.
<P>
Vapaaehtoiset luovutukset, joista ei makseta palkkiota, ovat keskeinen periaate, jota ei saa asettaa kyseenalaiseksi millään tavoin eikä missään tilanteessa. Luovutusten pyyteettömyydestä on pidettävä kiinni, jotta voidaan estää kaikenlainen kaupallistaminen tai luovuttajien voitontavoittelu. Eläville luovuttajille on samalla taattava paras mahdollinen suojelu. Tässä yhteydessä haluan mainita elävien luovuttajien elinluovutuksia koskevan aiheen herättämän vilkkaan keskustelun. Toisaalta eläviltä luovuttajilta saatavat luovutukset ovat edelleen kuoleman jälkeisiä elinluovutuksia täydentävä menetelmä, mutta toisaalta ne ovat myös huomattavia mahdollisuuksia tarjoava vaihtoehto.
<P>
Tarkoituksena ei tietenkään ole estää alalla tapahtuvaa kehitystä, mutta on huolehdittava siitä, että elävien luovuttajien, jotka eivät ole geneettisesti sukua vastaanottajalle tai kuulu hänen perheeseensä, tekemät elinluovutukset ovat aina vapaaehtoisia eikä niistä makseta palkkiota. Palkkiottomuuden periaatetta ei sovelleta niin kutsuttuihin korvauksiin, mikä tarkoittaa, että elävä luovuttaja voi saada elinluovutukseen liittyviä kustannuksia vastaavan korvauksen. Jäsenvaltioiden on kuitenkin määriteltävä korvausten myöntämiselle tarkat edellytykset, jotta voidaan välttää mahdollisten luovuttajien taloudelliset kannustimet tai heille koituva taloudellinen hyöty.
<P>
Muita merkittäviä periaatteisiin liittyviä seikkoja ovat muun muassa jakamisperusteet, sen varmistaminen, että henkilöltä ei irroteta elimiä ennen kuin hänet on virallisesti todettu kuolleeksi ja luovuttajan tietoon perustuva suostumus. Kannatimme näitä periaatteita säädöksen johdanto-osassa, niin kutsutuissa johdanto-osan kappaleissa.
<P>
Toinen periaate käsittää jäljitettävyyden, henkilötietojen suojan ja luottamuksellisuuden. Jäsenvaltioiden on varmistuttava siitä, että kaikki niiden alueella irrotetut, jaetut ja siirretyt elimet voidaan jäljittää luovuttajasta vastaanottajaan ja toisinpäin. Tällä käsitteellä on korvattu nimettömyyttä koskeva alkuperäinen ehdotus, joka vaarantaa menettelyn turvallisuuden. Henkilötietojen luottamuksellisuus on säilytettävä.
<P>
Kolmas periaate on elinten laatua ja turvallisuutta koskeva kehys. Ilmoitimme selkeän yksimielisesti, että jäsenvaltioiden on perustettava kansallinen kehys, jossa esitetään prosessin kaikki organisatoriset vaiheet elimen luovutuksesta sen siirtoon saakka. Jäsenvaltiot tiedottavat komissiolle asetuksen täytäntöönpanotoimista ja niiden yhteydessä saavutetuista tuloksista kolmen vuoden kuluessa asetuksen voimaantulosta. Toivomme huomattavaa edistymistä etenkin niissä maissa, joissa järjestelmä ei ole riittävän pitkälle kehittynyt ja jotka voivat lisätä merkittävästi elinsiirtojen määrää toteuttamalla asianmukaiset järjestelmään liittyvät toimenpiteet.
<P>
Haluan erityisesti korostaa elinsiirtojen koordinaattoreiden tai koordinointiryhmien roolia: niiden merkitys on kiistämätön. Se on osoittanut arvonsa monissa maissa, joissa toiminta sujuu kitkattomasti.
<P>
Haluan lopuksi mainita sellaiset kriteerit kuin keräämisen organisointi ja toteuttaminen, toimivaltaisten viranomaisten tehtävien määrittely, kolmansien maiden osallistuminen, siirtoelinten vaihtaminen kolmansien maiden kanssa ja menettelyn turvallisuus. Hyväksyimme Lissabonin sopimukseen perustuvien säännösten nojalla niin kutsutut delegoidut säädökset (päätän puheenvuoroni hetken kuluttua).
<P>
Haluan vielä korostaa, miten valtava merkitys on kansalaisten tietoisuuden lisäämisellä, ja siksi kehotan komissiota kannustamaan elinluovutusten edistämistä jäsenvaltioissa erityisohjelmien avulla. Haluan kiittää kaikkia, jotka myötävaikuttivat neuvottelujen onnistumiseen ja kiittää erityisesti puheenjohtajavaltio Espanjan tehokasta ja rakentavaa lähestymistapaa.
<SPEAKER ID="343" NAME="Andrés Perelló Rodríguez" LANGUAGE="ES">
Arvoisa puhemies, arvoisa ministeri Jiménez García-Herrera, arvoisa komission jäsen, on kulunut 43 vuotta siitä, kun tohtori Christiaan Barnard lausui seuraavat sanat: "Jesus, dit kan werk" katsellessaan epäuskoisena juuri siirtämänsä sydämen sykkimistä. Lause on afrikaansia ja tarkoittaa: "Jestas, tämähän voi onnistua". Sen jälkeen käyttökelpoisia elimiä on yleisesti siirretty sellaisilta henkilöiltä, jotka eivät niitä enää tarvitse, sellaisille, jotka tarvitsevat niitä säilyäkseen hengissä.
<P>
Pitää kuitenkin myös paikkansa, ettei tämä ole vielä poistanut 56 000 eurooppalaisen jonotuslistaa eikä estänyt sitä mahdollisuutta, että 12 noista ihmisistä kuolee tämän keskustelun loppuun mennessä, koska he eivät saa tarvitsemaansa elintä. Tässä on haastetta parlamentille, jonka on tässä täysistunnossa hyväksyttävä sekä direktiivi, josta Miroslav Mikolášik antoi erinomaisen selvityksen, että toimintasuunnitelma.
<P>
On selvää, että meidän on tarjottava Euroopan kansalaisille selkeitä ja tehokkaita tukiväyliä, ettei yksikään eurooppalainen kuole elinsiirtojärjestelmän ongelmista johtuvaan siirtoelinten puutteeseen.
<P>
Eurooppalaisten pidempi elinikä, liikenneonnettomuuksien määrän väheneminen ja tieteen kehitys ovat tietenkin arvokkaita asioita, mutta ne edellyttävät myös, että käytettävissä on enemmän elimiä, sillä niitä tarvitsevien ihmisten määrä kasvaa.
<P>
Kun eurooppalaisilta tiedustellaan halukkuutta elinluovutuksiin kanssaihmisten hengen pelastamiseksi, vastaus on voimakkaan myönteinen. Syy siihen, että tällä ei useinkaan ole suoraa vaikutusta kussakin maassa suoritettujen elinsiirtojen määrään on epäilemättä se, että meidän on kehitettävä elinsiirtojärjestelmän keskeisiä näkökohtia kuten koordinointia, tiedotusta, ammattilaisten koulutusta ja elinluovutuksia koskevaa valistusta.
<P>
Joistakin maista saadut esimerkit osoittavat, että koordinoinnin ja koulutuksen ollessa parhaalla mahdollisella tasolla elinsiirtojen määrä miljoonaa ihmistä kohti kasvaa. Jos sallitte, mainitsen esimerkkinä Espanjan, jossa perustettua mallia on käytettävä vertauskohtana.
<P>
Sen lisäksi, että direktiivin säännöksissä taataan elinsiirtojen turvallisuus ja laatu sekä eläviltä luovuttajilta saatavien elinluovutusten täydentävyys, maksuttomuus ja vapaaehtoisuus, toimintasuunnitelmassa on annettu suosituksia alalla toimivien jatkokoulutusvaatimuksista sekä kansalaisille annettavista elinluovutuksia koskevista tiedoista ja valistuksesta, joita ilman on vaikea työskennellä.
<P>
Kaikki tämä muodostaa perustan jäsenvaltioiden yhteisen, niin kutsutun yhdenmukaistetun eurooppalaisen elinsiirtojärjestelmän mahdollisimman tehokkaalle hyödyntämiselle, jotta saavutamme itsellemme asetetut tavoitteet. Tavoitteemme on yksinkertaisesti varmistaa, ettei yksikään eurooppalainen kuole sen takia, ettei hän järjestelmien keskeneräisyyden takia saa eloonjäämiseen tarvitsemaansa elintä.
<P>
Euroopassa ei 21. vuosisadalla voida sallia sitä, että siirtoelimiä menee hukkaan eikä niitä pystytä hyödyntämään toisten eurooppalaisten hyväksi riittämättömän koordinoinnin tai huippuunsa kehitettyjen järjestelmien puutteen takia. Nämä tavoitteet saavutetaan hyväksymällä direktiivi ja toimintasuunnitelma, mikä on kovan työn takana.
<P>
Haluan tässä yhteydessä korostaa sekä esittelijöiden - tässä tapauksessa Miroslav Mikolášikin - että varjoesittelijöiden osoittamaa yhteistyöhalukkuutta. Haluan myös korostaa, että puheenjohtajavaltio Espanja - edustajinaan Espanjan terveysministeriö ja Espanjan kansallisen elinsiirtojärjestön johtaja tohtori Rafael Matesanz - on merkittävästi vauhdittanut direktiiviä ja toimintasuunnitelmaa, sillä olemme voineet luottaa heihin joka hetki.
<P>
Haluan korostaa, että nämä uurastajat ansaitsevat kiitoksen työstään, ja pyydän teitä tekemään heille vastapalveluksen hyväksymällä yksimielisesti tämän mietinnön. Euroopan parlamentin jäsenenä olen kiitollinen tehdystä työstä ja eurooppalaisena olen kiitollinen näiden toimien toteuttamisesta niiden EU:n kansalaisten hengen pelastamiseksi, jotka saattavat koska tahansa olla sen tarpeessa.
<SPEAKER ID="344" NAME="Trinidad Jiménez García-Herrera" LANGUAGE="ES">
Arvoisa puhemies, arvoisa komission jäsen, hyvät parlamentin jäsenet, olen iloinen parlamentin täysistunnossa käyttämästäni puheenvuorosta, jolla osallistun elinluovutuksia ja elinsiirtoja koskevaan keskusteluun.
<P>
Tämä on ehdottomasti tärkeä keskustelu ensinnäkin siksi, että sillä on suora vaikutus ihmisten elämään ja tuhansien eurooppalaisten terveyteen. Tässä yhteydessä haluan muistuttaa teille, että elinluovutusten ja elinsiirtojen viime vuosina jatkuvasti kasvaneesta määrästä huolimatta arviolta 56 000 potilasta Euroopan unionissa jonottaa nykyisin sopivaa siirtoelintä, ja monet heistä kuolevat ennen sen saamista.
<P>
Toiseksi tämä on tärkeä keskustelu, koska se antaa meille mahdollisuuden toteuttaa avokätisemmin yhteisvastuuta yhteiskunnassamme. Kerron teille esimerkin: nykyään Euroopan unionissa on 18 luovuttajaa jokaista miljoonaa asukasta kohti. Jos pystyisimme nostamaan tätä lukua suurimpien lukujen tasolle - Espanjassa 34 ja Portugalissa yli 30 - Euroopassa voitaisiin pelastaa 20 000 henkeä enemmän.
<P>
Samoin eläviltä luovuttajilta saatavien elinluovutusten lisääminen koko Euroopan unionissa Skandinavian maiden, Yhdistyneen kuningaskunnan ja Alankomaiden tasolle vapauttaisi vuosittain 2 000 ihmistä enemmän dialyysihoidosta. Hyvät kuulijat, emme saa milloinkaan unohtaa, että ilman luovuttajia ei ole elinsiirtoja.
<P>
Tänä iltapäivänä käymämme keskustelu antaa meille mahdollisuuden tukea ratkaisevasti EU:n yhteisen strategian käynnistämistä maailman parhaan elinluovutus- ja elinsiirtojärjestelmän kehittämiseksi. Lisäksi äskettäin voimaan tulleen Lissabonin sopimuksen 168 artikla antaa meille mahdollisuuden perustaa elinluovutus- ja elinsiirtoprosessin laatua ja turvallisuutta koskevat yhteiset puitteet.
<P>
Komissio on nyt tehnyt tästä asiasta kaksi merkittävää aloitetta, jotka esiteltiin vuonna 2008 ja joiden parissa neuvosto on yhdessä parlamentin kanssa työskennellyt ahkerasti ja innokkaasti viime kuukausina.
<P>
Ensimmäinen aloite on ehdotus direktiiviksi elinsiirtoa varten tarkoitettujen ihmiselinten laatu- ja turvallisuusvaatimuksista. Kuten totesin, direktiivissä vahvistetaan yhteiset lainsäädäntöpuitteet, joiden avulla on voitava vähentää määrättyjä riskejä siirtoelimien käyttöön perustuvan hoitoprosessin kaikissa vaiheissa elimen luovutuksesta sen siirtoon saakka. Tämä edellyttää elinten laadun turvallisuuden varmistamisesta mutta myös luovuttajien ja vastaanottajien suojelusta vastaavien toimivaltaisten viranomaisten nimittämistä.
<P>
Toinen aloite on toimintasuunnitelma, jonka avulla tiivistetään jäsenvaltioiden välistä yhteistyötä, jolla on kolmenlaisia tavoitteita: ensinnäkin siirtoelinten saatavuuden parantaminen, toiseksi elinsiirtojärjestelmän tehokkuuden ja saavutettavuuden parantaminen ja kolmanneksi laadun ja turvallisuuden parantaminen.
<P>
Hyvät kuulijat, nämä kaksi aloitetta muodostavat yhteiset puitteet, eurooppalaiset puitteet, joissa yhdistyvät paitsi parhaat yhteiset perustekijät myös parhaat organisatoriset ja hyvinvointia koskevat käytännöt, joita eri jäsenvaltioissa on kehitetty tällä alalla. Toisin sanoen kyseiset puitteet perustuvat laatuun, turvallisuuteen ja innovaatioihin.
<P>
Toteutamme tämän perustamalla eurooppalaisen elinluovutus- ja elinsiirtomallin, jonka ytimenä ovat meille kaikille yhteiset arvot ja periaatteet: yhteisvastuu, oikeudenmukaisuus ja yhteenkuuluvuus, jotka symbolisoivat EU:n perusolemusta. Tämä auttaa saavuttamaan omavaraisuuden elinluovutuksissa ja siten torjumaan elinsiirtomatkailua.
<P>
Olette varmasti kanssani samaa mieltä siitä, että tämän direktiivin voimaantulo ja parlamentin tuki toimintasuunnitelmalle tehostavat jo sinänsä siirtoelinten välitystä jäsenvaltioiden välillä ja lisäävät elinluovutuksia.
<P>
Ensimmäiseksi luomme EU:hun puitteet, joilla taataan yhtäläiset mahdollisuudet yleiseen terveydenhuoltoon ja erityisesti elinsiirtohoitoihin. Toiseksi tehokkaammat EU:n puitteet hyödyttävät suoraan niitä potilaita, joilla on ominaisuuksiensa takia pienemmät mahdollisuudet löytää tarpeisiinsa sopivaa siirtoelintä. Näin ollen elimiä menee vähemmän hukkaan sen takia, että tietyltä alueelta ei löydy sopivaa vastaanottajaa.
<P>
Hyvät kuulijat, ennen kuin lopetan, puheenjohtajavaltio Espanja haluaa kiittää neuvoston puheenjohtajavaltioita Tšekkiä ja Ruotsia siitä työstä, jota ne tekivät neuvottelujen alussa vuonna 2009 luoden edellytykset merkittävälle kehitykselle jäsenvaltioiden ja komission yhteistyön ansiosta.
<P>
Puheenjohtajavaltio Espanja haluaa kiittää myös parlamenttia sen ahkerasta työstä sekä erityisesti esittelijöitä, Miroslav Mikolášikia ja Andres Perello Rodriguezia, heidän tekemästään työstä tarvittavan yhteisymmärryksen ja yksimielisyyden edistämiseksi.
<P>
Kaikkien EU:n toimielinten on yhteistyössä päästävä yhteisymmärrykseen, jotta meillä on mahdollisuus käynnistää eurooppalainen palvelu, joka toisaalta antaa 500 miljoonalle ihmiselle parhaat laatu- ja turvallisuustakeet ja toisaalta edistää yhtäläisiä mahdollisuuksia hoitoon, jolla pelastetaan monta ihmishenkeä vuosittain, sekä lisätään yhteiskuntamme yhteisvastuullisuutta. Tehkäämme Euroopan unionista entistä merkittävämpi.
<SPEAKER ID="345" NAME="John Dalli" LANGUAGE="EN">
Arvoisa puhemies, Euroopassa 56 000 eurooppalaista odottaa elinsiirtoa. Monille näistä ihmisistä siirron onnistuminen on elämän ja kuoleman kysymys. Siksi olemme täällä tänään: varmistaaksemme elinsiirtojen laadun ja turvallisuuden kaikkialla Euroopassa. Tästä on kyse ehdotuksessa komission direktiiviksi ja toimintasuunnitelmassa. Haluan kiittää esittelijää, Miroslav Mikolášikia, ja varjoesittelijöitä ihmiselinten laatua ja turvallisuutta koskevan direktiiviehdotuksen parissa tehdystä erinomaisesta työstä. Kiitän myös Andres Perello Rodriguezia hänen elinluovutuksia ja elinsiirtoja koskevasta toimintasuunnitelmasta laatimastaan myönteisestä valiokunta-aloitteisesta mietinnöstä.
<P>
Muistuttaisin, että näiden kahden aloitteen keskeisenä tavoitteena on parantaa elinsiirtoa varten tarkoitettujen ihmiselinten laatua ja turvallisuutta, lisätä elinten saatavuutta ja tehostaa elinsiirtojärjestelmiä sekä parantaa niiden saavutettavuutta. Ehdotuksessa direktiiviksi vahvistetaan laatu- ja turvallisuusvaatimuksia koskevat lainsäädäntöpuitteet ja toimintasuunnitelmassa keskitytään siirtoelinten saatavuuden parantamiseen ja kuljetusjärjestelmien tehostamiseen.
<P>
Kuusivuotisessa toimintasuunnitelmassa esitetään kymmenen prioriteettitoimea jäsenvaltioiden välisen yhteistyön tiivistämiseksi yhteisten toimien ja parhaiden toimintatapojen jakamisen avulla. Panen merkille parlamentin toiveet sellaisten toimien sisällyttämisestä toimintasuunnitelmaan, joista ei voisi direktiivissä tulla perustamissopimuksen 168 artiklassa tarkoitettuja oikeudellisia velvoitteita ja jotka koskevat erityisesti elinten jakamisperusteita, mahdollisten luovuttajien toiveiden kirjaamista ja lääketieteellisiin käytäntöihin liittyviä kysymyksiä. Komissio haluaa tukea jäsenvaltioita näiden parlamentin kannalta merkittävien kysymysten ratkaisemisessa.
<P>
Direktiivin osalta olen erittäin tyytyväinen siihen, että olemme nyt pääsemässä yhteisymmärrykseen ensimmäisessä käsittelyssä parlamentin, komission ja neuvoston käymän ripeän ja rakentavan vuoropuhelun jälkeen. Uskoakseni tämä on ensimmäinen yhteisymmärrys, joka saavutetaan ensimmäisessä käsittelyssä Lissabonin sopimuksen tultua voimaan.
<P>
Olen vakuuttunut siitä, että tekstiin tehtyihin tarkistusehdotuksiin sisältyvät tohtori Miroslav Mikolášikin mietinnössä esiin tuodut parlamentin keskeiset huolenaiheet. Haluan kommentoida muutamia erityiskysymyksiä.
<P>
Kannatan ehdottomasti vapaaehtoisten ja maksutta tapahtuvien luovutusten periaatteita, jotka ovat ratkaisevia elinten laadun ja turvallisuuden varmistamisen kannalta. Olen tyytyväinen myös selvennykseen, jonka mukaan se periaate, että luovutuksista ei makseta palkkiota, ei estä luovuttajia saamasta korvausta, kunhan korvaus on tiukasti rajattu luovutukseen liittyvien kulujen ja tulonmenetyksen korvaamiseen. Parlamentin tavoin pidän ehdottoman tärkeänä laittoman elinkaupan torjumista. Ehdotuksen soveltamisala rajoittuu kuitenkin laatuun ja turvallisuuteen perustamissopimuksen kansanterveyttä koskevan artiklan määräysten mukaisesti. Tässä yhteydessä olen tyytyväinen tekstin toteamukseen, että direktiivillä edistetään välillisesti myös elinten laittoman kaupan torjumista esimerkiksi hyväksymällä elinsiirtokeskukset sekä vahvistamalla talteenottoa koskevat edellytykset ja elinten jäljitettävyysjärjestelmät.
<P>
Ymmärrän myös sen, että parlamentti pitää tärkeänä elinten jakamista avoimien, syrjimättömien ja tieteellisten kriteerien mukaisesti. Vaikka asia ei kuulu EU:n vastuualueisiin, hyväksyn tämän periaatteen lisäämisen johdanto-osan kappaleeseen. Olen tyytyväinen myös siihen, että ehdotuksessa hyväksytään elävien luovuttajien luovutukset kuolleilta saatujen luovutusten rinnalla useimmissa jäsenvaltioissa. Eläviltä luovuttajilta saadut luovutukset lisäävät saatavilla olevien elinten määrää, ja suhtaudun myönteisesti siihen, että ehdotuksessa tehostetaan toimia elävien luovuttajien suojaamiseksi, jotta taataan siirtoelinten laatu ja turvallisuus.
<P>
Käsittelen seuraavaksi suostumusjärjestelmiä ja kuoleman toteamista koskevia säännöksiä; näistä asioista on annettu kansallista lainsäädäntöä. Osoittaakseen kompromissihalukkuutensa komissio kuitenkin hyväksyy ehdotetut lisäselvennykset. Panen merkille myös parlamentin toiveen sisällyttää toimintasuunnitelmaan toimia, jotka eivät voi kuulua direktiivin soveltamisalaan ja jotka koskevat erityisesti elinten jakamisperusteita, mahdollisten luovuttajien toiveiden kirjaamista ja lääketieteellisiin käytäntöihin liittyviä kysymyksiä. Komissio haluaa tukea jäsenvaltioita näiden kysymysten ratkaisemisessa.
<P>
Nostan esiin myös toisen kysymyksen: lain säätäminen on ensimmäinen vaihe. Todellista merkitystä on lain täytäntöönpanolla. Siksi komissio edellyttää jäsenvaltioiden esittävän kertomuksen siitä, miten direktiivit saatetaan osaksi kansallista lainsäädäntöä: "vastaavuustaulukoista". Parlamentti on aina kannattanut tätä. Minusta on valitettavaa, että ensimmäisen kerran parlamentti ei kannata sitä, että direktiiviin sisällytettäisiin jäsenvaltioita koskeva velvoite antaa kertomus direktiivin saattamisesta osaksi kansallista lainsäädäntöä.
<P>
Lisäksi useilla tarkistuksilla yhdenmukaistetaan ehdotuksia Lissabonin sopimuksen komiteamenettelyä koskevien määräysten kanssa. Olen tyytyväinen siihen, että komissiolla on mahdollisuus antaa tarkoin määritellyissä tapauksissa delegoituja säädöksiä kiireellistä menettelyä soveltaen. Totean, että Euroopan komissio sitoutuu pitämään Euroopan parlamentin ja neuvoston täysin ajan tasalla mahdollisuudesta antaa delegoituja säädöksiä kiireellistä menettelyä soveltaen. Heti kun komission yksiköt pitävät mahdollisena delegoidun säädöksen antamista kiireellistä menettelyä noudattaen, ne ilmoittavat siitä vapaamuotoisesti Euroopan parlamentin ja neuvoston sihteeristöille.
<P>
Totean myös komission puolesta, että tämän direktiivin säännökset eivät vaikuta toimielinten tuleviin kantoihin, jotka koskevat Euroopan unionin toiminnasta tehdyn sopimuksen 290 artiklan soveltamista tai muita lainsäätämisjärjestyksessä hyväksyttäviä säädöksiä, joihin sisältyy tällaisia säännöksiä.
<P>
Lopuksi totean, että komissio on valmis tukemaan kompromissipakettia.
<SPEAKER ID="346" NAME="Cecilia Wikström">
oikeudellisten asioiden valiokunnan lausunnon valmistelija. - (SV) Arvoisa puhemies, haluan aluksi kiittää Miroslav Mikolášikia tätä merkittävää mietintöä koskevasta erinomaisesta ja erittäin rakentavasta yhteistyöstä.
<P>
Ihmiselinten luovutuksen ja siirron alalla on monia haasteita. Meillä on vastuu ja meidän on täytettävä jonotuslistalla olevien lukuisten ihmisten odotukset. He elävät päivästä toiseen epävarmuudessa odottaessaan uutta elämää, jonka uusi siirtoelin voi antaa. Elämän ja kuoleman välinen raja ei tästä enää selvemmäksi muutu.
<P>
Euroopan parlamentin tehtäviin kuuluu myös moraalittoman ihmiselinten kaupan määrätietoinen torjuminen. Myös tätä me teemme. Laatimalla selvät eettiset ja turvallisuutta koskevat säännöt pystymme paremmin turvaamaan ihmisten itsestään selvän oikeuden määrätä omasta kehostaan sekä heidän koskemattomuutensa ja itsemääräämisoikeutensa. Olen tyytyväinen siihen, että oikeudellisten asioiden valiokunnan esittämät näkemykset on otettu huomioon.
<P>
On vaikea kuvailla hienompaa yhteistä tavoitetta kuin ihmishenkien turvaaminen eri jäsenvaltioissa. Tässä mietinnössä tämä tuodaan hyvin selvästi esiin.
<SPEAKER ID="347" NAME="Eva Lichtenberger">
oikeudellisten asioiden valiokunnan lausunnon valmistelija. - (DE) Arvoisa puhemies, hyvät kollegat, pitää kyllä paikkansa, että tämä on elämän ja kuoleman kysymys. Juuri siitä syystä tämä keskustelu herättää niin paljon tunteita.
<P>
Euroopan eri maissa on täysin erilaiset elinsiirtojärjestelmät ja suostumuksen antamista tai sen epäämistä koskevat järjestelmät sekä eroja siinä, voidaanko ihmisen omia elimiä käyttää tai voivatko perheenjäsenet antaa suostumuksensa elinsiirtoon. Tulevaisuudessa niiden maiden, joiden järjestelmä on hyvin tiukka, pitäisi tämän mietinnön nojalla perehtyä tarkasti muiden maiden esimerkkeihin niiden myönteisten vaikutusten selvittämiseksi. Koska niin monet ihmiset jonottavat elinsiirtoa, sen on ohjattava meidät paitsi lisäämään mahdollisuuksia ja parantamaan saavutettavuutta myös varmistamaan laatu, turvallisuus ja saatavuus. Se tarjoaisi myös merkittävän keinon torjua täysin moraalitonta elinkauppaa ja mahdollistaa elävien luovuttajien elimillä tehtävien elinsiirtojen - joka tehdään ehdottomasti ilman palkkiota - paremman sääntelyn.
<SPEAKER ID="348" NAME="Peter Liese" LANGUAGE="DE">
Arvoisa puhemies, arvoisa ministeri Jiménez García-Herrera, arvoisa komission jäsen, hyvät kollegat, useimmat tietävät, että espanjalaiset ovat jalkapallon Euroopan mestareita, mikä on mukavaa, mutta se ei ole niin tärkeää kuin se, että espanjalaiset ovat Euroopan mestareita myös elinsiirroissa.
<P>
Kaikilla pitäisi olla varsin selvä käsitys siitä, että Espanjan mallissa sairaalaorganisaatiolla on keskeinen merkitys. Joudun valitettavasti toteamaan, että muissa Euroopan maissa elimiä menee hukkaan, mikä ei johdu siitä, etteivät perheenjäsenet haluaisi antaa suostumustaan tai että uhrilla ei ole elinluovutuskorttia tai hän on kieltänyt elintensä luovuttamisen, vaan useimmat elimet menevät Euroopassa hukkaan yksinkertaisesti siksi, ettei lääkäreillä ole riittävästi aikaa käsitellä tätä asiaa.
<P>
Espanja on organisoinut tämän paljon paremmin elinsiirtokoordinaattoreiden avulla. Siellä, missä tämä järjestelmä otetaan käyttöön, voidaan pelastaa enemmän ihmisiä ja useammat voivat elää terveen elämän tarvitsematta turvautua dialyysihoitoon tai kokea muita vaikeuksia. Siksi meidän pitäisi ehdottomasti korostaa tätä Andres Perello Rodriguezin mietinnön kohtaa jäsenvaltioille.
<P>
Direktiivissä käsitellään ennen kaikkea laatua ja turvallisuutta, mutta myös vaikutuksia siirtoelintä odottaviin ihmisiin. Tämä johtuu siitä, että jäsenvaltioissa olevia elimiä ei nykyisin voida käyttää, koska sopivaa vastaanottajaa ei löydy riittävän nopeasti. Yhteisten laatu- ja turvallisuusvaatimusten avulla pystymme myös parantamaan valtioiden rajat ylittävää siirtoelinten välitystä ihmisten auttamiseksi. Sen takia tämäkin on tärkeä näkökohta.
<P>
Toinen hyvin tärkeä osa direktiiviä on velvollisuutemme torjua elinkauppaa. Tätä aihetta emme saa noin vain sivuuttaa. Siitä syystä minä ja muutamat muut parlamentin jäsenet olemme myös kutsuneet tänne asiantuntijan, joka on tutkinut elinkauppaa ja Kiinassa tapahtunutta ihmisten tarkoituksellista surmaamista siirtoelinten saamiseksi. Hän käyttää puheenvuoron huomenna. Pyydän kollegoitani myös osoittamaan kiinnostusta tähän aiheeseen.
<P>
Direktiivi ja toimintasuunnitelma ovat meiltä selvä viesti. Vapaaehtoisesti ja ilman palkkiota tapahtuvista luovutuksista annetaan oikeudellisesti sitovat säännökset, ja haluan kiittää kaikkia, jotka ovat auttaneet meitä saavuttamaan nämä tavoitteet.
<SPEAKER ID="349" NAME="Karin Kadenbach" LANGUAGE="DE">
Arvoisa puhemies, arvoisa ministeri Jiménez García-Herrera, arvoisa komission jäsen, hyvät kollegat, minäkin haluan ilmaista olevani samaa mieltä edellisten puhujien kanssa ja todeta puheenvuoroni aluksi: "elämä on kaunis". Tämän lauseen kuulen aina vain uudelleen entiseltä kollegaltani, varakuvernööri Ernst Högeriltä, joka kärsi punkinpureman takia vakavasta sydänsairaudesta mutta jolla oli onni saada joulukuussa 2004 siirtosydän sopivalta luovuttajalta. Ernst Höger on edelleen keskuudessamme hyvissä voimissa. Elinvoimaisena ja tarmokkaana hän sanoo meille: "elämä on kaunis".
<P>
Meille on tänään kerrottu lukuja: Euroopassa 55-60 000 ihmistä odottaa tilaisuutta kertoa meille tulevaisuudessa Ernst Högerin tavoin, että "elämä on kaunis". Joka päivä menetämme heistä 12 sen takia, että järjestelmämme eivät yksinkertaisesti ole niin pitkälle kehittyneitä, että saisimme elimet toimitettua toisesta paikasta ajoissa käytettäväksi niitä tarvitseville ihmisille. Siksi on meidän tehtävämme toteuttaa tämä käytännössä. Mielestäni tämä toimintasuunnitelma on todella merkittävä, ja meidän on taattava elinluovutusten ja elinsiirtojen turvallisuus sekä saatava elävät luovuttajat, joita tarvitsemme aivan yhtä kipeästi - totean tämän pelkästään monien dialyysipotilaiden takia - vakuuttuneiksi parhaasta mahdollisesta lääketieteellisestä tasosta. Meidän on myös torjuttava ehdottoman määrätietoisesti elinkauppaa; toisin sanoen on aivan olennaista, että luovutus tapahtuu vapaaehtoisesti ja ilman palkkiota.
<P>
Meidän on varmistuttava luovuttajien suostumuksesta. Meidän on kehitettävä eurooppalaisia järjestelmiä, jotta monet jäsenvaltiot, joissa luovutuksia on yksi miljoonaa asukasta kohti, pystyvät kuromaan umpeen valtavan eron Euroopan mestari Espanjaan, jossa tehdään 40 luovutusta miljoonaa asukasta kohti. Meidän on yhdessä kansallisten terveydenhuoltojärjestelmien kanssa pyrittävä toteuttamaan nämä toimintasuunnitelmat mahdollisimman pian ja taattava mahdollisimman korkea taso, jotta siirtoelintä jonottavat 55 000 ihmistä voivat sanoa: "elämä on kaunis".
<SPEAKER ID="350" NAME="Frédérique Ries">
ALDE-ryhmän puolesta. - (FR) Arvoisa puhemies, huomenna oletettavasti annamme tämän elinluovutuksia ja elinsiirtoja koskevan välttämättömän direktiivin. Euroopassa 60 000 potilasta, jotka jonottavat sydän-, keuhko-, maksa- tai munuaissiirrettä, on odottanut tätä lakia vuosikausia. Heistä 12 kuolee joka päivä odotettuaan liian kauan.
<P>
Aiempien puhujien tavoin haluan korostaa saavuttamaamme erinomaista tulosta, joka ei olisi ollut mahdollinen ilman esittelijöidemme Andres Perello Rodriguezin ja Miroslav Mikolášikin, varjoesittelijöiden - joihin itse kuulun - ja puheenjohtajavaltio Espanjan yhteistyötä. Haluan käyttää tilaisuutta hyväkseni kiittääkseni tohtori Rafael Matesanzia, joka opasti meitä erinomaisesti Madridin-vierailullamme.
<P>
Älkäämme tässä tapauksessa ymmärtäkö tavoitetta väärin. Tärkein tavoite on ehdottomasti nostaa elinluovutusten määrää Euroopassa ja samalla luonnollisesti lisätä eurooppalaisten miesten ja naisten tietoisuutta luovutuksista, sillä varsin silmiinpistävät erot puhuvat puolestaan: Espanjassa miljoonaa asukasti kohti on 34 kuollutta luovuttajaa, kotimaassani Belgiassa 27 ja Romaniassa yksi ainoa. Siksi meidän on annettava ihmisille tietoa elinluovutuksiin liittyvästä kysymyksestä, potentiaalisilla luovuttajilla on oltava mahdollisuus tiedonsaantiin, hallinnollisia esteitä on poistettava, mikä on välttämätöntä, 27 jäsenvaltioon on perustettava kansallinen viranomainen valvomaan elinten laatua ja turvallisuutta luovutuksesta elinsiirtoon ulottuvassa ketjussa. Kuten lisäksi todettiin, on edistettävä parempia organisaatiomalleja, jollainen löytyy jälleen kerran Espanjasta, jossa kehitys liittyy eräänlaiseen nopean hälytysjärjestelmään: jatkuvaan hälytysvalmiuteen koko luovuttajan kuolemasta elinsiirtoon ulottuvassa ketjussa.
<P>
Direktiivissä oleva kompromissi, kuuluisa tarkistus 106, johon tiivistyvät kaikki tavoitteemme, lähettää potilaille oikeanlaisen viestin: viestin toivosta. Direktiivissä sallitaan - ja tämä tapahtui hyvin perusteellisten keskustelujen loppuvaiheessa - muiden kuin optimaalisten elinten käyttö äärimmäisissä hätätapauksissa erityisesti edistämällä eläviltä luovuttajilta saatavia luovutuksia silloin kun se on mahdollista. Tarkoitan tällä erityisesti munuais- tai maksaluovutuksia, välttämättömiä ja nopeasti yleistyviä luovutuksia, joita alalla toimivat ja asiantuntijat kannattavat ja joiden osuus on nykyisinkin keskimäärin vain 5 prosenttia luovutuksista.
<P>
Tehkää enemmän ja lisätkää yhteistyötä: tämä on Andres Perello Rodriguezin johdolla laaditun toimintasuunnitelman perusajatus. Yksi esimerkki on ehdotukseni kansalliseen tai eurooppalaiseen elintenluovutusrekisteriin liittymisestä verkossa, jolloin henkilöllisyystodistukseen tai ajokorttiin on tarkoitus lisätä maininta siitä, että henkilö on luovuttaja ja siten mahdollistaa tarvittaessa asioiden sujuminen nopeammin.
<P>
Haluaisin vain tehdä pikaisen yhteenvedon toteamalla, että olemme tehneet erinomaista työtä ja että valitsimme eettiseksi ohjenuoraksemme kieltojen sijasta mieluummin toivon.
<SPEAKER ID="351" NAME="Satu Hassi">
Verts/ALE-ryhmän puolesta. - (FI) Arvoisa puhemies, hyvät kollegat, suuri kiitos esittelijöille Mikolášik ja Perello aivan erinomaisesta työstä. Vaikein kysymys neuvotteluissa koski eläviä luovuttajia. Yhtäällä on pitkät potilasjonot munuaissiirtoon, toisaalla on tarve suojella eläviä luovuttajia ja estää laiton elinkauppa ja siihen liittyvä köyhien ihmisten äärimmäinen hyväksikäyttö.
<P>
Emme päässeet aivan niin hyvään tulokseen kuin me vihreät olisimme halunneet. Luovuttajien ihmisoikeuksien kannalta turvallisinta olisi vaatia jäsenvaltioilta tiukkaa kansallista järjestelmää laittoman elinkaupan poissulkemiseksi, jos luovutukset eläviltä sallitaan laajemmalti kuin perheenjäsenten ja läheisten ihmisten kesken. Vaikka neuvoteltu lakiteksti onkin jonkin verran heikompi, toivon, että kaikki EU-maat ryhtyvät todellakin tiukkoihin toimiin laittoman elinkaupan kitkemiseksi. Euroopan neuvoston mukaanhan 5-10 prosenttia siirretyistä munuaisista tulee laittomasta elinkaupasta, ja se tarkoittaa tuhansia uhreja vuodessa. Vapaaehtoinen ja maksuton luovutus on turvallisinta myös elinten vastaanottajalle.
<P>
Tällainen elinkaupparikollisuus ei voi toimia, ellei ole kysyntää ja välittäjiä. On ollut järkyttävää lukea raportteja siitä, miten elimiä ostetaan köyhistä maista, kuten Afrikasta, Aasiasta ja myös itäisestä Euroopasta. Järkyttävimpiä ovat olleet raportit suoranaisesta ihmisten tappamisesta. Esimerkiksi Australian elinsiirtokirurgit ovat tuominneet Kiinan käytännön vankien surmaamisesta elinten saamiseksi. Meidän Euroopassa tulee tehdä kaikkemme, jotta emme muodostaisi markkinaa tälle rikollisuudelle.
<SPEAKER ID="352" NAME="Marisa Matias">
GUE/NGL-ryhmän puolesta. - (PT) Arvoisa puhemies, arvoisa komission jäsen, arvoisa ministeri Jiménez García-Herrera, siirtoelinten puute on merkittävä ongelma. Siihen on viitattu jo useaan otteeseen ja se on merkittävä ongelma, joka herättää meissä kysymyksiä sekä kansanterveydestä että siihen liittyvistä asioista, kuten laittomien markkinoiden ja laittoman elinkaupan lisääntymisestä. Viimeksi mainittu ei ole millään tavoin hyväksi terveydenhuoltojärjestelmille tai kansalaisille. Siksi tätä rikollisuutta on torjuttava, ja yksi tähän soveltuvista keinoista, joka vaikuttaa minusta erittäin tärkeältä ja ajankohtaiselta, ovat lainsäädäntö ja sellaiset ehdotukset, joista tänään täällä keskustelemme. Siksi haluan keskittyä kaikkein tärkeimpiin kysymyksiin, joita näissä kahdessa ehdotuksessa on tuotu esiin.
<P>
Järjestelmä, joka meillä on toistaiseksi ollut käytössä, aiheuttaa valtavaa eriarvoisuutta, sillä nämä kaksi ehdotusta eivät sisälly siihen. Eriarvoisuus jäsenvaltioiden ja nykyisten järjestelmien välillä, eriarvoisuus elinten saatavuudessa, kansalaisten välinen eriarvoisuus: mielestäni tällaista eriarvoisuutta ei voida hyväksyä. Siksi on tärkeää vähentää sitä edelleen, ja juuri siihen näillä ehdotuksilla pyritään. Olen kuitenkin sitä mieltä, että eurooppalainen järjestelmä, jossa säilytetään osa joidenkin maiden järjestelmien erityispiirteistä, jotta niiden ei ole pakko ottaa käyttöön tiukempia järjestelmiä, on ratkaisu tähän ongelmaan. Esittelijöiden, Miroslav Mikolášikin ja Andres Perello Rodriguezin, tekemä työ on äärimmäisen tärkeää ja edistää omalta osaltaan ongelmamme ratkaisemista.
<P>
Jos kyse on ehdotuksista, jotka perustuvat ja tukeutuvat sellaisiin asioihin kuin luovutukset, vapaaehtoisuus, vastikkeettomuus, luottamuksellisuus, tietosuoja, jäljitettävyys, vastuuvelvollisuus - ja tällä tarkoitan, että parlamentin on tärkeää auttaa potilasta hänen toipumiseensa eikä vain elinluovutukseen saakka - ja jäsenvaltioiden väliseen yhteistyöhön, olemme oikeilla jäljillä.
<P>
Elävien ihmisten välisten elinluovutusten osalta minun on kuitenkin mainittava ainoastaan, että olen tyytyväinen, että ehdotukseen on sisällytetty nämä laajemmat oikeudet. Kaikkien oikeuksien ja edellytysten turvaaminen on itsestään selvää, mutta on erittäin tärkeää, että ehdotusta on laajennettu tavanomaisen perhekäsityksen ulkopuolelle, sillä muussa tapauksessa eriarvoisuus olisi vain jälleen saanut uusia muotoja. Siksi elinsiirtojen edistäminen pääasiassa luovutusten avulla sekä potilastietojen ja -turvallisuuden suojelu on minusta täysin riittävä syy siihen, että olemme kokoontuneet yhteen tänä aamuna ja äänestämme näiden kahden Euroopan unionin kannalta erittäin tärkeän ehdotuksen puolesta.
<SPEAKER ID="353" NAME="Anna Rosbach" LANGUAGE="DA">
Arvoisa puhemies, toivon, ettei kenenkään meistä koskaan tarvitse turvautua tähän direktiiviin. EU:n 27 jäsenvaltiota merkitsee myös 27:ää erilaista säännöstöä ja lisäksi EU:n ulkopuolisista maista laittomasti maahan päästettyjä ihmisiä, jotka köyhyytensä takia ovat valmiita luopumaan munuaisesta hyvin vähällä rahalla. Valitettavasti olemme viime vuosina saaneet lukuisia esimerkkejä taitamattomuudesta, joka on vaikuttanut sekä potilaisiin että luovuttajiin. Siksi tarvitaan EU:n laajuista koordinointia, ja tietenkin on varmistettava, että niin vastaanottaja kuin luovuttajakin saavat parasta mahdollista hoitoa. Muutamissa EU:n jäsenvaltioissa synnytään luovuttajiksi, kun taas useimmissa maissa elinten luovuttaminen edellyttää henkilön aktiivista päätöstä. Tilanne on siis se, että säännöstöjä ja vakuutusjärjestelmiä on 27 erilaista, mikä ei varsinaisesti edistä yhteistyömahdollisuuksia.
<P>
Käsittelemämme aihe on äärimmäisen monimutkainen, sillä meidän on myös varmistettava, että elinten laatu asetetaan ensisijaiseksi tavoitteeksi. Yksinomaan terveydellisistä syistä meidän on tärkeää ottaa käsiteltäväksi laittomia luovutuksia koskeva kysymys, sillä usein meillä ei ole tietoa luovuttajasta eikä myöskään hänen terveydentilastaan. Olisi hyvin valitettavaa, jos munuaiset, sydämet ja muut elimet tulisivat luovuttajilta, joilla on tartuntatauteja, tulehduksia, leukemia tai jotain vielä pahempaa. Siksi kyseessä olevat elimet on seulottava ennen niiden käyttöä. Meidän on oltava varmoja, että toimenpiteet toteutetaan turvallisesti, toisin sanoen että varsinaisesta toimenpiteestä vastaavat henkilöt ovat omalla ammattialallaan korkeasti koulutettuja ja että valvonta on mahdollisimman tehokasta.
<SPEAKER ID="354" NAME="Pilar Ayuso" AFFILIATION="PPE">
(ES) Arvoisa puhemies, arvoisa komission jäsen, arvoisa ministeri Jiménez García-Herrera, haluan aivan ensimmäiseksi korostaa esittelijöiden, Miroslav Mikolášikin ja Andres Perello Rodriguezin, tekemää työtä ja kaikkea sitä työtä, jota he ovat tehneet saavuttaakseen Euroopan unionin elinsiirtopolitiikkaa koskevan parhaan mahdollisen kompromissin.
<P>
Haluan myös korostaa puheenjohtajavaltio Espanjan ja Espanjan kansallisen elinsiirtojärjestön johtajan tohtori Rafael Matesanzin antamaa panosta, sillä Espanja on nykyisin maailmanlaajuisesti elinluovutusten kärjessä 34,4 luovuttajalla miljoonaa asukasta kohti. Tämä on yksinomaan organisaation jatkuvan kehittämisen ja niiden toimenpiteiden ansiota, joilla on pyritty lisäämään väestön tietoisuutta elinluovutuksista.
<P>
Koko Euroopan unionin osalta on saavutettava seuraavat tavoitteet: on lisättävä luovutusten määrää, varmistettava, että kaikki elinsiirrot suoritetaan samojen laatuvaatimusten mukaisesti ja edistettävä kaikkien jäsenvaltioiden välistä yhteistyötä.
<P>
Meidän on myös varmistettava, että luovutukset ovat vapaaehtoisia eikä niistä makseta palkkiota, lukuun ottamatta komission jäsenen John Dallin luettelemia poikkeuksia, joilla torjutaan yksinomaan siirtoelinten puutteesta johtuvaa laitonta elinkauppaa. Toimintasuunnitelmalla tähän voidaan vaikuttaa auttamalla torjumaan siirtoelinpulaa ja parantamalla elinsiirtojen yleistä saatavuutta.
<P>
Elävien luovuttajien osalta saavutettu ratkaisu on erittäin tärkeä, sillä emme saa unohtaa, että elävien luovuttajien luovutukset ovat täydentäviä ja ovat osoittautuneet tehokkaiksi jopa silloin, kun luovuttaja ja vastaanottaja eivät ole geneettisiä sukulaisia.
<SPEAKER ID="355" NAME="Gilles Pargneaux" AFFILIATION="S&amp;D">
(FR) Arvoisa puhemies, arvoisa komission jäsen, elinluovutusten edistäminen, koordinointi ja valvonta ovat tavoitteitamme, ja siksi on erittäin tärkeää, että olemme kokoontuneet yhdessä tänne mahdollistaaksemme elinluovutusten ja elinsiirtojen kehittämisen Euroopassa.
<P>
Nykyisin 60 000 ihmistä - eurooppalaisia miehiä ja naisia - jonottaa elinsiirtoa Euroopassa, ja arvioidemme mukaan 12 ihmistä kuolee joka päivä siirtoelimen puutteen takia, sillä vaikka 81 prosenttia eurooppalaisista sanoo kannattavansa elinluovutuskortteja, vain 12 prosentilla on sellainen. Näin ollen kyse on ensinnäkin käytäntöjen yhdenmukaistamisesta 27 jäsenvaltion mallioppilaan Espanjan esimerkin mukaisesti. Elinluovutusten määrä vaihtelee huomattavasti eri jäsenvaltioissa. Kyse on siis yhdenmukaistamisesta.
<P>
Arvoisa komission jäsen, kuten aiemmin totesitte, haasteena on myös perustaa eurooppalainen elinluovuttajien verkosto, jonka avulla pystyisimme paremmin täyttämään Euroopan kansalaisten tarpeet.
<P>
Kyse on myös kaikkien jäsenvaltioiden keskinäisen yhteistyön tehostamisesta. On huolehdittava siitä, että voidaan perustaa kansallisia viranomaisia, jotka vastaavat elinten laadun ja turvallisuuden valvonnasta ketjussa, joka ulottuu elimen irrottamisesta luovuttajalta elinsiirtoon saakka. Esimerkiksi Ranskassa maksansiirtoa odottava henkilö voisi siis saada yhteensopivan elimen Saksasta tai Italiasta ja olla varma, että yhteisiä vähimmäisvaatimuksia sovelletaan kautta Euroopan.
<P>
Kuten todettiin, kyse on myös siitä, että varmistutaan luovutusten tekemisestä ilman palkkiota ja vapaaehtoisesti, mikä on tehokkaampi keino torjua laitonta elinkauppaa ja elinsiirtomatkailua ja siten estää rikkaita potilaita matkustamasta elinsiirtoa varten ulkomaille, esimerkiksi Kiinaan.
<P>
Lopuksi totean suhtautuvani myönteisesti toimintasuunnitelmaan, jonka tarkoituksena on elinsiirtojen kehittäminen Euroopassa ja josta tänään myös äänestämme, ja olen tyytyväinen esittelijöiden työhän ja erityisesti Andres Perello Rodriguezin laatimaan mietintöön.
<SPEAKER ID="356" NAME="Miroslav Ouzký" LANGUAGE="CS">
Ensimmäiseksi ilmaisen hämmästykseni siitä, että ryhmäpuheenvuoron käyttäneen ryhmämme jäsenen puheenvuoro keskeytettiin alkuvaiheessa. Kyseessä oli selvästi vain jonkinlainen erehdys.
<P>
Omassa puheenvuorossani haluan kiittää molempien esittelijöiden työtä, jota pidän erittäin arvokkaana. Jos terveydenhuoltoon ja kansanterveyteen liittyy jokin aidosti eurooppalainen ala, se on varmasti elinsiirrot. Tämä säädös on johdonmukainen ja erittäin myönteinen toimi. Haluan myös kiittää esittelijöitä siitä, että he jättivät pois eettiset näkökohdat, jotka kuuluvat tietenkin jäsenvaltioiden toimivaltaan. Kuten täällä on jo todettu, lähestymistapa on erilainen, ja kotimaassani käytetään esimerkiksi aikaisemmin mainittua oletetun suostumuksen periaatetta. Toisissa valtioissa puolestaan edellytetään nimenomaista suostumusta.
<P>
Mielestäni tämä on perusta siirtoelinten välitystä nykyään hoitavan Intertransplantin toiminnan kehittämiselle ja laajentamiselle, ja jos täällä todettiin, että tämä on selkeästi ensimmäinen säädös, joka voidaan hyväksyä ensimmäisessä käsittelyssä Lissabonin sopimuksen voimaantulon jälkeen, olen siitä iloinen. Olen kuitenkin vielä iloisempi siitä, että tämä on aidosti eurooppalainen aihe. Arvostan sitä suuresti.
<SPEAKER ID="357" NAME="Puhemies">
(DE) Puhujaluetteloon liittyvää asiaa selvitetään parhaillaan.
<SPEAKER ID="358" NAME="Oreste Rossi" AFFILIATION="EFD">
(IT) Arvoisa puhemies, hyvät kollegat, siirtoelinten saatavuuden ja niiden laadun parantaminen, elinsiirtoon pääsyn helpottaminen ja näitä kysymyksiä koskevan valistuksen lisääminen ovat Euroopan parlamentin ympäristön, kansanterveyden ja elintarvikkeiden turvallisuuden valiokunnan vaatimuksia elinsiirtojen jonotuslistojen lyhentämiseksi.
<P>
Siksi meidän on edistettävä bioteknologista tutkimusta ja siirtoelinten välitystä Euroopan unionissa, mutta myös otettava käyttöön eurooppalainen elinluovutuskortti, torjuttava elinsiirtomatkailua ja tehostettava laittoman elinkaupan vastaisia toimia määräämällä ankarampia seuraamuksia tämän toiminnan harjoittajille. Laittomien käytäntöjen torjumiseksi elävien luovuttajien luovutuksia on pidettävä viimeisenä keinona, kun muihin vaihtoehtoihin, kuten kuoleman jälkeisiin luovutuksiin, ei enää ole mahdollista turvautua. Elävälle luovuttajalle ei makseta minkäänlaista palkkiota lukuun ottamatta luovutukseen liittyvien haittojen korvaamista kansallisissa säädöksissä määrätyllä tavalla.
<P>
Jäsenvaltioiden on myös säädettävä tai pidettävä voimassa tiukkoja oikeudellisia toimenpiteitä, joita sovelletaan elinsiirtoihin ja niihin luovuttajiin, jotka eivät ole keskenään verisukulaisia. Näin varmistetaan järjestelmän avoimuus ja estetään laiton elinkauppa ja elinten pakkoluovutus. Niiden on myös huolehdittava elävien luovuttajien sosiaalimenojen korvaamisesta ja varmistettava heidän syrjimätön kohtelunsa erityisesti vakuutusjärjestelmissä.
<P>
Parlamentti kuitenkin korostaa, että elävien luovuttajien tekemiä luovutuksia on pidettävä kuoleman jälkeisiä luovutuksia täydentävinä. Elinluovutusten on ehdottomasti säilyttävä voittoa tavoittelemattomina, mikä edellyttää luovuttajien suojeluun tarkoitettujen toimenpiteiden tukemista ja elinluovutusten vapaaehtoisuuden ja pyyteettömyyden varmistamista.
<SPEAKER ID="359" NAME="Puhemies">
(DE) Hyvä Miroslav Ouzký, suuret kiitokset, että jälleen kerran kiinnititte huomiomme tähän. Olemme selvittäneet asiaa. Kyse oli atk-järjestelmän aiheuttamasta ongelmasta puheenvuorojen jakamisessa. Näin ollen teidät kirjataan pöytäkirjaan ryhmäpuheenvuoron käyttäjäksi. Toivon, että tämä ratkaisee ongelman. Kiitos, että toitte sen esiin.
<SPEAKER ID="360" NAME="Elisabetta Gardini" AFFILIATION="PPE">
(IT) Arvoisa puhemies, hyvät kollegat, arvoisa komission jäsen, tänään keskustelemme elinsiirroista, jotka ovat epäilemättä yksi myönteisimmistä terveydenhuollon kehitykseen liittyvistä näkökohdista. Ne kuitenkin myös paljastavat joukon luovuttajan ja potilaan oikeuksiin liittyviä ongelmia, joita on käsiteltävä eettiseltä, yhteiskunnalliselta, lainsäädännölliseltä ja taloudelliselta kannalta.
<P>
Kyse on pyyteettömän toiminnan käynnistämisestä, jolla ratkaistaan siirtoelinten tarpeen ja saatavilla olevien elinten määrän välinen valtava epäsuhta loukkaamatta ilman palkkiota tehtävien vapaaehtoisen luovutusten periaatetta. Tavoitteena on oltava kaikkien kaupallistamisen ja laittoman kaupan muotojen torjuminen, siirtoelinten laadun ja turvallisuuden varmistaminen sekä luottamuksellisuutta ja jäljitettävyyttä yhdistävien toimien käyttöönotto. On selvää, että valtioiden rajat ylittävän siirtoelinten välityksen ja eri jäsenvaltioissa käytettyjen hyvin erilaisten elinsiirtojärjestelmien takia nämä tavoitteet voidaan saavuttaa vain edistämällä koordinointia ja yhteistyötä.
<P>
Tässä suhteessa on mielestäni erittäin tärkeää perustaa eurooppalainen tietokanta ja ottaa käyttöön yhteiset laatu- ja turvallisuusvaatimukset. Meidän on kuitenkin varottava ottamasta käyttöön tarpeettoman tiukkoja sääntöjä tai lisäämästä hallinnollisia rasitteita, jotka vaarantavat nykyään asianmukaisesti ja tehokkaasti sujuvan prosessin. Tämä olisi paitsi vastoin tavoitteitamme...
<P>
(Puhemies keskeytti puhujan.)
<SPEAKER ID="361" NAME="Kristian Vigenin" AFFILIATION="S&amp;D">
(BG) Arvoisa puhemies, arvoisa komission jäsen, hyvät kollegat, keskustelemme aiheesta, joka jo luonteensa takia koskee vain pientä ihmisryhmää muihin Euroopan unionin terveydenhuollon kannalta tärkeisiin kysymyksiin verrattuna. Toisaalta aihe herättää yhä suurempaa mielenkiintoa pohjimmiltaan kahdesta syystä. Ensimmäinen syy on se, että elinsiirtoja pidetään nykylääketieteen huippusaavutuksena. Toinen syy on se, että käytännössä kaikki kansalaiset ovat mahdollisia luovuttajia, mikä herättää monia erilaatuisia kysymyksiä.
<P>
Lisäksi haluan korostaa, että ihmiselämä on korvaamaton ja että elämän pelastamiseksi on tehtävä kaikki mahdollinen. Tilastojen mukaan eri jäsenvaltioiden tilanteissa on suuria eroja. Joissakin maissa on perustettu koko ketjun kattava hyvä järjestelmä, kun taas muissa maissa terveydenhuoltojärjestelmät ovat valtavissa vaikeuksissa ja elinsiirrot kuuluvat todennäköisemmin "eksoottisen lääketieteen" piiriin. Näissä maissa elinsiirtoa tarvitsevien potilaiden on pakko turvautua elinsiirtomatkailuun täysin tietoisina sen riskialttiudesta ja siitä, että se on vastoin lakia ja eettisesti väärin, sillä heidän henkensä pelastetaan usein toiselta ihmiseltä riistetyn tai väkivaltaisesti tuhotun elämän kustannuksella.
<P>
On tärkeää torjua elinluovutusten kaupallistaminen ja varmistaa, että eläviltä luovuttajilta saadut elimet on luovutettu täysin ilmaiseksi, ja samalla tietenkin huolehdittava kaiken tarvittavan hoidon järjestämisestä ja tulonmenetyksen korvaamisesta. On erityisen tärkeää perustaa Euroopan unioniin siirtoelinten avoin seurantajärjestelmä myös siirron jälkeistä seurantaa varten.
<P>
Olen vakaasti sitä mieltä, että ehdotus direktiiviksi parantaa elinsiirtoa tarvitsevien Euroopan kansalaisten mahdollisuuksia siirtoelimen saantiin, vahvistaa luottamusta luovutusjärjestelmään ja edistää kansainvälisesti sovellettavien hyvien käytänteiden vaihtoa.
<SPEAKER ID="362" NAME="Marina Yannakoudakis" AFFILIATION="ECR">
(EN) Arvoisa puhemies, kannatamme kaikki direktiivejä, jotka auttavat pelastamaan henkiä, ja haluan kiittää esittelijää hänen työstään sellaisen mietinnön parissa, joka vaikuttaa periaatteessa yksinkertaiselta, mutta on tosiasiassa yksityiskohdiltaan monimutkainen.
<P>
Kuoleman jälkeisten luovutusten osalta käsiteltävänä on arkaluonteisia kysymyksiä kuten etiikka, vainajan perheen kanta, kysymys elinluovutuskorttien pakollisuudesta ja varsinkin eurooppalaisen elinluovutuskortin käyttöönotosta. Kaikkia näitä aloja on käsiteltävä kunnioittavasti, sillä oikeata tai väärää lähestymistapaa ei ole.
<P>
Kysymys eläviltä luovuttajilta saatavista luovutuksista on ollut kaikkein ongelmallisin. Siihen liittyy tärkeä raja, jota ei saa ylittää, ja tämä raja varmistaa, että eläviltä luovuttajilta saatavat luovutukset voidaan tehdä vapaaehtoisesti ja ilman taloudellista hyötyä.
<P>
Direktiivissä on tasapuolisesti taattu kuoleman jälkeisten luovutusten laadunvarmistus ja samalla tunnustettu eläviltä luovuttajilta saatavat luovutukset välttämättömiksi. Sen vahvuutena on sen myöntäminen, ettei tarvittavien elinten saatavuutta pystytä turvaamaan pelkästään kuoleman jälkeisillä luovutuksilla, ja näin ollen siinä on säädetty tarkastuksista ja suuntaviivoista, joilla varmistetaan, että elävien luovuttajien tekemät luovutukset suoritetaan asianmukaisesti suojaten sekä luovuttaja että vastaanottaja ja huolehtien siitä, että luovutukset tehdään ilman palkkiota ja vapaaehtoisesti.
<P>
(Puhemies keskeytti puhujan.)
<SPEAKER ID="363" NAME="Horst Schnellhardt" AFFILIATION="PPE">
(DE) Arvoisa puhemies, arvoisa komission jäsen, hyvät kollegat, omien työntekijöideni joukossa oli henkilö, joka tarvitsi elinsiirtoa. Olen nähnyt, miten tyytyväinen hän oli tästä mahdollisuudesta. Näin kuitenkin myös, miten hän odotti ja miten se heikensi hänen elämänlaatuaan. Sen vuoksi meidän on tärkeää hyväksyä tämä ehdotus nyt. Saksassa kuolee edelleen joka vuosi tuhat potilasta - ja tämä on tosiasia - koska elimiä ei ole saatavilla, ja siksi tämän puutteen korjaaminen ja laadunvarmistus ovat tärkeitä. Asialla on suuri yhteiskunnallinen merkitys.
<P>
Euroopassa on parhaat edellytykset pystyä toteuttamaan merkittäviä parannuksia sisämarkkinoiden ja EU:n toimielinten ansiosta. Meidän on hyödynnettävä näitä edellytyksiä. Olen erittäin tyytyväinen siihen, että direktiivin säännösten mukaan luovutusten on oltava vapaaehtoisia eikä niistä makseta palkkiota, millä varmistetaan ihmisarvon säilyttäminen.
<P>
Sikäli kuin on kyse luovuttajien määrän vähenemisestä, haluaisin pyytää komissiota - se on jo todistanut tämän useita kertoja - kehittämään keskustelukulttuuria ja tiedottamista EU:ssa, jotta kansalaiset saadaan suhtautumaan asiaan myönteisemmin. En oikeastaan usko, että erilaisia järjestelmiä on tarpeen yhdenmukaistaa. Sen sijaan ne on sovitettava yhteen, ja mielestäni elinsiirtokoordinaattorin nimittäminen sairaaloihin on tärkeä toimi.
<P>
(Puhemies keskeytti puhujan.)
<SPEAKER ID="364" NAME="António Fernando Correia De Campos" AFFILIATION="S&amp;D">
(PT) Arvoisa puhemies, arvoisa ministeri Jiménez García-Herrera, arvoisa komission jäsen, kyky korvata vioittuneita ihmiselimiä toisen henkilön elimillä niin ettei elimistö hylji niitä on yksi nykylääketieteen suurista menestystarinoista. Eurooppalainen vertailuanalyysi paljastaa eroja. Se osoittaa, että keskivertomaat kuten Portugali pärjäävät erittäin hyvin tällaisissa vertailuissa ja että suurempien maiden kuten Espanjan johtoasema tunnustetaan organisoinnin ja parhaiden käytäntöjen osalta.
<P>
On joitakin periaatteita ja käytäntöjä, jotka on syytä turvata. Ensinnäkin kaikkien sellaisten tutkimustulosten ja -tietojen kehittäminen, joiden avulla lisätään elävien luovuttajien määrää ja tehdään kuoleman jälkeisistä luovutuksista yleinen käytäntö. Toiseksi kaupallisten elinluovutusten kieltäminen paitsi jäsenvaltioissa myös niiden ulkopuolella, elinsiirtomatkailun kieltäminen ja laittoman elinkaupan torjuminen. Kolmanneksi aktiivinen tiedottaminen elinluovutuksista sairaaloissa, jotta elimiä saadaan riittävästi.
<P>
Arvoisa puhemies, lopuksi totean, että siirtoelinten yhtäläisen saatavuuden takaaminen kaikille niitä tarvitseville ja siirron edellytykset täyttäville henkilöille yhdenmukaisten kliinisten perusteiden nojalla ja terveydenhuollon yleisen saatavuuden periaatteen mukaisesti on sosiaalisen Euroopan malli, josta olemme ylpeitä. Kiitokset esittelijöille heidän työstään.
<SPEAKER ID="365" NAME="James Nicholson" AFFILIATION="ECR">
(EN) Arvoisa puhemies, ensinnäkin haluan kiittää molempia esittelijöitä, jotka ovat ahkeroineet näiden mietintöjen parissa ja saaneet yhteistyössä aikaan erinomaisen säädöksen ja siihen kuuluvan todellisen elinluovutus- ja elinsiirtosuunnitelman, joka kattaa koko Euroopan.
<P>
Luvut ovat kaikkien tiedossa: vuosittain tuhannet ihmiset eri puolilla Eurooppaa tarvitsevat elinsiirron. Tämän perusteella minusta on ilo huomata, että aiomme toteuttaa yhteensovitettuja toimia lisätäksemme elintenluovutusrekistereiden määrää edistämällä erilaisia rekisteröitymisjärjestelyjä ja tiivistämällä valtioiden rajat ylittävää yhteistyötä, jotta löydetään parhaiten yhteensopivat luovuttajat ja vastaanottajat. Minusta tärkeintä on lisätä tietoisuutta, ja olen vakaasti sitä mieltä, että tavoite saavutetaan näiden mietintöjen avulla.
<P>
Totean myös olevani iloinen siitä, että näissä mietinnöissä on korostettu keskeisiä periaatteita eli elinluovutusten ehdotonta pyyteettömyyttä, vapaaehtoisuutta ja palkkiottomuutta. Tämä on tärkeää, jos aiomme rohkaista ihmisiä elinluovutuksiin ja varmistaa koko järjestelmän laadun ja turvallisuuden. Monia henkiä on pelastettu. Paljon useampia voidaan pelastaa. Kannatan tätä mietintöä.
<SPEAKER ID="366" NAME="Theodoros Skylakakis" AFFILIATION="PPE">
(EL) Arvoisa puhemies, direktiivi, jota tänään käsittelemme, koskettaa lähivuosina yhä useampia ihmisiä lääketieteen teknologian ja perinnöllisyystieteen kehittyessä. Emme tänään voi tarkalleen ottaen ennakoida niiden elinsiirtojen määrää, jotka tulevaisuudessa kuuluvat tämän direktiivin soveltamisalaan, ja siitä voi tulla huomattavasti suurempi kuin kuvittelemme.
<P>
Siksi on erinomaista, että pyyteettömyys ja vapaaehtoiset luovutukset muodostavat säädökselle vankan perustan ja että siinä edellytetään jäsenvaltioiden ottavan käyttöön koko elinluovutus- ja elinsiirtotoimintaa koskevat tiukat menettelyt. Yksi haittapuolista kompromissiesityksessä, josta meidän on määrä äänestää, on kuitenkin se, että se vesittää tarkastukset verrattuna siihen tekstiin, josta alun perin äänestimme, sillä siinä todetaan, että kyseeseen tulee joko tarkastus tai "auditointi", kun taas alkuperäisen tekstin mukaan elinsiirto- ja elinvälitysorganisaatiot on sekä tarkastettava että arvioitava. Tämä on heikko kohta, ja toivon ja uskon, ettei se ole vakava. Mielestäni tähän on kuitenkin tärkeää kiinnittää huomiota, sillä avoimuus on avainasemassa elinsiirtoihin liittyvissä kysymyksissä.
<SPEAKER ID="367" NAME="Zbigniew Ziobro" AFFILIATION="ECR">
(PL) Arvoisa puhemies, elinsiirrot ja elinsiirtotutkimus tarvitsevat vankan tukemme ja, mikä tärkeintä, ne on organisoitava ja koordinoitava paremmin terveydenhuoltopalvelujen yhteydessä. On kuitenkin myös äärimmäisen tärkeää parantaa kansalaisten luottamusta tähän lääketieteen alaan etenkin siksi, että silloin tällöin EU:n yleisessä mielipiteessä kiinnitetään huomiota monenlaisiin sääntöjenvastaisuuksiin, esimerkiksi tuntemattomilta luovuttajilta saatujen elinten laittomaan kauppaan.
<P>
Toimiessani Puolassa yleisenä syyttäjänä valvoin tutkintaa, jonka yhteydessä ilmeni joukko elinten saantiin liittyviä säännönvastaisuuksia, kuten lääkäreille maksettuja luvattomia palkkioita, jotka motivoivat heitä etsimään tietoa aivokuolleiksi arvelluista luovuttajista. Toimittamalla yhden ainoan luovuttajan tiedot lääkärit saattoivat Puolassa ansaita yli kuukauden palkan.
<P>
Elinsiirtoja koskevissa kysymyksissä yhteiskunnan on huolehdittava siitä, että toiminta on lainmukaista ja avointa ja ettei siihen liity oman edun tavoittelua. Lisäksi on varmistettava, ettei tämän hienon lääketieteellisen menetelmän taakse kätkeydy muita näkökohtia kuin ihmiselämän pelastaminen. Luottamus on ehdoton edellytys.
<SPEAKER ID="368" NAME="Françoise Grossetête" AFFILIATION="PPE">
(FR) Arvoisa puhemies, arvoisa ministeri, arvoisa komission jäsen, tänään käymämme keskustelu osoittaa selvästi, että todisteet ovat hälyttäviä ja että vastataksemme tähän haasteeseen meidän on tehostettava valtioiden rajat ylittävää siirtoelinten välitystä, jotta luovuttajat ja vastaanottajat saadaan kohtaamaan toisensa. Se osoittaa myös, että jonotuslistojen pituuden takia tällaisten toimien puute kaventaa ratkaisevasti potilaiden mahdollisuutta saada tarvitsemiaan elimiä.
<P>
Luovutuksia koskevat 27 jäsenvaltion yhteiset sitovat laatu- ja turvallisuusvaatimukset on ehdottomasti hyväksyttävä, jotta tehostetaan valtioiden rajat ylittävää elinten välitystä ja lisätään elinluovuttajien lukumäärää. Siksi tarvitaan asiaa koskevat eurooppalaiset puitteet.
<P>
Tietenkin meidän on oltava erityisen tarkkoja laittoman elinkaupan suhteen. Kaikki toimenpiteet on toteutettava mafian kaltaisten verkostojen ja elinsiirtomatkailun torjumiseksi. On kuitenkin huolehdittava siitä, ettei estetä eläviltä luovuttajilta saatavia luovutuksia, jotka perustuvat vapaaseen ja tietoiseen valintaan. Meidän on varmistettava, ettei luovutuksista makseta palkkiota ja estettävä mahdollisiin luovuttajiin kohdistuva painostus.
<P>
Siksi niitä potilaita, jotka haluavat vapaaehtoisesti luovuttaa elimiään henkien pelastamiseksi, on kannustettava, sillä hylkimisriski näiden elinsiirtojen aikana on huomattavasti pienempi kuin silloin, kun elimet saadaan kuolleelta luovuttajalta.
<P>
Toteamalla laittomasta kaupasta aiheutuvat riskit haluan myös varoittaa niitä, jotka eettisistä syistä haluaisivat rajoittaa eläviltä luovuttajilta saatavia elinluovutuksia Euroopassa. Elävien luovuttajien elinluovutuksia on ennen kaikkea säänneltävä hyvin tiukasti, ja tämä on ainoa vaihtoehto.
<SPEAKER ID="369" NAME="David Casa" AFFILIATION="PPE">
(MT) Arvoisa puhemies, kuten komission jäsen mainitsi, Euroopan unionissa on noin 56 000 siirtoelinleikkausta jonottavaa potilasta. Kuten jo todettiin, monissa näistä tapauksista kyse saattaa olla elämästä ja kuolemasta, ja siksi ne ovat mielestäni tärkeitä ja lisäkeskustelua vaativia asioita. Toimenpiteet eivät suoranaisesti lisää siirtoelinten määrää, mutta silti jäsenvaltioiden yhteisten käytäntöjen toteuttamisen pitäisi parantaa näiden maiden keskinäistä luottamusta ja luotettavuutta, mikä puolestaan lisää elinluovutusten määrää sekä niissä että niiden välillä.
<P>
Joihinkin mietinnössä mainittuihin ongelmiin, kuten laittomaan elinkauppaan, ei voida välittömästi puuttua. Arvostan kuitenkin esittelijän toimia tätä asiaa koskevan tiedotuksen lisäämiseksi ja toivon, että ne sisällytetään lopulliseen säädökseen liitteessä ilman velvoittavaa vaikutusta. Lopuksi haluan kiittää komission jäsentä John Dallia ja esittelijöitä tämän arkaluonteisen aiheen parissa tehdystä hyvästä työstä.
<SPEAKER ID="370" NAME="Daciana Octavia Sârbu" AFFILIATION="S&amp;D">
(RO) Elinsiirroilla ja elinluovutuksilla pelastetaan joka vuosi tuhansien Euroopan kansalaisten henki ja pidennetään heidän elämäänsä. On valitettavaa, että tuhannet muut potilaat kuolevat odottaessaan elinsiirtoa, vaikka Euroopan unionista löytyy yhteensopivia luovuttajia. Tämä on vaikea ja kiistanalainen asia, joka herättää merkittäviä kysymyksiä. Parlamentti vahvistaa tässä mietinnössä yhteisen näkökannan, jonka mukaan kaikki elinluovutusprosessiin liittyvät kaupalliset tekijät, jotka saattavat johtaa elinten myyntiin tai ostamiseen, ovat laittomia.
<P>
Meidän on välttämätöntä hyväksyä ja toteuttaa tehokas järjestelmä mahdollisimman pian, ei vain potilaiden hengen pelastamiseksi vaan myös siksi, että tällainen järjestelmä vähentää sellaisten elinten kysyntää, jotka muutoin hankitaan laittomasti voiton tavoittelemiseksi ja jopa vastoin luovuttajan tahtoa.
<SPEAKER ID="371" NAME="Izaskun Bilbao Barandica" AFFILIATION="ALDE">
(ES) Arvoisa puhemies, haluan kiittää kaikkia tästä aloitteesta, sillä se merkitsee monien ihmisten elinajanodotteen paranemista ja yhteisvastuun ja veljeyden periaatteen toteuttamista käytännössä.
<P>
Baskimaa - Euskadi - pitää hallussaan elinluovutusten maailmanennätystä. Vuonna 2009 miljoonaa asukasta kohti oli 38,5 luovuttajaa. Näin ollen teemme joka vuosi 60 munuaissiirtoa ja 30 maksansiirtoa miljoonaa asukasta kohti. Yhdysvalloissa näiden siirtojen määrät ovat vastaavasti 54,7 ja 21,4, Euroopassa 35,1 ja 13,4 ja Espanjassa 48,8 ja 24,6.
<P>
Onnistuminen johtuu säännöistä, joiden mukaisesti luovutukset turvataan sairaaloissa, sekä organisointi- ja tiedotusprosessista, ja näitä kahta ideaa meidän on tuettava. Se johtuu myös työstä, joka aloitettiin vuonna 1986 perustamalla alueellinen elinsiirtojen koordinointijärjestelmä, joka on toinen esimerkki siitä, miten alueet voivat antaa panoksensa EU:n hyväksi.
<SPEAKER ID="372" NAME="Frieda Brepoels" AFFILIATION="Verts/ALE">
(NL) Noin kaksi vuotta sitten Euroopan parlamentti hyväksyi Adamos Adamoun mietinnön ylivoimaisella ääntenenemmistöllä. Mietinnössä käsiteltiin ensimmäistä kertaa EU:n toimia elinluovutusten ja elinsiirtojen alalla. Minulla oli suuri ilo tehdä yhteistyötä mietinnön parissa yhtenä sen varjoesittelijöistä.
<P>
Tänään panen erittäin tyytyväisenä merkille, että esittelijä, Miroslav Mikolášik, ja hänen varjoesittelijänsä ovat tehneet erinomaista työtä ja onnistuneet jopa tämän lyhyen ajanjakson aikana pääsemään neuvoston kanssa yhteisymmärrykseen ensimmäisessä käsittelyssä. Kahden vuoden takaisen mietinnön pääkohdat on suureksi osaksi otettu mukaan ja niitä on laajennettu. Siksi toivon, että direktiivillä ja toimintasuunnitelmalla onnistutaan lisäämään elinluovuttajien määrää Euroopan unionissa, jotta potilaiden ei enää tarvitse päätyä jonotuslistoille.
<SPEAKER ID="373" NAME="Krisztina Morvai" AFFILIATION="NI">
(EN) Arvoisa puhemies, haluaisin saada esittelijältä ohjeistusta kahdessa asiassa. Yksi asia ovat "suostumusta koskevaan oletukseen" ja "suostumuksen puuttumista koskevaan oletukseen" perustuvat järjestelmät. Sikäli kuin ymmärrän, jäsenvaltioissa on vielä nämä kaksi rinnakkaista järjestelmää. Toisessa järjestelmässä oletetaan, että kuollut luovuttaja olisi suostunut elinsiirtoon. Näyttää varsin ilmeiseltä, että tämä on paljon tehokkaampi järjestelmä saatavilla olevien elinsiirtojen määrän kannalta. Eikö jokaisen jäsenvaltion olisi suositeltavaa käyttää järjestelmää, joka perustuu suostumusta koskevaan oletukseen?
<P>
Toinen asia on nimettömyyden ja jäljitettävyyden välinen suhde. Näiden kahden välillä näyttää olevan jonkinlainen ristiriita. Mistä näissä asioissa on kyse? Mitä nimettömyys ja jäljitettävyys merkitsevät?
<SPEAKER ID="374" NAME="Alf Svensson" AFFILIATION="PPE">
(SV) Arvoisa puhemies, noin 95 prosenttia meistä sanoo haluavansa elinsiirron, jos se pidentäisi elämäämme. Karkeasti ottaen kuitenkin vain puolet meistä on valmiita luovuttamaan elimiä. Siksi meidän on vaikutettava tätä asiaa koskevaan yleiseen mielipiteeseen.
<P>
Voidaanko koordinointia parantaa? Ehdottomasti. Kuolleen henkilön kehosta irrotettu sydän säilyy toimintakykyisenä vain neljän tunnin ajan. Näin oli ennen. Nykyisin sydämen toimintakyky kuitenkin säilyy jopa 24 tuntia, jos päätämme hyödyntää elinsiirtoja varten kehitettyä nykyaikaista lääketieteellistä teknologiaa.
<P>
Meillä on nyt myös lääketieteellistä tietämystä, joka - yksinkertaisesti ilmaistuna - mahdollistaa keuhkojen "puhdistuksen" tai kunnon parantamisen, jotta niitä voidaan käyttää elinsiirtoon tavoilla, joita ennen pidettiin mahdottomina. On tunnettu tosiasia, että keuhkot säilyvät elinkelpoisina kaksi tuntia kuoleman jälkeen.
<P>
Vaatikaamme tosiasioihin perustuvan tiedon soveltamista käytäntöön. Mielestäni se on perusedellytys, jos luovutusten koordinointi aiotaan toteuttaa käytännössä eikä vain puheissa.
<SPEAKER ID="375" NAME="Janusz Władysław Zemke" AFFILIATION="S&amp;D">
(PL) Suuret kiitokset, että sain tilaisuuden puhua. Haluan palata aiheeseen, joka on mielestäni peruskysymys.
<P>
Euroopan unionin eri jäsenvaltioissa käytetään hyvin erilaisia menetelmiä mahdollisten luovuttajien tunnistamiseen. Joissakin maissa mahdolliselta luovuttajalta vaaditaan kirjallinen suostumus, kun taas toisissa maissa oletetaan, että ellei luovutusta vastusteta, siirtoelin voidaan ottaa kyseessä olevalta luovuttajalta. Näillä toimenpiteillä on tietenkin olennainen vaikutus luovuttajien määrään. Tässä yhteydessä haluan kysyä Euroopan komission edustajalta, eikö komission pitäisi aktiivisemmin tukea jälkimmäistä vaihtoehtoa, joka ei edellytä kirjallista suostumusta? Mahdollisuus elinten irrottamiseen niiltä, jotka eivät ole ilmaisseet vastustavansa sitä, riittäisi lisäämään luovuttajien määrää selvästi.
<SPEAKER ID="376" NAME="Angelika Werthmann" AFFILIATION="NI">
(DE) Arvoisa puhemies, hyvät kollegat, yli 55 000 potilasta jonottaa pääsyä elinsiirtoon. Päivittäin lähes 10 ihmistä kuolee odottaessaan.
<P>
Kannatan luonnollisesti elinsiirtoja, mutta ehdottomasti vain vapaaehtoisia, joihin luovuttaja on antanut suostumuksensa ja joista ei makseta palkkiota, jotta voidaan toteuttaa laittoman elinkaupan vastaisia toimia. Luonnollisesti luovutusten on perustuttava asianomaisten kannalta mahdollisimman korkeaan laatu- ja turvallisuustasoon.
<SPEAKER ID="377" NAME="Elżbieta Katarzyna Łukacijewska" AFFILIATION="PPE">
(PL) Olen tyytyväinen siihen, että puheenjohtajavaltio Espanja pitää elinluovutuksia ja elinsiirtoja koskevaa kysymystä ensiarvoisen tärkeänä, sillä voidaan sanoa, että kyse on elämästä ja kuolemasta. Huolimatta siitä, että elinsiirtojen määrä kasvaa joka vuosi, elinsiirtoa odottavien määrä ei ole laskussa.
<P>
Yhteiskunnallisen tietoisuuden lisääntymisestä huolimatta jäsenvaltioiden välillä on elinluovutuksia ja elinsiirtotutkimusta koskeva valtava epäsuhta. Näin ollen parhaita käytäntöjä ja ratkaisuja hyödyntävän eurooppalaisen elinluovutus- ja elinsiirtomallin perustamisen lisäksi on erittäin tärkeää lisätä yhteiskunnallista tietoisuutta ja hyväksyntää. Tästä syystä olen tyytyväinen Espanjan toimenpide-ehdotuksia koskevaan malliin, jolla on päästy parhaisiin tuloksiin sekä luovuttajien että tehtyjen elinsiirtojen lukumäärän osalta mutta myös onnistuttu saavuttamaan laaja yhteiskunnallinen tuki elinsiirtoja ja elinluovutuksia koskevalle idealle.
<SPEAKER ID="378" NAME="Ricardo Cortés Lastra" AFFILIATION="S&amp;D">
(ES) Arvoisa puhemies, arvoisa ministeri Jiménez García-Herrera, aluksi haluan kertoa teille, että tulen Kantabriasta, pieneltä Espanjan itsehallintoalueelta, jossa tehdään eniten elinluovutuksia Espanjassa ja Euroopassa: 61 luovutusta miljoonaa asukasta kohti. Haluan kiittää Andres Perello Rodriguezia ja Miroslav Mikolášikia tästä mietinnöstä ja tuesta tälle direktiiviehdotukselle, jolla on tarkoitus ratkaista Euroopan unionissa vallitseva pula siirtoelimistä.
<P>
Espanjan onnistunutta ratkaisumallia voidaan käyttää hyödyksi muualla Euroopan unionissa: malliin kuuluvat esimerkiksi toimivaltaiset kansalliset viranomaiset, elinten jäljitettävyys ja elävät luovuttajat.
<P>
Kiitän puheenjohtajavaltio Espanjaa myös sen vankasta tuesta tälle asialle, joka on yksi sen painopistealoista.
<P>
Hyvät kollegat, kuten tiedätte, jonotuslistoilla on nykyisin lähes 56 000 potilasta. Luovutusten määrässä ja elinten saatavuudessa on huomattavia eroja Euroopan maiden välillä. Pula elimistä on keskeinen elinsiirto-ohjelmia haittaava tekijä. Hyvät käytännöt, joita voidaan toteuttaa, tuottavat joissakin jäsenvaltioissa paljon suurempia hyötyjä kuin toisissa. Tästä syystä - päätän nyt puheenvuoroni - tämän mietinnön hyväksyminen on välttämätöntä tilanteen parantamiseksi kaikissa jäsenvaltioissa.
<SPEAKER ID="379" NAME="Salvatore Iacolino" AFFILIATION="PPE">
(IT) Arvoisa puhemies, arvoisa ministeri Jiménez García-Herrera, arvoisa komission jäsen, hyvät kollegat, nykyään ihmisiltä usein evätään oikeus elinsiirtoon. Tämän oikeuden epääminen on sosiaalisen suojelun kannalta kenties kaikkein ongelmallisin tilanne, etenkin sen psyykkisten vaikutusten takia, ja silti jonotuslistalla olevien ihmisten määrän ja siirtoelimen saavien potilaiden määrän välillä vallitsee edelleen jatkuva epäsuhta. Lisäksi luovutusmenettely on terveydellisten ja oikeudellisten kysymysten osalta hyvin arkaluonteinen, ja sitä heikentävät usein yleisesti hankalat ja hitaat menettelyt, kun meidän päinvastoin pitäisi tukea hyvinvointivaikutuksia.
<P>
Euroopan unionin on näin ollen sitouduttava turvaamaan todellinen yhteisvastuu ja vapaaehtoistoiminta, joka ei heikennä menettelyjen tehoa, kehittämällä luovutusten ammattimaisuutta ja niihin liittyviä menettelytapoja. Yhteisten laatuvaatimusten hyväksyminen on näin ollen ratkaiseva edistysaskel, johon on suhtauduttava myönteisesti osana tavoitetta, jonka edistymiseen Maailman terveysjärjestö voi omalta osaltaan vaikuttaa.
<SPEAKER ID="380" NAME="Karin Kadenbach" AFFILIATION="S&amp;D">
(DE) Arvoisa puhemies, olen seurannut tätä keskustelua hyvin tarkkaan. Sanat synnyttävät ihmisissä mielikuvia. Tänään olemme toistuvasti kuulleet puhuttavan laittomasta elinkaupasta - laittomasta toiminnasta ja kaupasta. Mielestäni tässä direktiivissä todetaan varsin selvästi, että elinkauppa on jo sinänsä laitonta toimintaa. Emme saa viestittää, että elinkauppa voisi jossain tilanteissa olla laillista.
<P>
Pyydän parlamentin jäseniä korostamaan, myös ollessaan tekemisissä tiedotusvälineiden kanssa, että kannatamme elinluovutuksia, toisin sanoen toimintaa, jossa toinen osapuoli on valmis auttamaan toista pidentämään elämäänsä, mutta ei saa siitä kiitoksen lisäksi muuta palkkiota. Toisin sanoen elinkauppa ei voi olla laitonta, koska elimillä ei saa käydä kauppaa lainkaan. On vain elinluovutuksia.
<SPEAKER ID="381" NAME="Trinidad Jiménez García-Herrera" LANGUAGE="ES">
Arvoisa puhemies, arvoisa komission jäsen, hyvät kollegat, haluan kiittää kaikkia poliittisia ryhmiä ja jokaista puhujaa heidän tuestaan ja heidän puheenvuorojensa myönteisestä sävystä. Haluan myös ilmaista tyytyväisyyteni siihen, että tänään parlamentissa saavuttamallamme yhteisymmärryksellä saamme päätökseen prosessin.
<P>
Sen lisäksi, että meillä on ollut hankaluuksia antaa lainsäädäntöä teknisistä näkökohdista, jotka saattavat muuttua tieteen kehityksen myötä, olemme joutuneet ratkaisemaan Lissabonin sopimuksen soveltamiseen liittyviä käytännön ongelmia kuluneiden kuuden kuukauden aikana. Puheenjohtajavaltio Espanja haluaa siksi kiittää vilpittömästi kaikkia EU:n toimielimiä - parlamenttia, komissiota ja neuvostoa - ja kaikkia jäsenvaltioita niiden yhteistyöstä näiden toimien toteuttamisessa. Toimet ovat edellyttäneet ensinnäkin joustavuutta ja sopeutumiskykyä ja toiseksi vastuullisuutta ja sovittelunhalua, jota on tänä iltapäivänä osoitettu.
<P>
Hyvät parlamentin jäsenet, olemme onnistuneet tekemään EU:sta tehokkaamman ja lisäämään sen merkitystä kansalaisille, ja meidän pitäisi olla tähän tyytyväisiä. Kuten kuitenkin tiedätte, työ ei pääty tämän direktiivin hyväksymiseen. Päinvastoin: meidän on jatkettava työskentelyä varmistaaksemme, että kansanterveyden suojelutavoitteesta, johon olemme pyrkineet ja jossa olemme onnistuneet, pidetään kiinni myös saatettaessa direktiivi osaksi kansallista lainsäädäntöä.
<P>
Meidän on jatkettava työskentelyä yhteisvastuun lisäämisen puolesta ja säilytettävä se yhteiskunnallinen arvo, joka on kaikkien tämän direktiivin kehittämiseen ja alullepanoon osallistuneiden tavoite. Myös toimintasuunnitelman osalta on vielä paljon tehtävää. Suunnitelma tarjoaa meille ainutlaatuisen tilaisuuden jatkuvaan oppimiseen, sopeutumiseen ja kehittymiseen.
<P>
Kiitos vielä kerran kaikille parlamenttiryhmille niiden tuesta, niiden suhtautumistavasta ja niiden myönteisestä asenteesta. Yhdessä me saavutamme tavoitteemme. Olemme jo saavuttaneet sen.
<SPEAKER ID="382" NAME="John Dalli" LANGUAGE="EN">
Arvoisa puhemies, komission, parlamentin ja neuvoston erinomaisen keskinäisen yhteistyön perusteella olen vakuuttunut siitä, että olemme nyt päässeet yhteisymmärrykseen kaikista keskeisistä kysymyksistä. Haluan jälleen kiittää tohtori Miroslav Mikolášikia ja Andres Perello Rodriguezia heidän panoksestaan.
<P>
Olen vakaasti sitä mieltä, että eurooppalaiset potilaat saavat suurta hyötyä direktiiviehdotuksesta, jolla turvataan ihmiselimiä koskevat korkeat laatu- ja turvallisuusvaatimukset. Direktiivillä luodaan koko EU:n kattavat vertailukelpoiset turvallisuusmääräykset ja vahvistetaan luottamusta elinsiirtojärjestelmiin. Olen vakaasti sitä mieltä, että direktiiviehdotuksessa löydetään kansalaisten tietosuojan ja elinten jäljitettävyyden välille oikea tasapaino ja edistetään epäsuorasti elinkaupan torjuntatoimia.
<P>
Tämä ei ole ratkaisu kaikkiin elinsiirtoja koskeviin ongelmiin; direktiivillä luodaan puitteet, rajataan selkeämmin vastuualueet ja annetaan joitakin sääntöjä. Lisätoimia tarvitaan kuitenkin sairaalaorganisaatioiden, tiedon keräämisen ja jakamisen, elinten ominaisuuksien asianmukaisen kuvaamisen ja laittoman kaupan vastaisten toimien alalla. Laittoman kaupan osalta jäljitettävyys korjaa tilannetta osittain, mutta tämä riippuu kuitenkin jäsenvaltioiden täytäntöönpanotoimista.
<P>
Jäsenvaltioille jätetään paljon liikkumavaraa, ja toivomme, että ne kaikki antavat tälle kysymykselle sen ansaitseman merkityksen. Toimivaltaisille viranomaisille, jotka niiden on perustettava, on annettava tarvittavat välineet ja voimavarat, jotta ne voivat asianmukaisesti huolehtia tietojenkeruusta ja tiedonhallinnasta, jäljitettävyydestä, valvontavaatimuksista ja elimen ominaisuuksien kuvauksista, sekä elinsiirtoja varten. Lisäksi viranomaisvalvonnan on oltava tehokasta, jotta ne voivat raportoida vaaratilanteista ja haittavaikutuksista, mikä auttaa meitä yhdessä minimoimaan tulevia riskejä.
<P>
Arvoisa puhemies, arvoisa neuvoston puheenjohtaja, hyvät parlamentin jäsenet, arvoisat parlamentin jäsenet ovat tässä keskustelussa käyttämissään puheenvuoroissa tuoneet selvästi esiin, että tänään käsiteltävänä olevassa kompromissiesityksessä otetaan huomioon kaikkien huolenaiheet. Kiitos panoksestanne, yhteistyöstänne ja tuestanne.
<P>
Analyyttinen taulukko ehdotusta Euroopan parlamentin ja neuvoston direktiiviksi elinsiirtoa varten tarkoitettujen ihmiselinten laatu- ja turvallisuusvaatimuksista koskevista tarkistuksista
<P>
- C6-0480/2008 -
<P>
Esittelijä: Miroslav Mikolášik (PPE)
<P>
Tarkistukset:
<P>
Välittömästi hyväksyttävät tarkistukset: tarkistus 106 (Teksti kokonaisuudessaan, ryhmä 1, kompromissitarkistus). Komissio puoltaa kompromissiesityksen hyväksymistä lainsäädäntöelimissä.
<SPEAKER ID="383" NAME="Miroslav Mikolášik">
esittelijä. - (SK) Haluan kiittää teitä tässä keskustelussa käyttämistänne puheenvuoroista ja ilmaista vakaan käsitykseni, jonka uskon meidän kaikkien jakaneen neuvotteluissa, että tämä direktiivi on poliittisten kiistojen yläpuolella, koska kyse on ihmisistä, potilaista ja henkien pelastamisesta.
<P>
Mielestäni elinten määrän lisääminen ja useammat parantuneet potilaat tarkoittavat, että useammat ihmiset saavat jälleen elää rikasta elämää, palata perheidensä luokse ja uusiin tai entisiin työpaikkoihin, mikä muuttaa ratkaisevasti heidän elämänlaatuaan.
<P>
Avoimuus, saavutettavuus, turvallisuus, laatu, saatavuus, pyyteettömyys, elävien luovuttajien määrän lisääminen, ilman palkkiota tapahtuvat vapaaehtoiset luovutukset - kaikki nämä ovat direktiiviin sisällytettyjä periaatteita.
<P>
Vakaa käsitykseni on, että tällä direktiivillä myös lisätään siirtoelinten määrää tiiviimmän yhteistyön ja valtioiden rajat ylittävän siirtoelinten välityksen ansiosta sekä luodaan EU:n jäsenvaltioiden välille uudet perustavat yhteydet.
<P>
Tämän direktiivin kautta uskon meidän kaikkien antavan panoksemme jonkin sellaisen hyväksi, josta sovimme alusta alkaen: yksimielisyyden, rakkauden ja yhteistyön lisäämiseen ja etenkin suuremman potilastyytyväisyyden hyväksi.
<SPEAKER ID="384" NAME="Andrés Perelló Rodríguez" LANGUAGE="ES">
Arvoisa puhemies, se, että parlamentti on Eurooppaa ja maailmaa parhaillaan koettelevan vaikean kriisijakson aikana kyennyt antamaan ensimmäisen direktiivin ensimmäisessä käsittelyssä Lissabonin sopimuksen voimaantulon jälkeen kertoo paljon Euroopan parlamentin ymmärtäväisyydestä. Se myös vahvistaa luottamusta demokraattisiin instituutioihin ja osoittaa, että parlamentin jäsenet haluavat mennä eteenpäin ja pysyä tieteen kehityksen tahdissa yhtä määrätietoisesti ja voimakasta yhteisvastuuta tuntien kuin eurooppalainen yhteiskunta.
<P>
En tiedä, olemmeko tehnet kaiken liian hyvin vai olisimmeko voineet tehdä jotakin enemmän, mutta haluan hälventää kaikki epäilykset, joita on saattanut herätä. Siitä kuitenkin olen varma, että toteutamme kaiken sen, mistä aiomme parlamentissa säätää, pidennämme ihmisten elämää ja estämme elinkauppaan liittyvät rikokset EU:ssa. Tehtiinpä näitä rikoksia missä tahansa muualla maailmassa, mutta ei ainakaan Euroopan unionissa.
<P>
Jos siis jokin puheenvuoro on jättänyt näitä epäilyksiä jonkun mieleen, kuten kollegat ovat todenneet, haluan hälventää niitä. Se ei ollut meidän tehtävämme. Olemme yrittäneet kunnioittaa kaikkien omaatuntoa sekä noudattaa etiikan ja moraalin kriteerejä perimmäistä tavoitetta unohtamatta: ettei yksikään eurooppalainen jäisi ilman elintärkeää elinsiirtoa, sillä voimme lisätä elinsiirtoja ja siten torjua elinkauppaa.
<P>
Siksi totean puheenvuoroni päätteeksi, etten tiedä, olemmeko onnistuneet pelastamaan kaikkien omaatuntoa tekemämme työn ansiosta, mutta olen täysin vakuuttunut, että pelastamme monia henkiä. Se oli tehtävämme ja sen olemme tehneet.
<SPEAKER ID="385" NAME="Puhemies">
(DE) Yhteiskeskustelu on päättynyt.
<P>
Äänestys toimitetaan keskiviikkona 19. toukokuuta 2010.
<P>
(Istunto keskeytettiin klo 16.25 ja sitä jatkettiin klo 16.30.)
<P>
Kirjalliset lausumat (työjärjestyksen 149 artikla)
<SPEAKER ID="883" NAME="Jim Higgins  " AFFILIATION="PPE">
kirjallinen. - (EN) Olen tyytyväinen elinluovutusten laatu- ja turvallisuusvaatimuksista EU:ssa annettuun uuteen lainsäädäntöön. Erityisen tyytyväinen olen käytännön toimenpiteiden, kuten Euroopan laajuisen elintietokannan, toteuttamiseen sen varmistamiseksi, ettei elintärkeitä siirtoelimiä mene hukkaan. Uusi säädös pelastaa monia ihmishenkiä ja optimoi elinluovutukset antamalla elinten jakamisen jäsenvaltioiden tehtäväksi. Ennen tämän säädöksen antamista elin jäi käyttämättä, ellei määrätystä jäsenvaltiosta löytynyt sopivaa vastaanottajaa. Nyt elin voidaan antaa jollekin 56 000:sta elinsiirtoa odottavasta EU:n kansalaisesta. Tällä säädöksellä luodaan tärkeät puitteet, joita kunkin asianomaisen jäsenvaltion on kehitettävä. Irlannin osalta totean, että tarvitsemme elinsiirtojen valvonnasta ja luovutettujen elinten keräämisestä vastaavan riippumattoman elimen. Nykyisin Irlanti ja Malta ovat ainoat EU:n jäsenvaltiot, joilla ei ole elinsiirroista vastaavaa kansallista viranomaista, joka maksimoisi elinten käytön. Elinsiirtoa odottavien potilaiden jonotuslistojen poistamiseksi - yksi päätöslauselman päätavoitteista - meidän on lisättävä elinluovutusten tunnettuutta EU:n kansalaisten keskuudessa; Irlannissa tämä voitaisiin tehdä toteuttamalla julkisrahoitteinen tiedotusohjelma.
