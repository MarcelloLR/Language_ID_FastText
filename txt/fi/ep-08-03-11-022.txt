<CHAPTER ID="022">
Energiatilastot (keskustelu)
<SPEAKER ID="449" NAME="Puhemies">
(EL) Esityslistalla on seuraavana Claude Turmesin teollisuus-, tutkimus- ja energiavaliokunnan puolesta laatima mietintö ehdotuksesta Euroopan parlamentin ja neuvoston asetukseksi energiatilastoista - C6-0035/2007 -.
<SPEAKER ID="450" NAME="Joaquín Almunia">
komission jäsen. - (ES) Arvoisa puhemies, viime vuosi oli ilmastonmuutosta ja energiapolitiikkaa koskevien ratkaisevien päätösten vuosi. Euroopan unioni on päättäväinen ja sitoutunut torjumaan ilmastonmuutosta ja ottamaan vastaan haasteen turvallisen, kestävän ja kilpailukykyisen energian turvaamisesta.
<P>
Maaliskuussa 2007, vuosi sitten, Eurooppa-neuvosto asetti täsmällisiä ja sitovia tavoitteita, joihin liittyy kunnianhimoinen suunnitelma vähentää kasvihuonekaasupäästöjä ja lisätä uusiutuvan energian käyttöä energiankulutuksessamme.
<P>
Komissio on, kuten tiedätte, esittänyt erityisiä ehdotuksia näillä aloilla. Kaikki nämä pyrkimykset vaativat energiatilanteemme edistymisen korkealaatuista, jatkuvaa ja yksityiskohtaista seurantaa, sillä energiankulutuksesta johtuu yli 80 prosenttia kasvihuonekaasupäästöistämme. Jäsenvaltioiden on myös seurattava energiariippuvuuttaan tiiviisti, erityisesti maakaasun ja öljyn osalta. Ehdotus asetukseksi energiatilastoista on osa komission viime vuonna hyväksymää energiapakettia.
<P>
Perinteisesti energiatilastojen kerääminen on perustunut jäsenvaltioiden kanssa tehtyihin vapaaehtoisiin sopimuksiin, ja asiassa on toimittu näin vuosia. Sekä komissio että parlamentti ovat kuitenkin samaa mieltä siitä, että nyt ja tulevaisuudessa tämä tilastojen kerääminen on liian tärkeää voidakseen olla riippuvaista pelkistä vapaaehtoisista sopimuksista. Lisäksi kaasu- ja sähkömarkkinoiden vapauttaminen on lisännyt kiinnostuneiden osapuolten määrää, mistä on se looginen seuraus, että tietojen kerääminen tällä alalla on nyt paljon monimutkaisempaa, mikä tarkoittaa, että tätä erittäin tärkeää työtä varten tarvitaan oikeusperusta.
<P>
Tämä ehdotus asetukseksi on tulos Euroopan parlamentin komissiolle esittämästä pyynnöstä sitoutua oikeudellisesti tarjoamaan Euroopan kansalaisille tietoa energiasta yhteisön tasolla määräajoin ja sopivina ajankohtina. Lisäksi energiatilastot ovat erittäin dynaaminen ala, ja ehdotuksessa asetukseksi palataan Euroopan parlamentin toiveeseen siitä, että energiatehokkuutta ja uusiutuvaa energiaa koskevien tilastojen kehittyminen jatkuisi.
<P>
Tämä kaikki heijastaa sitä rakentavaa ilmapiiriä, joka on vallinnut toimielintemme välisissä keskusteluissa sen asetusehdotuksen lopullisen version aikaan saamiseksi, josta alamme keskustella tänään parlamentissa.
<P>
Siksi haluan päättää puheenvuoroni kiittämällä tämän prosessin keskushahmoja ja erityisesti Euroopan parlamentin esittelijää heidän tuestaan laadittaessa tätä oikeusperustaa, jonka avulla saamme tulevaisuudessa avointa tietoa energiasta Euroopan unionissa.
<SPEAKER ID="451" NAME="Claude Turmes">
esittelijä. - (FR) Arvoisa puhemies, energia on palaamassa poliittiselle asialistalle. Arvoisa komission jäsen, kun aloititte työnne Brysselissä, öljytynnyrin hinta oli 25 Yhdysvaltain dollaria. Nykyisin se on 105 Yhdysvaltain dollaria, ja siksi, enemmän kuin koskaan, energiahaasteeseen - oli se sitten ilmastonmuutos, öljypula, koko geopoliittinen riippuvuutemme, joka on tämän tilanteen takana, tai taloudellinen haavoittuvuutemme öljynhinnan epävakauden edessä, kaasun hintaa unohtamatta - vastaamiseksi on mielestäni välttämättömämpää kuin koskaan ennen ottaa käyttöön eurooppalainen energiapolitiikka.
<P>
Hyvän eurooppalaisen energiapolitiikan kehittämiseksi tarvitaan kuitenkin hyvää tietopankkia. Mielestäni se, mistä äänestämme tänä iltana, on luo itse asiassa hyvän perustan, koska tilastot ovat pakollisia - tämä on erittäin tärkeä seikka - mutta myös siksi, että parlamentti on mielestäni todella saavuttanut menestystä. Tämä on menestys siksi, että tilastot, jotka olivat tähän saakka ennen kaikkea erittäin yksityiskohtaisia fossiilisen energian tilastoja ja koskivat hiiltä, öljyä ja kaasua, mukautetaan 2000-lukuun. Ja 2000-luvun energia suuntautuu uusiutuviin energialähteisiin.
<P>
Vuodesta 2020 lähtien uusiutuva energia on 20 prosentin osuudella Euroopan tärkein energialähde. Nämä tilastot on siis mukautettava, ja ne mukautetaan energian kysynnän mukaan. On melko hämmästyttävää huomata, miten huonoja kansalliset ja sen vuoksi myös eurooppalaiset tilastot ovat, ennen kaikkea rakennusten ja kotitalous- ja toimistolaitteiden kulutuksen mutta myös liikenteen osalta.
<P>
Lisäksi olemme mielestäni saavuttaneet jotakin tärkeää, nimittäin avoimuuden ydinpolttoaineketjun kohdalla. Itse asiassa uusi asetus pakottaa Euroopan olemaan paljon täsmällisempi myös ydinpolttoaineketjun alkupään osalta, mikä tekee lopun kafkamaisesta tilanteesta. Olimme tilanteessa, jossa toimme ydinenergiaa. Eurooppa tuo 98 prosenttia uraanistaan, ja tilastoissa, Euroopan tilastollisessa vuosikirjassa, ydinvoima näyttäytyi kotimaisena energiana, koska tilastoja ei ole mukautettu. Tässä asiassa on siis edistytty.
<P>
Toinen menestys on se, että tilastot julkaistaan viisi kuukautta aikaisemmin. Tässä asiassa voitimme ankaran taistelun ennen kaikkea neuvostoa vastaan. Lisäksi tästä saadaan liitännäishyötyä, sillä jäsenvaltiot - ja varsinkin Saksa, joka on käytännössä ollut kaikkein vaikein taivuteltava - joutuvat investoimaan enemmän tilastoihin. Haluan siis tällä foorumilla kiittää lämpimästi kaikkia niitä tilastotieteilijöitä Euroopassa, joiden viimeisten kymmenen vuoden aikana on täytynyt erittäin rajallisilla voimavaroilla laatia tilastoja - ja jotka laativat niitä edelleen. Nyt he pääsevät paljon parempaan asemaan, koska valtiovarainministerien on nyt pakko ottaa energiatilastot paljon vakavammin.
<P>
Näin ollen tämä parlamentin voitto on yhteinen voitto. Kiitän Catherine Trautmannia, kiitän Fiona Hallia ja kiitän Eija-Riitta Korholaa tehdystä työstä. Kiitän myös parlamentin henkilökuntaa, puheenjohtajavaltio Portugalin Corderoa, joka todellisuudessa auttoi meitä saavuttamaan yhteisymmärryksen, ja lopuksi Eurostatin virkailijoita, joiden täytyi tukea minua, joskus iltapäivä iltapäivän jälkeen, kysymyksissäni ja vastausten antamisessa. Kiitos siis myös heille.
<SPEAKER ID="452" NAME="Eija-Riitta Korhola">
PPE-DE-ryhmän puolesta. - (FI) Arvoisa puhemies, energiatilastointi on yhteisön tasolla aiemmin aina hoidettu herrasmiessopimuksen pohjalta. Oli ennalta selvää, mitä tilastoitiin, millä tarkkuudella ja milloin tilastojen piti olla valmiita luovutettaviksi.
<P>
Näin ei kuitenkaan ole ollut enää vähään aikaan. EU:n laajentuminen, sen mukanaan tuomat erinäiset tilastointikäytännöt sekä muut uudistukset, kuten energiamarkkinoiden vapauttaminen ja vaihtoehtoiset energiamuodot, ovat kaikki yhdessä luoneet tarpeen laatia tilastoinnille pikaisesti yhteisön laajuinen laillinen kehys.
<P>
Nyt käsiteltävänä oleva kompromissipaketti on tulosta tiiviistä neuvotteluista, joissa herrasmiesmäisyyttä jouduttiin hieman etsimään, mutta lopulta se kaikkien voitoksi löydettiin. Energiatilastoprosessin piti olla vain piskuinen merkintä parlamentin työtilastoihin, mutta esittelijä Turmesin onnistui loihtia esille virallisen kuivien ja teknisten tilastojen uumenista intohimoa herättävä poliittinen peli. Vaatimukset muun muassa ydinpolttoaineen kierron ja energian loppukäytön yksityiskohtaisesta tilastoinnista, laajennetusta uusiutuvan energian tilastoinnista samoin kuin kunnianhimoiset vaatimukset Eurostatin vuosittaisen raportoinnin aikaistamiseksi olivat poliittisesti värittyneitä.
<P>
Täyttääkseen tehtävänsä tilastojen on kuitenkin välttämättä oltava neutraali väline, ei enempää. Ryhmäni varjoesittelijänä minulle lankesi sovittelijan rooli. Siinä määrin kaukana Eurostatin ja neuvoston kannat olivat esittelijämme tavoitteista.
<P>
Haluankin nyt kiittää kaikkia osapuolia viisaasta halusta kompromissiin, jolla kaivattu asetus saadaan nyt pikaisesti voimaan. Arvoisan kollega Turmesin ajamat uudistukset huomioidaan myös asetuksessa, kuitenkin realistisella tavalla. Löysimme myös yhteisymmärryksen siitä, mitä asetuksessa on tarkoitus käsitellä ja mitä taas jätetään muun lainsäädännön piiriin. Erinomaiseksi esimerkiksi tästä käy turve, jonka luokitukseen fossiiliseksi tai uusiutuvaksi, siltä osin kuin se vuosittain uusiutuu, emme nyt tässä yhteydessä ota kantaa. Jääköön se taistelu pian alkavaan käsittelyyn tulevasta uusiutuvia energiamuotoja koskevasta direktiivistä, jossa tiemme odotetusti kohtaavat jälleen.
<SPEAKER ID="453" NAME="Catherine Trautmann">
PSE-ryhmän puolesta. - (FR) Arvoisa puhemies, arvoisa komission jäsen, hyvät kollegat, kun Eurooppa hankkii itselleen vähitellen välineitä kasvihuonekaasupäästöihin liittyvän ilmastonmuutoksen rajoittamiseksi ja Euroopan kansalaiset kärsivät energiahintojen nousun täydestä voimasta, on tietenkin tärkeää kehittää vihdoinkin oikeusperusta energiatilastojen kokoamiselle ja levittämiselle. Meistä oli kuitenkin aivan yhtä välttämätöntä mukauttaa ne edessämme oleviin haasteisiin, energiansäästöön ja energiayhdistelmiemme uudelleenmäärittelyyn vähentäen fossiilisen energian määrää ja lisäten huomattavasti uusiutuvaa energiaa. Tämän asetuksen uudet osat ovat ennemminkin tilastojen soveltamisalan johdonmukaista uudelleenmäärittelyä kuin sarja hajanaisia lisäyksiä.
<P>
Lähestymistapani sosialistiryhmän varjoesittelijänä oli varmistaa, että nämä tilastot voivat olla entistä hyödyllisempiä Euroopan kansalaisille, mutta myös niille, jotka hallinnoivat niitä. Niistä tulee luotettavampia analyysin kannalta, ja niistä on entistä enemmän hyötyä apuna päätöksenteossa.
<P>
Kansalaisten kannalta puolustimme avoimempia tilastoja ja saimme sellaiset. Tilastot kattavat tiedot, jotka koskevat heitä eniten: asumista ja liikennettä mutta myös ydinvoima-alaa koskevat tiedot. Hallitusten kannalta saatiin puolestaan aikaan, että mahdollisimman ajankohtaiset tilastot ovat käytettävissä joka kevät järjestettävässä tavanomaisessa energianeuvostossa. Näin näemme, miten pitkälle alan tavoitteista pidetään kiinni. Loppujen lopuksi näiden muutosten tulos on mielestäni melko maltillinen, ne eivät nimittäin lisää kohtuuttomasti valtioiden tai eri asianosaisten työmäärää.
<P>
Tässä vaiheessa haluan kiittää esittelijäämme, Claude Turmesia, hänen kompromissihalukkuudestaan sekä koko hänen työryhmäänsä.
<P>
Lopuksi haluan vielä kerran antaa tunnustusta Eurostatin erittäin hyödylliselle ja tehokkaalle tuelle tässä prosessissa; se auttoi saavuttamaan tuloksen, joka katsotaan nyt vakaaksi.
<SPEAKER ID="454" NAME="Fiona Hall">
ALDE-ryhmän puolesta. - (EN) Arvoisa puhemies, haluan kiittää parlamentin jäsentä Claude Turmesia hänen erinomaisesta työstään esittelijänä ja tiiviistä yhteistyöstä kollegojen kanssa.
<P>
Energiatilastot ovat kuin rakennusta kannattelevat terästangot: niitä ei näe ulkopuolelta, mutta ilman niitä koko rakennus sortuu.
<P>
Tällä hetkellä kehitämme upouusia tapoja tuottaa energiaa. EU on sopinut uusista tavoitteista, jotka koskevat energiatehokkuutta, uusiutuvaa energiaa ja hiilidioksidipäästöjä. Kuten kuitenkin tiedämme EU:n aiemmista ponnistuksista tällä alalla, on helpompaa asettaa tavoitteita kuin panna niitä täytäntöön, ja ainoa tapa päätellä, teemmekö sitä, mihin ryhdyimme, on mitata toimintaa tilastollisesti.
<P>
Tarvitsemme nyt tilastoja, joissa keskitytään energian kysyntään yhtä lailla kuin energian toimituksiin. Tarvitsemme yksityiskohtaisia tilastoja niin uusiutuvista energialähteistä kuin fossiilisista polttoaineistakin. Tarvitsemme parempia Euroopan tasolla koottuja ja lajiteltuja tilastoja ydinenergiasta, ja nämä tilastot on käsiteltävä paljon nopeammin, jotta saamme pikaista palautetta. Erityisen tärkeää on varmistaa, että tilastot ovat saatavilla hyvissä ajoin ennen maaliskuun energiahuippukokouksia.
<P>
Lopuksi totean olevani iloinen siitä, että turve pysyy vakaasti fossiilisten polttoaineiden ryhmässä. Yhdistyneessä kuningaskunnassa turvemaita pidetään suojeltavina, kallisarvoisina elinympäristöinä. Turve uusiutuu niin hitaasti, että olisi täysin asiatonta pitää sitä uusiutuvana voimavarana.
<SPEAKER ID="455" NAME="Avril Doyle" AFFILIATION="PPE-DE">
(EN) Arvoisa puhemies, ilmastonmuutos, toimitusvarmuus, hinnannousut, sellaiset tapaukset kuin sähkökatkokset osissa Eurooppaa ja Ukrainan Gazprom-herätys ovat kaikki lisänneet Euroopan kansalaisten ja päättäjien tietoisuutta energiatilanteemme monimutkaisuudesta, joka edellyttää ehdottomasti täsmällisten, ajankohtaisten ja täydellisten tilastotietojen saatavuutta. Tämän takia suhtaudun myönteisesti komission ehdotukseen ja esittelijämme Claude Turmesin tekemään työhön. Haluan myös käyttää tämän tilaisuuden onnitellakseni häntä lämpimästi nimityksestä uusiutuvaa energiaa koskevasta direktiivistä laadittavan mietinnön esittelijäksi.
<P>
Energian käyttö aiheuttaa 80 prosenttia EU:n kaikista kasvihuonekaasupäästöistä. Ajankohtaisten ja luotettavien lähtökohtatietojen saatavuus EU:n energiatilanteesta on välttämätöntä, jotta voimme saavuttaa Kioton pöytäkirjan mukaiset tavoitteemme mutta myös tavoitteemme vuoden 2012 jälkeisen ajan osalta. Miten voimme luotettavasti sopia kansainvälisellä näyttämöllä avoimista, fossiilisista polttoaineista saatavan energian vähentämistä koskevista tavoitteista ja uusiutuvan energian käytön lisäämisestä ilman tällaisia lähtökohtatietoja? Emme voi. Tällä hetkellä energiatilastojen laatiminen on hidasta, tehotonta ja usein epätäydellistä, jopa epätarkkaa. Kuten esittelijä aivan oikein huomautti, Eurostatin energiatietojen julkaisemisessa on huomattava viive. Voiko komission jäsen taata, että tästä asetuksesta seuraa, että keskeiset energiatilastot ovat saatavilla ajankohtaisemmin ja että täällä EU:ssa käyttämämme tilastomalli on verrattavissa esimerkiksi Yhdysvaltojen ja muiden globaalien toimijoiden käyttämiin, jotta voimme verrata vastaavia lukuja?
<P>
Lopuksi totean olevani samaa mieltä esittelijän kanssa siitä, että uudella asetuksella on estettävä tietojen manipulointi. Täsmälliset, todistettavat ja puolueettomat Eurostat-tilastot ovat ratkaisevia kaiken nykyisen ja tulevan ilmasto- ja energiapolitiikan, kuten EU:n päästökauppajärjestelmän, panosten jakamisen ja uusiutuvaa energiaa koskevien ehdotusten kannalta.
<SPEAKER ID="456" NAME="Teresa Riera Madurell" AFFILIATION="PSE">
(ES) Arvoisa puhemies, arvoisa komission jäsen, hyvät kollegat, jos me Euroopan unionina haluamme kehittää johdonmukaisen energiapolitiikan ja puhua yhdellä äänellä kansainvälisillä energiafoorumeilla, on olennaista, että meillä on täydellisiä ja luotettavia tilastoja, joiden avulla voimme helposti suorittaa vertailuja. On myös olennaista, että toimintaa jäsenvaltioiden kanssa ja välillä koordinoidaan hyvin. Meistä on siksi tärkeää, että komission tekstissä todetaan niiden osallistumisen olevan pakollista.
<P>
Kuten parlamentin jäsen Catherine Trautmann totesi, on myös tärkeää, ettei uusi ehdotus lisää liikeyritysten ja muiden asianosaisten työtaakkaa. Olemme siksi tyytyväisiä siihen, ettei ehdotuksessa pyritä muuttamaan suoritettavia tilastollisia tehtäviä, vaan ennemminkin luodaan yhteinen oikeudellinen kehys, joka takaa menetelmien yhtenäisyyden ja helpottaa näin vertailua.
<P>
Lisäksi energiatilanteemme monimutkaisuuden ymmärtäminen ja tavoitteidemme saavuttamista koskevan edistymisen yksityiskohtainen määrällinen seuranta edellyttävät myös täsmällisiä, ajankohtaisia ja täydellisiä tilastoja.
<P>
Olemme siksi esittelijän kanssa samaa mieltä siitä, että energiatehokkuuden kaltaisilla aloilla on välttämätöntä parantaa nykyisiä tilastoja. Tehokkuus on nyt ensisijainen tavoite energia- ja ilmastonmuutospolitiikassamme. Nykyiset tilastot eivät tarjoa tarvittavia tietoja sellaisten kertoimien laskemiseen, jotka eivät tällä alalla ole ehdottoman välttämättömiä.
<P>
Myös ydinvoimasektorin kehittyminen ja uusiutuva energia tuovat mukanaan huomattavia ongelmia, jotka on ratkaistava. Nämä ovat vain joitakin esimerkkejä nykyisen järjestelmämme rajoituksista, jotka kiinnostavien ratkaisuehdotusten lisäksi on otettu erittäin hyvin huomioon parlamentin jäsenen Claude Turmesin mietinnössä, ja haluan kiittää häntä erinomaisesta työstä.
<SPEAKER ID="457" NAME="Jerzy Buzek" AFFILIATION="PPE-DE">
(PL) Arvoisa puhemies, haluan onnitella esittelijää hienosta mietinnöstä. Haluan myös onnitella komission jäsentä komission tekemästä aloitteesta.
<P>
Kannatan tätä mietintöä, lähinnä koska siinä puhutaan yhteisestä energiapolitiikasta ja erityisesti energiaa koskevasta yhteisestä ulkopolitiikasta. On kuitenkin toinenkin syy, ja minulle tämä syy on itse asiassa tärkeämpi: annamme jäsenvaltioille valinnanvaraa primaarienergian kohdalla (energiayhdistelmä), ja rajoitamme samaan aikaan hiilidioksidipäästöjä ja luomme yhteisiä energiamarkkinoita.
<P>
Jos haluamme vertailla kustannuksia ja saada tulevaisuudessa selville, mitkä päästöttömät ratkaisut ovat parhaita ja mitkä ratkaisut taloudellisimpia, meillä on oltava perusta vertailulle. Yhteismarkkinat ja niillä käytävä kilpailu, ja ennen kaikkea tehokkaat investoinnit, edellyttävät hyviä, vertailukelpoisia tilastotietoja. Tällaisia tietoja tarvitsevat sijoittajat, etenkin yksityiset sijoittajat, jos aiomme harjoittaa tehokasta politiikkaa energiamarkkinoilla. Meidän on myös voitava vertailla yksittäisten jäsenvaltioiden tietoja erityisistä hinnoista ja kustannuksista, mitä emme pysty tekemään nykyisten tilastotietojemme avulla, erityisesti uusiutuvia energialähteitä koskevien tietojen puutteen vuoksi.
<P>
Jäljelle jää vielä yksi kysymys: kuka voi hyötyä näistä tiedoista ja miten? Kaikki ei ole selvää tässä asiassa, ja käytäntö ratkaisee. On erittäin tärkeää, että kiinnitämme huomiota siihen, missä määrin tällaisia tietoja voidaan käyttää tulevaisuudessa ja miten suojelemme tietojen niitä osia, joita ei pidä julkaista.
<SPEAKER ID="458" NAME="Silvia-Adriana Ţicău" AFFILIATION="PSE">
(RO) Haluan onnitella esittelijää hänen tekemästään työstä.
<P>
Energia ja ilmastonmuutos ovat painopistealoja Euroopan unionissa. Siksi energiatilastot, joiden avulla unioni voi arvioida alaa ja ryhtyä tarvittaviin toimiin, ovat äärimmäisen tärkeitä.
<P>
Eurostat julkaisi 26. helmikuuta 2008 joukon tilastollisia indikaattoreita energiasta, liikenteestä ja ympäristöstä. Energian osalta ne sisältävät energiariippuvuutta, energiaintensiteettiä, energialähteitä, lopullista energiankulutusta, uusiutuvaa energiaa, energiatehokkuutta ja energian hintoja koskevia indikaattoreita. Ilmastonmuutoksen osalta ne antavat tietoa kasvihuonekaasupäästöistä.
<P>
Jäsenvaltiot ovat velvollisia toimittamaan tarvittavat tiedot, jotta ne saavat käyttöön ehdotetussa asetuksessa vaaditut indikaattorit. Tietojen keräämiseen ja käsittelyyn tarvitaan huomattavia varoja.
<P>
Tarkistuksessa 14 viitataan myös ajansäästöön, jonka tuo tietotekniikan käyttö tietojen keruussa ja käsittelyssä. Tarkistuksessa 5 esitetään, että on kiinnitettävä huomiota tärkeimpien polttoaineiden huoltovarmuuteen ja että yhteisön tasolla tarvitaan oikea-aikaisia ja täsmällisiä tietoja, jotta voidaan ennakoida mahdollisia toimituskriisejä ja koordinoida unionin toimia niiden ratkaisemiseksi. Tässä noudatetaan Lissabonin sopimuksen energiapulaa koskevaa solidaarisuuslauseketta. Euroopan kansalaiset tarvitsevat tällaisia paikkansapitäviä ja täsmällisiä tilastoja.
<SPEAKER ID="459" NAME="Paul Rübig" AFFILIATION="PPE-DE">
(DE) Arvoisa puhemies, hyvät kollegat, tämä mietintö on meille kaikille erittäin tärkeä, koska tiedot muodostavat tietenkin poliittisten päätösten perustan. Siksi on myös tärkeää tehdä tulevaisuudessa ero rahoitustapahtumien ja tavarakaupan välillä. Me tiedämme kaikki, miten eri alat vaikuttavat energian hintoihin. Olennaista on kuitenkin myös tehdä ero tuotannon, kaupan ja kulutuksen välillä. Meidän pitäisi aloittaa tässä yhteydessä erityisesti ottamalla käyttöön älykkäitä mittausjärjestelmiä, ei vain kuluttajan vaan kaikkien eri mittauspisteiden osalta.
<P>
Lisäksi meille on tärkeää, mitä menetelmiä käytetään tilastoimisen eri kustannusten hallinnoimiseen. Mehän haluamme välttää byrokratiaa ja tehostaa myös tilastointia. Siksi tulevan soveltamisen kannalta on tärkeää, mitä menetelmiä käytetään - pistokokeita, täysautomaattista analysointia, just-in-time-menetelmää, ei tulkitsevia, EU:n laajuisesti vertailukelpoisia, mutta myös maailmanlaajuisesti vertailukelpoisia menetelmiä. Myös suhteellisuus eri virastojen kannalta on tärkeää. Meidän on huolehdittava siitä, että toimitusvarmuus on avoimesti käytettävissä yleisenä kriteerinä, että tehdään ero kustannusten ja hintojen välillä ja tietenkin, että koko järjestelmän kestävyys turvataan.
<SPEAKER ID="460" NAME="Claude Turmes">
esittelijä. - (FR) Arvoisa puhemies, haluan esittää vain muutaman kommentin. Turpeen osalta - valitettavasti jäsen Korhola on jo poistunut - määritelmämme mukaan on hyvin selvää, että turve luokitellaan fossiiliseksi energiaksi. Olemme käyttäneet ilmastonmuutospaneelin määritelmää turpeesta, josta käy hyvin selville, ettei turve ole uusiutuva energialähde. Siinä mielessä joidenkin suomalaisten poliitikkojen ja suomalaisten lobbareiden pitäisi lopettaa uneksiminen, lukea direktiivi ja pysyä itse tekstissä.
<P>
Ajatus viikoittaisesta öljyvarastojen mittaamisesta Euroopassa on kysymys, jonka osalta olen pahoillani siitä, etten saanut sitä läpi. Euroopan öljynhinta määritellään Yhdysvaltain energiaministeriön viikkotiedotteessa. Koska Euroopalla ei ole riippumattomia tilastoja öljystä, meidän hintamme määräytyvät itse asiassa Yhdysvaltain markkinoiden niukkuuden mukaan, emmekä pysty osoittamaan markkinoille, että Euroopan markkinoilla on usein selvästi vähemmän tukalaa kuin Yhdysvalloissa. Koska emme saaneet asiaa nyt mukaan, arvoisa komission jäsen, ehkä komissio voisi IEA:ssa tästä aiheesta käynnissä olevissa keskusteluissa tehdä aloitteen ainakin sen tarkastelusta, miten voisimme mahdollisesti hyötyä Euroopassa viikoittaisista öljytilastoista. Jotkut asiantuntijat ovat kertoneet minulle, että voisimme myös laskea öljyn hintaa pelkästään tällä toimenpiteellä.
<P>
Meidän on nyt ryhdyttävä työhön, sillä on tärkeää, että komission työtä koordinoidaan. Komissio on perustanut energiamarkkinoiden seurantakeskuksen energian ja liikenteen pääosastolle, joten on tärkeää, että Eurostat ja tämä uusi seurantakeskus tekevät tiivistä yhteistyötä. Lopuksi haluan toivottaa Eurostatin hallinnolle ja jäsenvaltioiden virkamiehille paljon energiaa ja rohkeutta, sillä heidän on nyt tavattava usein komiteoissa ja muunnettava asetus todellisiksi tilastoiksi.
<P>
Kiitän teitä kaikkia jälleen ystävällisistä sanoistanne. Ehkä voin jopa tarjota teille lasin samppanjaa tämän pitkän illan päätteeksi!
<SPEAKER ID="461" NAME="Puhemies">
(EL) Keskustelu on päättynyt.
<P>
Äänestys toimitetaan huomenna kello 12.00.
