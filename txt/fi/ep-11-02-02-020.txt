<CHAPTER ID="020">
Minuutin puheenvuorot (työjärjestyksen 150 artikla) 
<SPEAKER ID="295" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista työjärjestyksen 150 artiklan mukaan.
<SPEAKER ID="296" NAME="Theodoros Skylakakis" AFFILIATION="PPE">
(EL) Arvoisa puhemies, ensiksi pari sanaa Egyptistä. Ulkosuhdehallinnon toiminta on tehostettava äärimmilleen edessä olevina vaikeina aikoina, jotta voidaan suojella Egyptissä olevia Euroopan kansalaisia, Egyptin vähemmistöjen oikeuksia sekä vähemmistöjä edustavia historiallisia laitoksia, kuten kreikkalaisortodoksista patriarkaattia Aleksandriassa.
<P>
Palaan nyt varsinaiseen aiheeseeni, joka koskee jätteitä. Vaikka meillä on korkeatasoinen lainsäädäntökehys, lähes kaikilla jäsenvaltioilla on rikkomusongelmia. Monet ovat ilmoittaneet roskakriiseistä, ja joillakin aloilla, kuten jätteiden rajat ylittäviä kuljetuksia koskevalla alalla, yhteisön lainsäädäntöä rikotaan laajasti. Samaan aikaan jäsenvaltiot eivät poliittisista syistä - kuuluisan "ei minun takapihallani" -politiikan mukaisesti - osallistu toteutettuihin toimiin niin tehokkaasti kuin niiden pitäisi.
<P>
Komission on sen vuoksi ehdotettava uusia täydentäviä keinoja, kuten Euroopan ympäristökeskuksen vastuualueiden laajentamista sekä Euroopan unionin järjestelmää valtuuskuntien lähettämiseksi tarkastamaan ilmoitettuja tietoja jäsenvaltioissa. Komission on harkittava tätä vuodelle 2012 esitettyjen ehdotusten valossa.
<SPEAKER ID="297" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, haluaisin tuoda esiin tilanteen Romaniassa, jossa maan nykyinen hallitus rikkoo räikeästi oikeusvaltion periaatteita. Merkittävän oppositiojäsenen Constantin Nicolescun pidätys, joka tehtiin ennen pidätetyn kuulemista ja ilman vahvaa näyttöä, on osoitus nykyisen hallituksen epädemokraattisesta toimintatavasta. Poliittisen käskyn pohjalta tehty pidätys sekä hallituksen hyväksymät yhteiskunnan vastaiset toimenpiteet, jotka ovat osoitus tavallisiin kansalaisiin kohdistuvasta halveksunnasta, tuovat kaduille ihmisiä, joita on nöyryytetty ja jotka on tuomittu köyhyyteen. Hallitus haluaa tukahduttaa loukkaavien ja epädemokraattisten toimenpiteiden herättämän tyytymättömyyden, ja se on siksi hankkinut mellakantorjunnassa käytettäviä varusteita 10 miljoonalla eurolla.
<P>
Kaikki tämä piirtää selvän kuvan poliittisesta diktatuurista ja siitä, mitä tapahtuu tulevaisuudessa, jos nämä eurooppalaisia arvoja rikkovat toimet jäävät ilman rangaistusta. Me emme vastusta oikeutta vaan poliittisia väärinkäytöksiä. Euroopan unioni vaatii demokratian kunnioittamista sellaisissa maissa kuin Tunisia ja Egypti, mutta demokratiaa on tiukasti noudatettava jäsenvaltioissakin.
<SPEAKER ID="298" NAME="Metin Kazak" AFFILIATION="ALDE">
(BG) Arvoisa puhemies, hyvät parlamentin jäsenet, bulgarialaisten tupakanviljelijöiden ratkaisemattomat ongelmat johtivat jännitteiden kärjistymiseen maan tietyillä alueilla sekä mielenosoituksiin, joihin osallistui yli 10 000 ihmistä. Viljelijät esittivät antamassaan julistuksessa eriävän mielipiteensä maassa harjoitettavasta politiikasta, joka on syynä heidän vaikeaan taloudelliseen tilanteeseensa, maan lakkautettua tupakantuotannolle suunnattujen kansallisten lisien maksamisen vuoden 2010 sadon yhteydessä.
<P>
Euroopassa tupakkaa kasvatetaan 17 jäsenvaltiossa 27:stä, ja kaikissa näistä maista hallitukset maksavat tukia. Jäsenvaltioista ainoastaan Bulgaria viivästyttää vahvistettua kansallista tupakan lisämaksujärjestelmää, joka on hyväksytty lailla ja josta on ilmoitettu Euroopan komissiolle. Laissa määrätään Bulgarian tupakanviljelijöille tarkoitetusta 76 miljoonan euron suuruisesta tuesta, jonka maksaminen on tällä hetkellä viivästynyt. Maksujen viivästyminen saa sadat perheet kärsimään nälkää ja muuttamaan maasta sekä vaarantaa maan siviilirauhan.
<SPEAKER ID="299" NAME="Michail Tremopoulos" AFFILIATION="Verts/ALE">
(EL) Arvoisa puhemies, Euroopan parlamentti hyväksyi tänään huomattavan yksimielisesti puhemies Buzekin kehotuksen, jonka mukaan Euroopan unionin on virallisesti tunnustettava toisessa maailmansodassa natsien uhreiksi joutuneiden romanien kansanmurha. Kuten puhemies Buzek totesi, romanit ovat hyvin pitkään olleet kaikkein sorretuin vähemmistöryhmä.
<P>
Mutta kenelle me osoitamme sanamme? Kuka soveltaa yhdessä päättämäämme politiikkaa? Komissio tilasi heinäkuussa 2008 raportin romaneita koskevasta Euroopan unionin politiikasta, ja raportti on ollut sen käytettävissä kesäkuusta lähtien. Esitin tästä aiheesta kysymyksen, koska mielestäni näin tarpeellisen raportin julkaisun viivästymiselle ei ole mitään perusteita. Itse asiassa sen julkaisemista on vaadittu kansainvälisesti. Komission jäsen Reding vastasi kysymykseeni ja lupasi julkaista raportin vuoden 2010 joulukuun loppuun mennessä. Nyt on jo vuoden 2011 helmikuu, eikä raporttia ole vieläkään julkaistu. Haluaisin todellakin tietää miksi.
<SPEAKER ID="300" NAME="Zbigniew Ziobro" AFFILIATION="ECR">
(PL) Arvoisa puhemies, olen Euroopan parlamentissa käydyissä keskusteluissa ilmaissut useita kertoja kantani Euroopan parlamentin ja Euroopan komission vahvasti tukemasta EU:n politiikasta, joka koskee kasvihuonepäästöjen rajoittamista. Olen kuitenkin kiinnittänyt huomiota siihen, että tämä politiikka synnyttää myös hyvin kielteisiä taloudellisia muutoksia. Monilla aloilla se saa teollisuuslaitokset siirtymään muihin maihin Euroopan unionin ulkopuolelle.
<P>
Euroopan komissio ei valitettavasti ole kiinnittänyt asiaan minkäänlaista huomiota, vaikka useat parlamentin jäsenet ovat korostaneet hiilidioksidipäästöjen voimakkaiden rajoitusten kielteisiä näkökohtia. Olemme siten äskettäin kuulleet uusimmista suurista teollisuuslaitoksista, jotka suunnittelevat tuotantonsa siirtämistä Saksasta ja Puolasta entisen Neuvostoliiton maihin tai jopa Afrikkaan tai Etelä-Amerikkaan. Tällainen kehitys edellyttää konkreettisia toimia komissiolta, jolla ei vieläkään ole näkemystä tai visiota tässä asiassa.
<SPEAKER ID="301" NAME="Ilda Figueiredo" AFFILIATION="GUE/NGL">
(PT) Arvoisa puhemies, Euroopan parlamentin viime viikolla järjestämässä Agora-kansalaisfoorumissa esitettyjen lupausten mukaisesti kerron teille, että useat yhteiskunnalliset organisaatiot toivat tilaisuudessa esiin närkästyksensä ja keskustelivat kanssamme talous- ja rahoituskriisistä sekä sen vakavista seurauksista, joita ovat työttömyyden kasvu, yhteiskunnallinen eriarvoisuus ja köyhyys, vaikka vuosi 2010 julistettiin Euroopan köyhyyden ja sosiaalisen syrjäytymisen torjunnan teemavuodeksi.
<P>
Tilaisuudessa pyydettiin, että köyhyyden torjumiseen osallistuvien organisaatioiden närkästyksen olisi heijastuttava Euroopan parlamentin toimiin ja työhön, joissa olisi otettava huomioon kriisin yhteiskunnalliset seuraukset sekä köyhyyden vakavuus ja laajuus.
<P>
Lukemattomista hyväksikäyttöä, köyhyyttä, syrjintää ja sosiaalista syrjäytymistä koskevista räikeistä esimerkeistä sekä monista ehdotuksista ja vaatimuksista haluaisin korostaa niitä, jotka koskevat Euroopan parlamentin roolia tilanteen kritisoimisessa. Parlamentin olisi etenkin perustettava erityistyöryhmä, joka tarkkailee, mitä seurauksia kriisillä on sosiaalipolitiikan alalla ja mitä toimenpiteitä neuvosto ja komissio ovat toteuttaneet Euroopan parlamentin päätöksen johdosta, kuten vähimmäistoimeentuloon liittyviä toimia...
<P>
(Puhemies keskeytti puhujan)
<SPEAKER ID="302" NAME="Marian-Jean Marinescu" AFFILIATION="PPE">
(RO) Arvoisa puhemies, Schengen-arviointityöryhmä on hyväksynyt kaikki Romaniaa koskevat arviointiraportit. Raportin päätelmien mukaan Romania täyttää Schengenin säännöstön vaatimukset. Valitettavasti Euroopan neuvosto kieltäytyy toimittamasta raportteja Euroopan parlamentille, mikä haittaa parlamentin menettelyjen toimintaa. Parlamentin jäsenet eivät voi äänestää, elleivät he tunne raportin sisältöä. Kansalaisvapauksien sekä oikeus- ja sisäasioiden valiokunta pyysi asiakirjoja, kun Romania pyysi saada tutustua niiden sisältöön. Neuvosto pitkittää kuitenkin päätöstään ilman hyväksyttävää syytä.
<P>
Mielestäni Romanialla on tässä tilanteessa oikeus toimittaa parlamentille kaikki sen Schengen-alueeseen liittymistä koskevat raportit. Kyseiset raportit ovat ainoa peruste, joihin liittymispäätös voi perustua. Vaatimus muiden perusteiden lisäämisestä ei ole yhteisön perussopimusten mukainen, se ei ole eurooppalainen lähestymistapa eikä se perustu vankkoihin argumentteihin. Romania on täyttänyt lakisääteisen velvollisuutensa valmistautua suojaamaan unionin ulkorajoja ja sen on saatava asianmukainen vastaus EU:n toimielimiltä.
<SPEAKER ID="303" NAME="Rovana Plumb" AFFILIATION="S&amp;D">
(EN) Arvoisa puhemies, haluaisin ilmoittaa teille, että demokratiaan ei ole Romaniassa koskaan kohdistunut näin paljon paineita 20 viimeksi kuluneen vuoden aikana. Olemme jo ilmoittaneet teille Romanian parlamentin puhemiehestä, joka vääristeli elintärkeästä eläkelaista pidetyn äänestyksen tuloksia. Äskettäinen tapaus, joka koskee sosiaalidemokraatti Constantin Nicolescua, Romaniassa sijaitsevan Argesin kunnanvaltuuston puheenjohtajaa, osoittaa jälleen kerran, että Romanian hallituspuolueen käyttämät menetelmät uhkaavat vakavasti kansalaisten perusoikeuksia ja -vapauksia.
<P>
Kaikki hallituksen toteuttamat toimenpiteet osoittavat, että Romanian demokraattinen liberaalipuolue käy sotaa koko Romanian kansaa vastaan. Emme voi sallia, että Euroopan unionin demokraattinen jäsen käyttäytyy epädemokraattisesti, pidättää ihmisiä sattumanvaraisesti ja käyttää julkisia laitoksia omiin henkilökohtaisiin kostotoimiin. Meidän on yhdessä puolustettava oikeuksiamme, vapauksiamme ja demokratiaamme.
<SPEAKER ID="304" NAME="Marian Harkin" AFFILIATION="ALDE">
(EN) Arvoisa puhemies, Euroopan parlamentin irlantilaisena jäsenenä pyydän EU:ta kohtelemaan Irlantia oikeudenmukaisesti sen mahdottomassa rahoitustilanteessa.
<P>
Meidän on toki kannettava vastuu monista virheistämme, mutta emme toimineet yksin. Irlannin pankkeihin vyöryi monista maista riskialttiita sijoituksia. Pankit romahtivat kuin korttitalo, ja Irlannin veronmaksajat joutuvat kantamaan sietämätöntä taakkaa.
<P>
Me maksamme 5,8 prosentin rangaistuskorkoa ja kykymme maksaa takaisin, minkä EU vahvisti nelivuotisessa säästösuunnitelmassa, perustuu kasvuun, mutta sitä kasvua ei tule tapahtumaan. Miksi? Työttömyys kasvaa juuri kun maastamuutto lisääntyy voimakkaasti. Liikeyritykset kaatuvat, ja BKT on supistunut neljä peräkkäistä vuotta.
<P>
Ja kun EKP ohjaa 132 miljardia Irlannin pankkien ovesta sisään, 110 miljardia tuli niiden ovesta ulos vuonna 2010, 40 miljardia euroa joulukuussa 2010.
<P>
Tilanne on muuttumassa nopeasti kestämättömäksi ja jos, kuten puheenjohtaja Barroso sanoi, Eurooppa on osa ratkaisua, tehokkaita toimia tarvitaan nyt.
<SPEAKER ID="305" NAME="Diane Dodds" AFFILIATION="NI">
(EN) Arvoisa puhemies, niinkin vähän aikaa sitten kuin viime viikolla Pohjois-Irlannissa sijaitsevan vaalipiirini alueella toisinajattelevat tasavaltalaiset terroristit jättivät kaksi räjähtävää pommia Antrim Roadin alueelle Pohjois-Belfastissa. Vain Jumalan armosta meidän ei tarvitse nyt puhua lukuisista kuolemantapauksista. Sadat ihmiset joutuivat lähtemään kodeistaan, kun turvallisuusjoukot ehkäisivät kyseistä yhteisöä uhanneen vaaran.
<P>
Tämän tyhjäksi tehdyn hyökkäyksen kohteena olivat poliisivirkamiehet ja hyökkäys on viimeisin monista Pohjois-Irlannin poliisivoimien virkamiehiin kohdistuneista murhayrityksistä
<P>
Näitä hyökkäyksiä ei esitetä Yhdistyneen kuningaskunnan uutisohjelmissa, saati sitten muissa maissa, mutta ne muistuttavat siitä, että vaikka Pohjois-Irlannissa on tapahtunut valtavasti edistystä, on edelleen niitä, jotka haluavat saada meidät palaamaan entiseen.
<P>
Ennen joulua puheenjohtaja Barroso tapasi Pohjois-Irlannin pääministerin Peter Robinsonin ja toisti sitoumuksensa Barroson työryhmään. Suhtaudun myönteisesti kyseiseen työhön ja suhtaudun myönteisesti myös parlamentissa Peace-ohjelman rahoitusta koskevaan alustavaan työhön.
<SPEAKER ID="306" NAME="Csaba Sógor" AFFILIATION="PPE">
(HU) Arvoisa puhemies, olemme kuulleet runsaasti valituksia ja närkästyneitä kommentteja Unkarin puheejohtajakaudesta. On mielenkiintoista, ettei yksikään kommentti koskenut puheejohtajavaltion EU-ohjelmaa. Jotkut korottivat ääntään medialaista. Euroopan komissio on jo esittänyt vastalauseensa ja Unkarin hallitus on ilmaissut haluavansa muuttaa lakia.
<P>
Mieleeni tuli kysymys, miksi samaa kansainvälistä mielenkiintoa ei ole osoitettu valtion kielilakia kohtaan, joka on ollut tähän asti voimassa Slovakiassa, jossa määrätään edelleen sakkoja oman äidinkielen käyttämisestä. Miksi medialakiin liittyvien perusoikeuksien puolustamisesta esitetyissä kommenteissa ei ollut huolestuneisuutta, vaikka yksi luonnollisimmista Slovakian unkarilaisen vähemmistön ihmisoikeuksista saatettiin kyseenalaiseksi? Toisia häiritsi se, että neuvoston rakennukseen levitettiin valtava matto, jossa esitettiin 160 vuoden takainen Unkarin kartta. Kartta kuvastaa sitä, että voimme luoda vahvan Euroopan vain, jos tunnemme oman historiamme ja kansalliset arvomme ja kunnioitamme niitä.
<SPEAKER ID="307" NAME="Catherine Stihler" AFFILIATION="S&amp;D">
(EN) Arvoisa puhemies, Valentinin päivä 14. helmikuuta oli ensimmäinen koskaan vietetty eurooppalainen epilepsiapäivä. Valentin itse kuuluu sairastaneen epilepsiaa.
<P>
Tällä hetkellä kuusi miljoonaa eurooppalaista sairastaa epilepsiaa. Skotlannissa tapauksia on noin 39 000, mutta toistaiseksi vain 20 000 skottia on diagnosoitu, ja heidän tilansa on hallinnassa lääkkeillä. Tämä tarkoittaa sitä, että 19 000 elää päivittäin kohtauksen pelossa. Koko EU:n laajuisesti tämä tarkoittaa sitä, että miljoonat elävät tämän pelon kanssa.
<P>
Helmikuun 14. päivänä meidän on lisättävä tietoisuutta epilepsiasta. On pyrittävä myös siihen, että tauti diagnosoidaan asianmukaisesti ja että jäsenvaltioilla on entistä enemmän neurologeja, jotka ovat erikoistuneet epilepsiaan. Parlamentissa on 15. helmikuuta useita tapahtumia, joihin kehotan jäseniä osallistumaan. Monet valitsijoistanne tulevat olemaan läsnä.
<P>
Haluan myös käyttää tilaisuutta hyväkseni ja toivottaa tervetulleeksi epilepsiaan erikoistuneen sairaanhoitajan Joanne Hillin ja Skotlannin epilepsiakeskuksen palvelujohtajan Fiona Nicholsonin.
<SPEAKER ID="308" NAME="Csanád Szegedi" AFFILIATION="NI">
(HU) Arvoisa puhemies, hyvät parlamentin jäsenet, saanen käyttää minulle annetun ajan Székely-kansan tapaukseen. Romanian presidentti on valitettavasti muutamina viime päivinä jälleen kerran sanonut, ettei hän tue Székely-kansan alueen autonomiaa. Olisin iloinen, jos voisimme viimeinkin selvittää asiat täällä Euroopan parlamentissa ja ilmoittaa, että Székely-kansalla on oikeus alueelliseen autonomiaan. Nyt ei ole kyse Traian Băsescun myötämielisyydestä; Székely-kansalla on oikeus autonomiaan. Haluaisin muistuttaa kaikkia siitä, että autonomia on kansainvälisesti tunnustettu, sitova oikeus, ja Euroopan unionin soveltama sattumanvaraisuus sen sanoessa, että joillakin etnisillä ryhmillä on oikeus autonomiaan ja toisilla ei, ei ole hyväksyttävä. Baskeilla ja katalaaneilla on oikeus autonomiaan, mutta Székely-kansalla ei ole. Tämän logiikan perusteella haluan sanoa, ja olen sanomastani aivan varma, että ne, jotka eivät tue Székely-kansan autonomiapyrkimyksiä, eivät ole eurooppalaisia.
<SPEAKER ID="309" NAME="Seán Kelly" AFFILIATION="PPE">
(GA) Arvoisa puhemies, haluaisin korostaa, että vapaus on yksi Euroopan yhteisön perustavoite: vapaus matkustaa, vapaus käydä kauppaa ja vapaus tehdä työtä. Meillä ei ole vapautta tehdä työtä, koska meillä ei ole pätevyyttä osoittavien asiakirjojen vastavuoroista tunnustamista.
<P>
Kuulin tänään, että eräältä Italiassa työtä tehneeltä lääkäriltä meni yhdeksän kuukautta työluvan saamiseen Irlannista. Tällaisessa ei ole mitään mieltä. Meidän olisi otettava oppia Yhdysvaltojen UPMC-järjestelmästä. Se on meille hyödyllinen esimerkki. Jos haluamme lääketieteellisiä palveluja sähköisesti, meidän on tunnustettava pätevyyttä osoittavat asiakirjat. Muutoin emme saavuta edistystä.
<SPEAKER ID="310" NAME="Claudiu Ciprian Tănăsescu" AFFILIATION="S&amp;D">
(RO) Arvoisa puhemies, toistuva vallan väärinkäyttö, johon Romaniaa tällä hetkellä hallitsevat syyllistyvät, on syössyt maan historiansa synkimpään kauteen sitten vuoden 1989. Vaikka Romaniassa on demokraattinen perustuslaki, sen pykälistä ei useinkaan juuri piitata. Vaikka teoriassa valtion elinten valtuudet erotetaan demokraattisten periaatteiden mukaisesti, niin käytännössä yhdellä miehellä, presidentti Traian Băsesculla, on kaikki valta Romaniassa, ja hän sanelee määräyksiä sattumanvaraisesti ja väärinkäyttää valtaansa päivittäin, minkä hän tekee pyrkiäkseen tuhoamaan poliittisen opposition ja vaientamaan kaikki, jotka ehdottavat avoimesti toteuttamiskelpoisia vaihtoehtoja katastrofaaliseen Băsescu-Bocin hallintoon.
<P>
Koska Romania on Euroopan unionin jäsenvaltio, EU:n toimielinten ja muiden EU:n jäsenvaltioiden edustajien ei pitäisi suhtautua sen kohtaloon välinpitämättömästi, vaan heidän pitäisi ottaa kysymykseen kantaa. Ettehän anna epäjohdonmukaisten selitysten ja joskus hämmentävien verukkeiden, joita Romaniaa hallitsevat tai heitä avoimesti tukevat saattavat pelon tai omien mitättömien etujensa vuoksi esittää, vaikuttaa itseenne. Heidän toimensa riittävät yllin kyllin paljastamaan maani surullisen todellisuuden niille, jotka haluavat sen nähdä.
<SPEAKER ID="311" NAME="Cătălin Sorin Ivan" AFFILIATION="S&amp;D">
(RO) Arvoisa puhemies, olen päättänyt muistuttaa Jerzy Buzekia säännöllisesti demokratian kehityksestä Romaniassa. Hän on ollut Romanian parlamentissa ja tukenut Bocin hallitusta ja Traian Băsescua. Haluan kertoa Jerzy Buzekille, että Romanian parlamentilla ei ole valtaa ja hallitus hyväksyy ja panee täytäntöön kaikki lait. Romanian hallituksellakaan ei ole valtaa, koska Traian Băsescu nimittää ministerit, haukkuu heidät perusteellisesti ja ilmoittaa aina kun ryhdytään tärkeisiin toimenpiteisiin. Romaniassa myös syyttömiä heitetään kuukaudeksi vankilaan, minkä jälkeen he joutuvat oikeudenkäyntiin.
<P>
Pyysin Jerzy Buzekilta virallista kantaa ja sain vastauksen PD-L-puolueelta ja Traian Băsesculta lehdistötiedotteen välityksellä. Vaadin ja odotan Jerzy Buzekilta virallista kantaa.
<SPEAKER ID="312" NAME="Alexander Mirsky" AFFILIATION="S&amp;D">
(LV) Arvoisa puhemies, miksi teidän mielestänne Euroopan parlamentti antaa päätöslauselmia? Juuri siksi, että ne voidaan panna täytäntöön. Näyttää kuitenkin siltä, että Latvian hallituksella ei ole minkäänlaista aikomusta panna täytäntöön 11. maaliskuuta 2004 annettua päätöslauselmaa. Päätöslauselmassa sanotaan selvästi, että äänioikeus kunnallisvaaleissa on taattava Latvian alueella pysyvästi oleskeleville. Jos kysymme, milloin Latvia aikoo panna päätöslauselman täytäntöön, saisimme vastaukseksi seuraavan: "Kad pūcei aste ziedēs" (latviaksi). Venäjäksi sanottaisiin "Kogda rak na gore svistnet" ja englanniksi "When pigs fly". Joko siis lehmien on alettava lentää tai meidän on yhdessä saatava loppumaan 335 000 Latviassa asuvaan kohdistuva syrjintä.
<P>
Kiitoksia.
<SPEAKER ID="313" NAME="Ioan Enciu" AFFILIATION="S&amp;D">
(RO) Arvoisa puhemies, tämänhetkiset tapahtumat merkitsevät sitä, että historian kulku tulee muuttumaan Pohjois-Afrikassa ja muuallakin. Diktatuurit eivät pysy lujina pitkään missään päin maailmaa. Haluaisin kuitenkin kiinnittää huomionne siihen, että esiin voi nousta uusia diktatuurin muotoja, jopa demokraattisena pidetyssä Euroopan unionin jäsenvaltiossa, nimittäin Romaniassa. Oikeusvaltiossa henkilöä on pidettävä syyttömänä, kunnes tuomarit ovat tuominneet hänet, ja hän on oikeudessa vapaana kansalaisena, ellei hän ole vaaraksi yhteiskunnalle.
<P>
Nämä yleismaailmalliset oikeusperiaatteet eivät tunnu enää koskevan Romanian presidentti Băsescua ja vallassa olevaa demokraattista liberaalipuoluetta. Selvä todiste poliittisen johdon suorittamista pidätyksistä Romaniassa on Strasbourgissa viisi tuntia ennen Constantin Nicolescun pidätystä presidentti Băsescun antama lausunto, joka kuuluu näin: "Merkittävä opposition jäsen on pidätetty." Siinä kaikki, vaikka pidätetty ei ollut vielä ehtinyt tuomioistuimeen. Tarvitaanko enää pitävämpää näyttöä siitä, että presidentti Băsescu päättää, kuka pidätetään ja milloin?
<SPEAKER ID="314" NAME="Corina Creţu" AFFILIATION="S&amp;D">
(RO) Arvoisa puhemies, olen samaa mieltä kollegojeni kanssa, jotka ovat kiinnittäneet huomiota siihen, että poliittinen oppositio on Romaniassa vainon kohteena, ja vainoon käytetään oikeudellisia välineitä, joita autoritaarisista väärinkäytöksistä jatkuvasti kasvavaa näyttöä antava hallitus käyttää. Nyt kun Romanian hallituksen kannatus on jyrkässä laskussa ja maassa on toteutettu todella ankaria säästötoimenpiteitä, jotka vaikuttavat voimakkaasti elintasoon, hallitus käyttää entistä väkivaltaisempia demokratianvastaisia menetelmiä vallassa pysymiseksi.
<P>
Kuten kollegani ovat sanoneet, oppositioon kuuluvan ja kansalaisten suoraan valitseman merkittävän jäsenen perusteeton ja raaka pidätys on tuorein ja huolestuttavin esimerkki oppositioryhmiin kohdistetuista uhkauksista ja häirinnästä. Samanaikaisesti hallituksen poliittiset kannattajat, joiden kaoottiset toimenpiteet syventävät talous- ja sosiaalikriisiä ja lisäävät sosiaalista jännitettä hälyttävästi, vievät varoja valtion kassasta. Tämän vuoksi protestoimme yhdessä niitä hyökkäyksiä vastaan, joita on tehty opposition poliitikkojen ja ammattiyhdistysten pelottelemiseksi. Mielestäni EU:n foorumeiden on otettava kantaa Romaniassa tapahtuviin demokraattisten oikeuksien räikeisiin loukkauksiin.
<SPEAKER ID="315" NAME="Ricardo Cortés Lastra" AFFILIATION="S&amp;D">
(ES) Arvoisa puhemies, haluaisin jakaa suuren iloni teidän kaikkien kanssa. Hallitus, ammattiyhdistysjohtajat ja yritysjohtajat allekirjoittivat hiljattain Espanjassa suuren talous- ja sosiaalisopimuksen. Tämän sopimuksen ansiosta Espanjaa voidaan pitää maana, joka pystyy kokoamaan voimansa vaikeuksien voittamiseksi, haasteisiin vastaamiseksi ja hyvinvointivaltion lujittamiseksi. Hyvät parlamentin jäsenet, tämän sopimus on maailmanlaajuisessa kriisissä ainutlaatuinen esimerkki siitä, miten me yhteisvastuullisena yhteiskuntana teemme sopimuksia, joissa tavoitteena on kulkea kohti parempaa tulevaisuutta ja luoda vahvaa Espanjaa unionissa, jolla on entistä tärkeämpi osa.
<SPEAKER ID="316" NAME="Puhemies">
Kohdan käsittely on päättynyt.
