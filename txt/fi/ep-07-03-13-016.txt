<CHAPTER ID="016">
Enintään kahdentoista kuukauden ikäisten nautaeläinten lihan myynti (keskustelu)
<SPEAKER ID="309" NAME="Puhemies">
Esityslistalla on seuraavana Bernadette Bourzain laatima maatalouden ja maaseudun kehittämisen valiokunnan mietintö ehdotuksesta neuvoston asetukseksi enintään kahdentoista kuukauden ikäisistä nautaeläimistä peräisin olevan lihan kaupan pitämisestä C6-0330/2006.
<SPEAKER ID="310" NAME="Mariann Fischer Boel">
komission jäsen. (EN) Arvoisa puhemies, ennen kuin käsittelen mietintöä tarkemmin, kiitän esittelijä Bourzaita sekä maatalouden ja maaseudun kehittämisen valiokuntaa heidän erinomaisesta työstään tämän jokseenkin ongelmallisen kysymyksen parissa. Kyse on siis enintään kahdentoista kuukauden ikäisten nautaeläinten lihan myynnistä.
<P>
Mietintö on vastaus neuvoston vuoden 2004 puolivälissä esittämään pyyntöön naudanlihan määritelmän yhdenmukaistamiseksi Euroopan yhteisössä. Se on tulosta pitkästä kuulemisprosessista, johon osallistui eri sidosryhmiä ja jäsenvaltioiden asiantuntijoita ja jonka aikana komissio on osoittanut olevansa valmis ottamaan mahdollisimman hyvin huomioon eri jäsenvaltioiden perinteet ja tavat. Komissio on myös tarkastellut naudanlihan kulutuksen ja tuotannon pääpiirteitä Euroopan unionissa. Sen ansiosta voidaan ratkaista näiden nuorten eläinten lihan myyntiin liittyvät suurimmat ongelmat, ja mielestäni samalla tarjotaan tasapuolinen vastaus useimpiin esiin tuotuihin näkökohtiin.
<P>
Nyt on ensimmäisen kerran mahdollista päästä yhteisymmärrykseen tästä hankalasta kysymyksestä. Monien tarkistusehdotusten tai hyväksyttyjen tarkistusten tavoitteena on yksinkertaistaa komission ehdotusta, jotta voidaan karsia byrokratiaa sekä keventää mahdollisimman paljon hallintovelvoitteita ja kustannuksia, ja periaatteessa näiden tarkistusten ei pitäisi tuottaa ongelmia. Olen innokas kuulemaan keskustelun, ja toivottavasti pystymme löytämään ratkaisun.
<SPEAKER ID="311" NAME="Bernadette Bourzai " AFFILIATION="PSE">
esittelijä. - (FR) Arvoisa puhemies, arvoisa komission jäsen, hyvät kollegat, ensimmäiseksi kiitän teitä kaikkia panoksestanne sekä Euroopan parlamentin maatalouden ja maaseudun kehittämisen valiokuntaa ja Euroopan komission virkamiehiä, joilta sain tarvittavaa teknistä tukea.
<P>
Tämä on ongelmallinen kysymys, josta jäsenvaltiot ja Euroopan komissio ovat yrittäneet päästä yhteisymmärrykseen 1990-luvun alusta lähtien, kuten komission jäsen meille juuri muistutti.
<P>
Ongelman ydin on siinä, että yleensä myynnissä olevassa vasikanlihassa ei ole mitään mainintaa eläinten ruokintatavasta tai niiden teurastusiästä, vaikka tuotantotavat ovat eri jäsenvaltioissa hyvin erilaiset. Näin ollen toimijat ja kuluttajat joutuvat erilaisten tulkintojen takia huomaamaan, että vasikanlihan nimikkeellä myydään hyvin erilaisia tuotteita.
<P>
Kuten Euroopan komissio on korostanut, tällaiset menettelyt ovat omiaan vääristämään kaupankäyntiä ja lisäämään epäreilua kilpailua. Tutkimusten mukaan termi "vasikanliha" on tuotteen arvostusta lisäävä myyntinimike, jota jotkin toimijat käyttävät hyötyäkseen selvästi korkeammista markkinahinnoista, vaikka he todellisuudessa myyvät nuoren nautaeläimen lihaa, jonka aistinvaraiset ominaisuudet ovat hyvin erilaiset.
<P>
Komissio on esittänyt alustavan ja mielestäni täysin asianmukaisen ehdotuksensa useiden jäsenvaltioiden ja Euroopan naudanliha-alan selvennyspyynnön vuoksi.
<P>
Komissio ehdottaa tarkkojen, teurastusikään perustuvien myyntinimikkeiden käyttöönottoa, sillä ne olisivat riittävän tärkeä ja helpommin valvottava kriteeri kuin ruokinta. Komissio ehdottaa kahden luokan perustamista ja kirjainten käyttämistä niiden kuvaamiseksi: X tarkoittaisi enintään kahdeksan kuukauden iässä teurastettuja eläimiä ja Y puolestaan 9-12 kuukauden iässä teurastettuja eläimiä. Euroopan parlamentin maatalouden ja maaseudun kehittämisen valiokunta on päättänyt korvata nämä kirjaimet kirjaimilla V ja Z välttääkseen eläinten sukupuoleen liittyviä sekaannuksia.
<P>
Ensimmäisen luokan yhteydessä myyntinimikkeenä käytetään edelleen termiä "vasikka". Toisen luokan yhteydessä käytetään jotakin muuta termiä: ranskaksi jeune bovin, italiaksi vitellone ja niin edelleen. Tässä asiassa kehotan teitä tutustumaan asetuksen liitteeseen II(B).
<P>
Tanskan, Kreikan, Espanjan ja Alankomaiden kotimarkkinoiden kaupankäyntiin sovellettavan poikkeuksen nojalla näissä neljässä maassa voidaan kulttuuristen käytäntöjen ja perinteiden huomioon ottamiseksi edelleenkin käyttää toisen luokan yhteydessä termiä "vasikka".
<P>
Termejä "vasikka" ja "vasikanliha" sekä muita ehdotuksessa määriteltyjä myyntinimikkeitä ei enää voida käyttää yli kahdentoista kuukauden ikäisistä eläimistä peräisin olevan lihan päällysmerkinnöissä. Ne toimijat, jotka haluavat täydentää tässä ehdotuksessa esitettyjä myyntinimikkeitä muilla, vapaaehtoisesti annettavilla tiedoilla - esimerkiksi ruokintaa koskevilla tiedoilla - voivat toki tehdä niin. Näin ollen voisin käyttää Limousinin alueella tuotettavasta vasikanlihasta nimitystä "valkoinen juottovasikka".
<P>
Halusin esittää muutoksia Euroopan komission alkuperäiseen ehdotukseen tehdäkseni tästä säädöksestä johdonmukaisemman ja tiukemman, ja kiitän kollegoitani siitä, että he tukivat minua. Erityisesti edellytin seuraamusjärjestelmän käyttöönottoa, jos sääntöjä ei noudateta, ja esitin tarkistuksia sisällyttääkseni asetuksen soveltamisalaan ihmisravinnoksi tarkoitetut lihavalmisteet sekä valmistetut, jalostetut tai keitetyt tuotteet. Vaadin myös, että myyntinimikettä käytetään tuotannon ja myynnin kaikissa vaiheissa.
<P>
Mielestäni joitakin kohtia ei kuitenkaan voida hyväksyä, ja ne voisivat pilata asetusehdotuksen tasapainon. Tarkoitan tarkistuksia 8 ja 12, jotka hyväksyttiin maatalouden ja maaseudun kehittämisen valiokunnassa. Tarkistuksessa 8 ehdotetaan, että ennen tämän asetuksen julkaisemista rekisteröidyt alkuperänimitykset ja suojatut maantieteelliset merkinnät voitaisiin jättää sen soveltamisalan ulkopuolelle, toisin sanoen koko säännöstöä ei noudatettaisi johdonmukaisesti. Poikkeus ei koske aiemmin rekisteröityjä alkuperänimityksiä ja suojattuja maantieteellisiä merkintöjä, mutta on tärkeää, että uusiin tarkistettuihin alkuperänimityksiin ja suojattuihin maantieteellisiin merkintöihin sovelletaan tämän asetuksen säännöksiä, ettei niitä voida kokonaan kiertää.
<P>
Tarkistuksessa 12 asetetaan asetusehdotus kyseenalaiseksi käyttämällä perusteena ikää. Kuten liitteestä II käy ilmi, Yhdistynyt kuningaskunta on päättänyt käyttää ensimmäisen luokan yhteydessä nimitystä "vasikanliha" ja toisen luokan yhteydessä nimitystä "naudanliha". Näin ollen kyseisen maan erityistarpeet on otettu huomioon.
<P>
En myöskään kannata täysistunnolle esitettyjä uusia tarkistuksia 26 ja 27. Näissä tarkistuksissa ehdotetaan uutta poikkeusta, joka on mielestäni ristiriidassa asetuksen 3 artiklan kanssa, sillä tarkistusten mukaan asetusta ei tarvitse soveltaa sellaisessa jäsenvaltiossa, jossa ensimmäiseen luokkaan kuuluvien enintään kahdeksan kuukauden ikäisten eläinten lihantuotannon osuus on enintään kolme prosenttia alle kahdentoista kuukauden ikäisten eläinten lihan kokonaistuotannosta.
<P>
Hyvät kollegat, pyydän, että tuette minua ja hylkäätte nämä neljä tarkistusta, jotka rajoittaisivat asetuksen soveltamisalaa, jonka on tarkoitus kattaa koko Euroopan unioni. Lisäksi ne heikentäisivät ensimmäiseen luokkaan kuuluvan eli enintään kahdeksan kuukauden ikäisten eläinten lihan yhdenmukaistamisperusteita, joiden vahvistaminen on ollut erittäin hankalaa.
<SPEAKER ID="312" NAME="Duarte Freitas">
PPE-DE-ryhmän puolesta. - (PT) Arvoisa komission jäsen, hyvät kollegat, enintään kahdentoista kuukauden ikäisistä nautaeläimistä peräisin olevan lihan myynti kaipasi selvennystä, ja haluankin ensimmäiseksi kehua komission ehdotusta.
<P>
Tarkat teurastusikään perustuvat myyntinimikkeet ovat helpommin valvottava kriteeri kuin ruokinta, ja niiden käyttöönotto kaikissa jäsenvaltioissa on kuluttajille helppotajuisempaa ja estää kaikenlaisen epäreilun kilpailun.
<P>
On erityisen tärkeää, ettei termiä "vasikanliha" ja muita komission ehdotuksessa määriteltyjä termejä käytetä yli kahdentoista kuukauden ikäisistä eläimistä peräisin olevan lihan päällysmerkinnöissä.
<P>
Toinen mielestäni ratkaiseva seikka on se, että EU:n ulkopuolisista maista tuotavaan lihaan sovelletaan tämän asetuksen säännöksiä epäreilun kilpailun riskin välttämiseksi.
<P>
Kiitän esittelijä Bourzaita hänen tekemästään erinomaisesta työstä ja hänen käynnistämästään vuoropuhelusta. Olen hänen kanssaan samaa mieltä siitä, että komission ehdotus on hyvä ja että tähän asiaan on jo pitkään kaivattu kipeästi ratkaisua. Katsomme molemmat, että komission ruhoille ehdottamat kirjaintunnukset eivät ole kaikkein tarkoituksenmukaisimmat, sillä ne saattavat aiheuttaa sekaannuksia eläinten sukupuolen suhteen. Tämän lisäksi myös muita asetusehdotuksen näkökohtia parannettiin maatalouden ja maaseudun kehittämisen valiokunnan hyväksymissä tarkistuksissa, ja ne sisällytettiin parlamentissa parhaillaan käsiteltävään mietintöön.
<P>
Todettakoon, että mahdolliset ehdot, jotka liittyvät määrättyihin perinteisiin ja kyseenalaistavat uudet säännökset, eivät saisi olla niin tiukkoja, että ne vaarantavat komission ja parlamentin työn.
<P>
Lopuksi muistutan parlamentin jäsenille, että komission ehdottamiin nimikkeisiin päädyttiin jäsenvaltioissa toimivien järjestöjen kuulemisen perusteella, kuten komission jäsen jo huomautti, ja että asetusehdotuksen mukaan liitteessä II olevaa myyntinimikkeiden luetteloa on mahdollista tarkistaa tulevaisuudessa.
<SPEAKER ID="313" NAME="Marc Tarabella">
PSE-ryhmän puolesta. - (FR) Arvoisa puhemies, arvoisa komission jäsen, hyvät kollegat, haluan heti kiittää maatalouden ja maaseudun kehittämisen valiokunnan varajäsentä Bernadette Bourzaita, jonka sitoutuneisuus ja aktiivisuus ansaitsevat erityismaininnan. Kiitän myös komissiota sen erinomaisesta ehdotuksesta, jonka pitäisi selkeyttää vasikanlihan myyntiä ja parantaa kuluttajien tiedonsaantia.
<P>
Tämä ehdotus on tulosta jäsenvaltioiden ja alan ammattijärjestöjen pitkästä neuvotteluprosessista, jonka tavoitteena oli tarjota kuluttajille selkeämpää tietoa ja lisätä kaupankäynnin oikeudenmukaisuutta eri tuottajien kesken. Useimmille tuottajille oli käytännössä haittaa nimityksen soveltamisesta heidän tuottamaansa vasikanlihaan, jossa ilmeni eläimen nopean fysiologisen kehityksen takia muutaman kuukauden kuluessa suuria muutoksia. Lähes pelkästään maidolla ruokittu teurasvasikka kehittyy muutamassa viikossa yksimahaisesta nisäkkäästä nelimahaiseksi märehtijäksi heti, kun se alkaa saada kuitupitoista ravintoa, kuten ruohoa, heinää tai viljakasveja. Ei ole vaikea kuvitella tämän kehityksen seurauksia lihan ravintosisältöön ja -koostumukseen. Erilaisen vitamiinipitoisuuden lisäksi lihan värivaihtelu valkoisesta, vaaleanpunaiseen tai punaiseen johtuu siitä, että maidosta ei saa rautaa, jota kasveissa puolestaan on.
<P>
Jos siis enintään kuuden tai kahdeksan kuukauden ikäisen ja maidolla ruokitun eläimen lihaa ja 14-16 kuukauden ikäisen, kiinteää ravintoa syövän, laiduntavan ja märehtivän eläimen lihaa pidetään samanarvoisina ja kutsutaan vasikanlihaksi, ei kuluttaja eikä myöskään tuottaja tiedä, mitä hän todellisuudessa syö.
<P>
Haluamatta ottaa ennalta kantaa vasikanlihan tai nuoren nautaeläimen lihan laatuun totean, että EU:n alueella toteutettava yhdenmukaistaminen, jonka ansiosta nämä lihalaadut voidaan erottaa toisistaan, on kuluttajien ja tuottajien kannalta merkittävä toimenpide, joka osoittaa, että tavoitteemme on vastuullisten kuluttajien terveellisempi ja tasapainoisempi ravitsemus.
<SPEAKER ID="314" NAME="Friedrich-Wilhelm Graefe zu Baringdorf" LANGUAGE="DE">
Arvoisa puhemies, arvoisa komission jäsen, tämä on ensimmäinen askel oikeaan suuntaan.
<P>
Ennen syötiin vasikkaa silloin, kun maanviljelijän vaimo oli saanut lapsen. Kutsuimme sitä "paastovasikaksi". Sen tunnusmerkki oli valkoinen liha, koska vasikkaa oli ruokittu pelkällä maidolla. Sitten jotkut keksivät, että eläimet oli kytkettävä sisälle ja jätettävä ilman niiden luonnollista ravintoa, koska siten tuotettua lihaa pidettiin hyvänä ja kalliina. Sen jälkeen vasikat lihotettiin 170-200-kiloisiksi, mutta niiden liha oli edelleen valkoista, koska ne eivät saaneet rautapitoista ravintoa. Direktiivi ei tuo tähän asiaan muutosta. Koska kyseisestä lihasta saatiin kuitenkin hyvä markkinahinta, käytäntöä tuettiin tällä tavoin epäsuorasti. Jos olette koskaan nähneet, miten sisälle suljetut vasikat alkoivat kalvaa karsinoidensa portteja saadakseen todella tarvitsemaansa ravintoa, niin tiedätte, mistä puhun.
<P>
Tämä asia ei ole ajan myötä muuttunut, mutta nykyään tuetaan epäsuorasti lajityypillistä karjanhoitoa. Emolehmät pidetään laitumella ja vasikat juovat maitoa useita kuukausia syöden samalla myös rautapitoista ruohoa, joka tekee niiden lihasta vaaleanpunaista tai punaista. Direktiivissä ei edelleenkään puututa karjanhoidon ja eläinten kasvuprosessin laatuun, vaikka siinä saatetaankin edistää sitä epäsuorasti.
<P>
Säädös merkitsee loppua - tai ainakin lopun alkua - käytännölle, jossa kidutettujen eläinten lihasta maksetaan korkea hinta, ja pian saamme onnellisten eläinten kaunista vaaleanpunaista lihaa. Toki maanviljelijän vaimo saa edelleen valkoista lihaa saatuaan lapsen, mutta tuo liha on käytännössä peräisin "paastonneista" vasikoista.
<SPEAKER ID="315" NAME="Jean-Claude Martinez">
ITS-ryhmän puolesta. - (FR) Arvoisa puhemies, arvoisa komission jäsen, hyvät kollegat, on kerrassaan ilo lukea jäsen Bourzain mietintöä. Se on selkeä, hyvin laadittu ja hyvin dokumentoitu ja sisältää hyvän ehdotuksen.
<P>
Naudanlihamarkkinoilla törmäämme jälleen kerran kilpailun vääristymiseen ja jopa petoksiin, joita sisämarkkinat aiheuttavat joka alalla. Arvoisa komission jäsen, meitä pyydetään puhumaan tästä uudestaan viinialan yhteydessä, koska joillakin mailla on kiinteistörekisteri ja joillakin ei ja koska viinien koostumus voi vaihdella maakohtaisesti nimikkeen pysyessä samana. Lisäksi on käsiteltävä arvonlisäveroa ja yhteismarkkinoiden mahdollistamia yhteisön sisäisiä petoksia, vahingollista verokilpailua ja Baltian maita, jotka pystyvät "tasaveroa" hyödyntämällä saamaan itselleen etulyöntiaseman. Tietenkin on käsiteltävä myös naudanlihamarkkinoita, joilla ainakin kilpailu vääristyy, vaikkei petoksia ilmenisikään.
<P>
Arvoisa puhemies, suokaa anteeksi, mutta kerrotaan, että Espanjassa ja Tanskassa on yli kahdeksan, yhdeksän ja kymmenen kuukauden ikäisiä vasikoita, eräänlaisia isoisävasikoita, joiden lihaa kutsutaan edelleen vasikanlihaksi. Kun teurastamolta lähtevän lihan hinnassa on kahden tai kolmen euron ero riippuen siitä, onko kyseessä oikea vasikka vai erittäin vanha isoisävasikka, on selvää, että lisäarvolle voidaan saada huikea tuotto, vaikka laskuista jäisikin - luojalle kiitos - pois 800 000 tonnia vasikanlihaa sen takia, että 80 prosenttia siitä tuotetaan ja 70 prosenttia kulutetaan maissa, joissa vasikanlihan tai nuoren nautaeläimen lihan määritelmä on yhdenmukaistettu. Kilpailun vääristyminen on siis vähäistä, muttei täysin poissuljettua.
<P>
Arvoisa komission jäsen, oltuani lähes 20 vuotta Euroopan parlamentissa kiitän kerrankin komissiota, joka osoittaa, ettei koskaan pitäisi antaa periksi missään asiassa. Ehdotettu järjestelmä on erinomainen. Ensinnäkin vasikoille määrätty tarkka ikäraja, joka on yli tai alle kahdeksan kuukautta, on hyvin selvä. Samoin on hyvin selvää erottaa nämä ryhmät toisistaan kirjaimilla X ja Y. Tässä suhteessa oli jonkinlaista hormonaalista tai sukupuoleen liittyvää epäselvyyttä, ja esittelijä toimi oikein ehdottaessaan V-kirjainta vasikanlihalle ja Z-kirjainta jollekin muulle, emme tosin tarkalleen tiedä mille, mutta se on kuitenkin parempi ratkaisu. Seuraamusjärjestelmän käyttöönotto on erinomainen asia, ja on erittäin hyvä, että lihasäilykkeet otettiin säädöksen soveltamisalaan. Voimme vain iloita siitä, että tarkistetut alkuperänimitykset ja suojatut maantieteelliset merkinnät on jätetty soveltamisalan ulkopuolelle.
<P>
Arvoisa puhemies, arvoisa komission jäsen, kenties voimme noudattaa tätä hyvää esimerkkiä: jos oikeisto- ja vasemmistopoliitikot voitaisiin määritellä iän, ruokavalion, yksimahaisuuden ja nisäkkäisiin kuulumisen perusteella, äänestäjien olisi helpompi tietää, onko kyseessä vasemmistoon vai oikeistoon kuuluva vasikka. Ehkäpä esittelijä ehdottaa, että voisimme tutkia tällaista mahdollisuutta.
<SPEAKER ID="316" NAME="Gábor Harangozó" AFFILIATION="PSE">
(HU) Hyvät kollegat, ilmaisen aluksi tyytyväisyyteni komission ehdotukseen ja jäsen Bourzain laatimaan mietintöön. Tukemalla komission ehdotusta sekä maatalouden ja maaseudun kehittämisen valiokunnan mietinnössä siihen esitettyjä muutoksia voimme estää sääntelyn puutteista johtuvan kilpailuedun väärinkäytön sekä naudanlihaa koskevien sekavien markkinatietojen leviämisen.
<P>
Valitettavasti jäsenvaltioissa sovellettava erilainen sääntely tarjoaa mahdollisuuksia väärinkäytöksiin, ja siksi lukuisissa tapauksissa pyydetty selventämään vasikanlihan määritelmää ja yhdenmukaistamaan määritelmä jäsenvaltioissa. Koska enintään kahdentoista kuukauden ikäisten nautaeläinten lihan tuotantotavoissa ja kaupan pitämisessä on maakohtaisia eroja, myös valmiit lopputuotteet voivat erota huomattavasti toisistaan. Tästä syystä niitä myydään eri nimillä ja niiden myyntihinnoissa voi olla huomattavia eroja.
<P>
Mielestäni on tärkeää, että ehdotus neuvoston asetukseksi on esityslistalla tässä istunnossa, jonka tavoitteena on markkinasääntely ja nykyistä täsmällisempien tietojen tarjoaminen kuluttajille. Siten pystymme estämään kaupan pitämiseen liittyvät markkinavääristymät ja tarjoamme mahdollisuuden ratkaista niistä johtuvat ongelmat valtakunnallisilla toimilla. Kauppanimikkeiden yhdenmukaistaminen ja määrittely jäsenvaltioissa voi edistää markkinoiden avoimuutta. Samalla kuluttajat voisivat saada asianmukaista tietoa jäsenvaltioissa tuotetusta lihasta. Myöhemmässä vaiheessa on kiinnitettävä huomiota myös sen varmistamiseen, että loppukäyttäjät saavat tietoa käyttöön tulevista kauppanimikkeistä etenkin silloin, jos nimike eroaa jäsenvaltion totutuista ja yleisesti käytetyistä nimikkeistä. Yhdenmukaistamisprosessista hyötyvät eniten kuluttajat ja valmistajat, sillä selkeällä merkintäjärjestelmällä taataan kuluttajansuojan korkea taso ja luotettavampi valvonta.
<P>
Juuri tästä syystä haluan vielä kerran ilmaista tyytyväisyyteni siihen, että komissio pyrkii järjestelmällisesti laatimaan asianmukaisia säädöksiä tällä alalla ja muilla vastaavilla aloilla, ja haluan vielä kerran kiittää erityisesti jäsen Bourzaita hänen mietinnöstään.
<SPEAKER ID="317" NAME="Mariann Fischer Boel">
komission jäsen. (EN) Arvoisa puhemies, olen kiitollinen tässä keskustelussa käytetyistä puheenvuoroista, joiden avulla on pyritty löytämään ratkaisu enintään 12 kuukauden ikäisten nautaeläinten merkitsemisongelmaan. Jäsen Graefe zu Baringdorf kutsui niitä "onnellisiksi eläimiksi".
<P>
Kuten alussa totesin, suurin osa näistä tarkistuksista ei aiheuttane ongelmia. Luullakseni olemme kaikki samoilla linjoilla yrittäessämme yksinkertaistaa lainsäädäntöä mahdollisimman paljon järjestelmää vaarantamatta.
<P>
Komissio ei kuitenkaan voi hyväksyä joitakin tarkistuksia. Tarkoitan erityisesti tarkistuksia 2, 11 ja 16, jotka koskevat kaupallisissa asiakirjoissa ilmoitettavia tietoja. Tämä aiheuttaisi alalle lisävelvoitteita. Tarkistukset 1 ja 9, jotka koskevat soveltamisalan laajentamista keitettyihin tuotteisiin, eivät myöskään ole välttämättömiä.
<P>
Lopuksi totean, että tarkistukset 8 ja 21 eivät selkeyttäisi suojattujen alkuperänimitysten ja suojattujen maantieteellisten merkintöjen hyväksyntämenettelyä ja mutkistaisivat kohtuuttomasti ehdotuksen liitteiden tarkistusmenettelyä.
<P>
Tarkistuksen 12 tarkoituksena on toiseen luokkaan kuuluvien eli 8-12 kuukauden ikäisten eläinten lihalle vahvistettujen myyntinimikkeiden käyttö kaupan pitämisen yhteydessä. Totean että olen halukas ratkaisemaan ministereiden kanssa kysymyksen tämän vaihtoehdon käyttökelpoisuudesta.
<P>
Lopuksi totean, että vaikka tämä naudanliha-alan kysymys on hankala, meillä olisi luullakseni vielä suurempia hankaluuksia löytää nimike jäsen Martinezille!
<SPEAKER ID="318" NAME="Puhemies">
Keskustelu on päättynyt.
<P>
Äänestys toimitetaan huomenna klo 12.30.
<P>
Kirjallinen lausuma (työjärjestyksen 142 artikla)
<SPEAKER ID="319" NAME="Véronique Mathieu " AFFILIATION="PPE-DE">
kirjallinen. - (FR) Jo kymmenen vuoden ajan on tuloksetta tehty erilaisia aloitteita enintään kahdentoista kuukauden ikäisistä nautaeläimistä peräisin olevan lihan kaupan pitämistä koskevien sääntöjen yhdenmukaistamiseksi.
<P>
Ranska ja muut jäsenvaltiot, jotka ovat panostaneet lihan laatuun määräämällä nautaeläinten teurastusiäksi alle kahdeksan kuukautta ja ruokkimalla niitä maidolla, ovat toistaiseksi olleet epäedullisessa asemassa vasikanlihan epäyhtenäisen nimityskäytännön takia.
<P>
Kuluttajaa voitiin johtaa harhaan, koska kahden eri-ikäisen eläimen eri makuisella ja erilaatuisella lihalla saattoi olla sama nimike ja samat päällysmerkinnät.
<P>
Siksi olen erittäin iloinen, että olemme vihdoin saaneet aikaan kompromissin, ja vieläpä sellaisen kompromissin, jota ei ole saavutettu perinteiden tai laadun kustannuksella. Mietinnössä otetaan kyllä huomioon sisämarkkinoihin liittyvät näkökohdat mutta kunnioitetaan myös perinteitä säilyttämällä suojatut maantieteelliset merkinnät ja tarkistetut alkuperänimitykset.
<P>
Panen tyytyväisenä merkille, että EU ei kiinnitä huomiota pelkästään turvallisuusnormeihin, jotka naudan- ja vasikanlihan on täytettävä, ja että nämä ongelmat on ratkaistu. Muita tehtäviä olivat laadunparannus ja kuluttajavalistus, ja niitä käsitellään mietinnössä, josta tänään äänestämme.
