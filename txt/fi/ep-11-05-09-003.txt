<CHAPTER ID="003">
Puhemiehen julkilausumat
<SPEAKER ID="007" NAME="Puhemies">
(PL) Aluksi muutama asia, joihin haluaisin kiinnittää huomion. Vietämme tänään Eurooppa-päivää. Olen viettänyt lähes koko päivän Firenzessä, jossa, kuten tiedätte, toimii Euroopan yliopistoinstituutti ja joka nyt isännöi Festival of Europe -tapahtumaa. Siellä pidettiin myös konferenssi, jonka aiheena oli Euroopan unionin tila, ja tapasin Euroopan yliopistoinstituutin opiskelijoita.
<P>
Vietämme Robert Schumanin tärkeän julistuksen 61. vuosipäivää. Julistus viitoitti tien Euroopan unionin luomiselle, ja olemme nyt saavuttaneet yhdessä hyvin paljon. Robert Schuman olisi ollut ylpeä saavutuksistamme. Perustajaisämme tiesivät, että kriisit ovat voittamista varten ja että ne auttavat meitä rakentamaan vankkaa perustaa tulevaisuudelle. Siten me tänä päivänä, 9. toukokuuta, teemme työtä nykypäivän hyväksi muistaen samalla menneisyyttämme ja katsoen toiveikkaina tulevaisuuteen.
<P>
Toiseksi haluaisin todeta, että Euroopan unioni osallistuu nykyisin täysimääräisesti kansainvälisiin asioihin. Tämän vahvisti 3. toukokuuta Yhdistyneiden kansakuntien yleiskokous, joka hyväksyi vakuuttavalla enemmistöllä Euroopan unionin osallistumisen Yhdistyneiden kansakuntien työhön. Euroopan unionin edustajat voivat käyttää yleiskokouksessa puheenvuoroja ja esittää EU:n jäsenvaltioiden hyväksymiä tarkistuksia. Tämä on jäsenvaltioiden, komission ja neuvoston mutta myös Euroopan parlamentin yhteinen saavutus. Äänemme ja toimintamme on säilyttävä yhtenäisenä. Yhteinen toimintamme on erityisen tärkeää, koska meidän on päätettävä siitä, miten toimimme jatkossa suhteessa Pohjois-Afrikkaan, missä jännitys on lisääntymässä, samoin kuin suhteessa Syyriaan ja Bahrainiin.
<P>
Kolmanneksi toteaisin, että Euroopan unionissa vietetään 17. toukokuutta kansainvälistä homofobian vastaista päivää. Euroopan unioni pyrkii torjumaan syrjinnän kaikilla rintamilla, niin Euroopassa kuin sen ulkopuolella. Homofobia ei ole poikkeus. Valitettavasti joka puolella maailmaa ihmisiä yhä vainotaan, kidutetaan ja myös surmataan. Velvoite suojella syrjittyjä on kirjattu tärkeimpiin säädöksiimme eli perussopimukseen ja perusoikeuskirjaan. Me noudatamme tätä velvoitetta.
<P>
Lopuksi neljäs asiani. Euroopan parlamentti tuomitsee täysin sen, että yksi Gazan kaistaleen armeijatuomioistuimen yhteistyöstä Israelin kanssa kuolemaan tuomitsemista miehistä on teloitettu. Euroopan unioni vastustaa aina kuolemantuomiota. Paluu kuolemantuomioiden täytäntöönpanoon horjuttaa ponnisteluja kestävän sovinnon aikaansaamiseksi Palestiinassa.
