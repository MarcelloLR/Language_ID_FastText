<CHAPTER ID="019">
Lelujen turvallisuus (keskustelu) 
<SPEAKER ID="137" NAME="Puhemies">
(EN) Esityslistalla on seuraavana komission julkilausuma lelujen turvallisuudesta.
<SPEAKER ID="138" NAME="Meglena Kuneva">
komission jäsen. - (EN) Arvoisa puhemies, haluan kiittää parlamenttia sen jatkuvasta kiinnostuksesta tuoteturvallisuutta kohtaan ja tästä tilaisuudesta esitellä teille lyhyesti tuoteturvallisuutta koskevan tilannearvion ensimmäisistä tuloksista, jotka julkaistiin 22. marraskuuta 2007. Osallistuin sisämarkkina- ja kuluttajansuojavaliokunnan kokoukseen 26. marraskuuta ja olen nyt iloinen voidessani puhua täysistuntoon kokoontuneelle Euroopan parlamentille.
<P>
Kolme lähtökohtaani ja periaatettani ovat edelleen voimassa, ja ne voidaan vahvistaa: tuoteturvallisuudesta ei voi tehdä kompromissiratkaisua, uskomme vapaisiin markkinoihin ja oikeudenmukaiseen kilpailuun, ja toiveenamme on kansainvälinen kumppanuus Kiinan ja Yhdysvaltain kanssa.
<P>
Nämä tilannearviotulokset osoittavat, että sääntelykehys on tarkoitukseen sopiva, jos ja kun sitä sovelletaan asianmukaisesti. Erityisesti nopea tietojenvaihtojärjestelmä RAPEX toimii tehokkaasti, ja sen avulla varmistetaan, että vaaralliset tuotteet vedetään markkinoilta koko Euroopan unionissa.
<P>
Tilannearvioraportissa kuitenkin mainitaan eräitä parannusmahdollisuuksia ennaltaehkäisevien toimien ja kansainvälisen yhteistyön sekä paremman täytäntöönpanon alalla.
<P>
Jotkin suunnitellut parannukset ovat jo edistyneessä vaiheessa, jossa ne ovat muuttumassa konkreettisiksi toimiksi, niin kuin etenkin leluturvallisuusdirektiivin tarkistuksen tapauksessa.
<P>
Aion ehdottaa komissiossa toimiville kollegoilleni, että omaksuisimme väliaikaisen toimenpiteen vaatiaksemme, että magneettileluihin lisätään varoitusteksti standardin tarkistusta odotellessa, jotta voisimme puuttua riskeihin, joita nämä lelut saattavat aiheuttaa. Meillä on tämä oikeus yleisen tuoteturvallisuusdirektiivin 13 artiklan nojalla. Toivon, että tämä toimenpide astuu pian voimaan, mutta olen myös tietoinen siitä, että se on vain osittainen tilapäisratkaisu, kunnes magneetteihin liittyvään riskiin puututaan kattavasti asianmukaisella standardilla.
<P>
Komissio avustaa jäsenvaltioiden markkinavalvontaviranomaisia parhaiden käytäntöjen määrittämiseksi ja niiden jakamiseksi markkinoiden parempaa valvontaa varten. Lokakuussa 2007 jäsenvaltiot ilmoittivat aloitteista tehdä parempaa yhteistyötä taloudellisten toimijoiden ja erityisten lelujen valvontakampanjoiden kanssa. Komissio aikoo julkaista tietoja vertailevasta täytäntöönpanokyvystä kuluttajan tulostaululla vuoden 2008 ensimmäisellä neljänneksellä.
<P>
Komissio jatkaa myös jäsenvaltioiden markkinoiden valvontakyvyn konkreettista vahvistamista osallistumalla hyvin suunniteltujen yhteisten markkinoiden valvontahankkeiden rahoittamiseen (ne saavat vuonna 2007 1,3 miljoonaa euroa Euroopan yhteisön rahoitusta).
<P>
Kuluttajien suojeleminen vaarallisilta tuotteilta vaatii yhdenmukaista suojaustasoa paitsi Euroopan yhteisössä myös EU:n ulkorajoilla. On otettu käyttöön sekä suojelun parantamistoimia Euroopan unionissa että erilaisia toimia suojelun vahvistamiseksi rajoilla. EU:n tullilainsäädännön viimeaikaiset suuret muutokset auttavat tunnistamaan tavaralähetykset, joihin liittyy suuri riski ja jotka on tarkistettava. Turvallisten tullien tietojenvaihtojärjestelmien ansiosta voidaan myös ryhtyä nopeasti toimenpiteisiin, kun saadaan tietoa uusista vaarallisista tuotetyypeistä.
<P>
Näiden kahden verkoston välistä yhteistyötä lisätään käytännössä säännöllisillä RAPEX-järjestelmän ja tulliviranomaisten riskitietolomakejärjestelmän välisellä ilmoitusten vaihdolla. Jälkimmäisellä kiinnitetään rajatarkastajien huomio tietynlaiseen mahdollisesti vaaralliseen lastiin.
<P>
Komissio on korostanut jäljitettävyyttä, joka on lisäparannusten kannalta erittäin tärkeä ala. Tilastojen mukaan tuntematonta alkuperää olevat tuotteet, joista ilmoitettiin RAPEX:in kautta, vähenivät ensi kertaa lokakuussa 2007, jolloin niitä oli kolme prosenttia verrattuna 17 prosenttiin vuonna 2006. Komissio arvioi tällä hetkellä jäsenvaltioiden avustamana, miten voidaan varmistaa, että tämä parannus ei ole vain väliaikainen.
<P>
Komissio on jo sisällyttänyt ”tavaroiden sisämarkkinoita” koskevaan lainsäädäntöpakettiin säännöksen, jossa vaaditaan, että talouden toimijoilla on oltava käytettävissään tavarantoimittajansa henkilö- tai yritystiedot. Sen pitäisi olla avuksi markkinoiden valvontaan liittyvissä toimissa, kun tämä laki astuu voimaan.
<P>
Komissio on myös kysynyt, mitä Kiina voisi tehdä jäljitettävyyden suhteen, ja kannattaa Kiinan aloitteita vaatia tehtaiden tasolla viivakoodeja tietyille tuoteryhmille, joihin liittyy suuria riskejä.
<P>
Komissio myös korostaa johdonmukaisesti talouden toimijoiden vastuuta tuoteturvallisuudesta. Kannatan teollisuuden sitoumusta kehittää kuluttajien luottamusta lisääviä toimenpiteitä. Olemme tehneet sopimuksen, jota kutsun turvallisuussopimukseksi. Lähetän myös asiantuntijoita tekemään tutkimuksen liiketoiminnan turvatoimista toimitusketjussa ja raportoin tästä lisää vuoden 2008 ensimmäisellä neljänneksellä, koska globalisaation aikakaudella olemme vain yhtä voimakkaita kuin ketjun heikoin lenkki.
<P>
Mielestäni on myös tärkeää kommunikoida Euroopan kansalaisten kanssa tuoteturvallisuusasioissa ja kuunnella heidän huolenaiheitaan. Tämä on välttämätöntä, koska me kaikki haluamme vastata heidän tiedusteluihinsa ja tarpeisiinsa yhä paremmin. Pidin äskettäistä Turvallista joulua -verkkokeskusteluani (nautin siitä erittäin paljon) erittäin valaisevana ja miellyttävänä, ja vastasin lähes 50 mielenkiintoiseen kysymykseen.
<P>
Lopuksi, tuoteturvallisuutta koskevat huolenaiheemme välitettiin Kiinan johdolle EU:n ja Kiinan huippukokouksessa 28. marraskuuta 2007. Sekä EU:n että Kiinan johto oli yhtä mieltä siitä, että korkeatasoinen tuoteturvallisuus on kuluttajien luottamuksen ja keskinäisen kaupankäynnin avain. Toimivaltaiset viranomaiset ovat perustaneet tätä varten kattavat yhteistyösuhteet. Molemmat osapuolet ovat halukkaita jatkamaan ja syventämään vuoropuhelua, vaihtamaan tietoja säännöllisesti ja tähtäämään mitattaviin, jatkuviin parannuksiin.
<P>
Myös komissio on samalla tavoin sopinut Yhdysvaltain hallituksen kanssa parantavansa yhteistyötämme tuontitavaran turvallisuutta koskevissa kysymyksissä transatlanttisen talousneuvoston puitteissa.
<P>
Uskon, että tämä teille tarkoitettu mietintö on osoittanut, että minä ja kaikki komissiossa toimivat kollegani olemme ottaneet tarvittavat askeleet kulutustavaroiden turvallisuuden parantamiseksi yhdessä kaikkien asiaankuuluvien toimijoiden kanssa kaikkein tehokkaimmalla ja asialle omistautuneimmalla tavalla, joka on oikeassa suhteessa siihen, mitä tarvitaan.
<P>
Haluan jälleen kerran kiittää parlamenttia monista innoittavista keskusteluistamme tässä asiassa.
<SPEAKER ID="139" NAME="Marianne Thyssen">
PPE-DE-ryhmän puolesta. - (NL) Arvoisa puhemies, arvoisa komission jäsen, hyvät naiset ja herrat, ei tietenkään ole sattumaa, että Euroopan kansanpuolueen (kristillisdemokraattien) ja Euroopan demokraattien ryhmä vaati tätä ajankohtaista ja kiireellistä keskustelua juuri ennen joulua, etenkin kun aiheesta keskusteltiin syyskuussa, niin yllättävää kuin se saattaakin olla. Myös PPE-DE-ryhmä haluaa tämän keskustelun antavan selkeän poliittisen merkin, ja sillä on mielessään poliittinen tavoite. Haluamme tehdä kaikkemme korkeatasoisen kuluttajansuojan hyväksi ja haluamme, että pienimpiin, haavoittuvimpiin kuluttajiin, lapsiin, kohdistuva huomio pysyy asialistan kärkipäässä.
<P>
Arvoisa komission jäsen, kannatan täällä antamianne lausuntoja. Panemme merkille, että olette jo tehnyt erittäin paljon työtä komissiossa, ja haluamme tietenkin nähdä myös jäsenvaltioiden saavan innoitusta tehdäkseen oman osuutensa työstä. Myös heidän on kuitenkin sitouduttava jatkossakin tiukentamaan lelumarkkinoidensa valvontaa. Arvoisa komission jäsen, mekin tiedämme, että olette tehnyt henkilökohtaisesti voitavanne kuluttajansuojan alalla. Arvostamme ponnistuksianne erityisen paljon, ja olemme kanssanne myös samaa mieltä siitä, että lelujen turvallisuuden alalla meidän ei pitäisi suunnitella jälleen uutta lähestymistapaa vaan pikemminkin tukkia olemassa olevan järjestelmän aukot.
<P>
Haluaisin muutamiin asioihin lisäselvennystä: sanoitte, että myös Kiinan viranomaiset työskentelevät erityisen lujasti, ja viittasitte siihen juuri äsken. Jonkin aikaa sitten ilmoititte, että he aikovat luoda eräänlaisen kiinalaisen RAPEX-järjestelmän. Voitte ehkä valaista asiaa lisää.
<P>
Toiseksi haluan tietää, onko leluteollisuuden kanssa todella tehty erityisiä sopimuksia, vai onko jokaisella jäsenvaltiolla oma tapansa toimia? Olisin myös halunnut kuulla, miksi odotamme edelleen uutta leludirektiiviä eli komission ehdotusta nykyisen leludirektiivin muuttamiseksi. Odotimme sen tapahtuvan näihin aikoihin. Se on selvästikin viivästynyt. Ehkä voitte selittää, miksi? Lisäksi olette aivan oikeassa. Sisämarkkinat ovat olemassa myös kuluttajia varten. Jos kuluttajat eivät luota niihin, he eivät käytä niitä riittävästi. Nämä asiakirjat ovat aivan erityisen tärkeitä.
<SPEAKER ID="140" NAME="Evelyne Gebhardt">
PSE-ryhmän puolesta. - (DE) Arvoisa puhemies, arvoisa komission jäsen, paljon kiitoksia tilanneselostuksesta, jonka annoitte meille jälleen kerran tänään keskustelujen edistymisestä.
<P>
Olemme ehdottomasti jo saaneet edistystä aikaan, mutta se ei tietenkään vielä riitä minulle. Meillä on vielä useita asioita edessämme. Olemme jo keskustelleet yhdestä asiasta toistuvasti: Euroopan unionin on tehtävä alustavat työt itse. Olen myös melko pahoillani siitä, että leludirektiivin tarkistusta ei vieläkään ole jätetty käsiteltäväksi. Kun kuulin, että saisimme tarkistuksen joulukuussa, oletin, että kyse oli joulukuusta 2007 eikä joulukuusta 2008. Nyt on joulukuu, ja tiedämme, että tarkistusta ei tule. Toivon, että tarkistus on saatavilla viimeistään ensi tammikuussa eikä joulukuussa 2008, koska sillä on kiire.
<P>
Toinen asia, arvoisa komission jäsen, on se, että myös jäsenvaltioiden on tehtävä velvollisuutensa. Niiden on hyödynnettävä RAPEX-järjestelmää tehokkaammin ja johdonmukaisemmin. Se on yksi asia. Niiden on kuitenkin myös suhtauduttava paljon vakavammin markkinoiden valvontaan, joka on niiden vastuulla. Meidän on myös vietävä asioita eteenpäin täällä, jotta voimme todella myös saada tarvittavan turvallisuuden aikaan.
<P>
Tässä suhteessa ei kuitenkaan kuulustella vain hallituksia tai niiden virastoja. Myös lelujen valmistajille esitetään kysymyksiä. Heidän on itse varmistettava, että tuotteiden laatu on asianmukainen. He eivät voi vain jatkaa vastuun sälyttämistä muiden niskoille. Emme voi antaa heidän mennä Kiinaan ja sanoa: ”Kyllä, haluamme leluja, mutta ne saavat maksaa enintään tämän verran.” Silloin laatu kärsii, niin kuin he varmasti tietävät. Emme saa päästää valmistajia pälkähästä, vaan meidän on vaadittava heiltäkin samanlaisia toimia. Kuten olemme sanoneet, valvonta on kuitenkin vielä parempi asia, ja se meidän on saatava aikaan.
<P>
Toivon, että pystytte viemään tämän todella eteenpäin käsittelemässänne turvallisuuspaketissa.
<SPEAKER ID="141" NAME="Marios Matsakis">
ALDE-ryhmän puolesta. - (EN) Arvoisa puhemies, joillekin perheille tämä joulu on murhenäytelmän aikaa lapsen menettämisen vuoksi. Tällaisesta murhenäytelmästä tekee vielä kipeämmän se, että a) se olisi voitu estää helposti ja että b) sen aiheutti rakkaudella annettu lahja - ilo, joka muuttui murhavälineeksi. Niin, murhavälineeksi. Ne, jotka tuottavat vaarallisia leluja, nimittäin tietävät hyvin, että nuo lelut saattavat tappaa ja lopulta ehkä tappavatkin lapsen. Näin ollen tällaisten tappavien lelujen tuominen markkinoille on mielestäni murha, joten ne, jotka eivät laiminlyöntiensä vuoksi pysty estämään tällaisen rikoksen tapahtumista, ovat avunantajia rikokseen.
<P>
Arvoisa komission jäsen, me kaikki tiedämme, ketkä ovat syyllisiä, jotka tässä suhteessa tappavat tai vammauttavat lapsiamme. He ovat halpojen kiinalaisten lelujen valmistajia. Entä millaista suojaa voitte tarjota kansalaisille? Joudun valitettavasti sanomaan, että se ei riitä. Näyttää siltä, että olette tyytyväisiä siihen, että 43 prosentissa viimeisimmässä RAPEX-Kiina-raportissa mainituista tapauksista ryhdyttiin korjaaviin toimenpiteisiin. Arvoisa komission jäsen, entä ne 57 prosenttia tapauksista, joissa korjaaviin toimenpiteisiin ei ryhdytty? Ja entä ne mahdollisesti vaaralliset lelut, joita raportissa ei mainittu lainkaan?
<P>
Sanoitte, että ”tässä maailmassa ei voi antaa sataprosenttisia takeita”, mutta ”voidaan varmistaa, että järjestelmä on tarkoitukseen sopiva.” Mihin tarkoitukseen, arvoisa komission jäsen? Hutiloimiseen turvallisuusasioissa, jotta emme järkyttäisi Kiinan hallitusta?
<P>
On vain yksi tapa ratkaista tämä ongelma, arvoisa komission jäsen: on kiellettävä kaikkien kiinalaisten lelujen tuonti, kunnes Kiinan hallitus antaa sataprosenttiset takeet siitä, että Euroopassa ei enää myydä vaarallisia leluja. Vain siinä tapauksessa täytätte tärkeimmän tehtävänne ja suojelette todella lapsiamme kiinalaisten lelujen aiheuttamalta menehtymiseltä. Älkääkä unohtako, arvoisa komission jäsen, että Kiinan edistyminen ei riitä, koska yhdenkin lapsen kuolema on liikaa.
<SPEAKER ID="142" NAME="Puhemies">
(EN) Arvoisa Marios Matsakis, pahoittelen, että ilmoitin, että teillä on minuutti puheaikaa. Se oli meidän virheemme, ja teillä oli todellakin aikaa kaksi minuuttia. Myönnän aina lisäaikaa niille, jotka eivät puhu äidinkieltään. Puhutte erinomaista englantia!
<SPEAKER ID="143" NAME="Roberta Angelilli">
UEN-ryhmän puolesta. - (IT) Arvoisa puhemies, hyvät naiset ja herrat, lelujen turvallisuuden suhteen ei voi tehdä myönnytyksiä, ja kiinalaisten lelujen laajamittainen vetäminen markkinoilta on tuonut kuluttajien turvallisuuden jälleen keskustelun keskiöön. Tämä koskee etenkin pienimpien kuluttajiemme turvallisuutta, sillä heidän äänensä tai voimansa ei usein riitä puolustautumiseen.
<P>
Terveydelle vaarallisille tuotteille on itse asiassa erittäin tuottoisat markkinat, joilla ansaitaan vuosittain huikeita summia rahaa ja jotka löytävät loputtomasti teitä ja verukkeita tosiasiassa laittomien ja haitallisten tuotteiden laillistamiseen. Juuri sen vuoksi kannatamme komission ehdotuksia tuotteiden, etenkin lelujen, turvatarkastusten lujittamisesta.
<P>
Uskomme erityisesti, että yhteistyö Kiinan ja Yhdysvaltain kanssa on ehdottoman tärkeää Euroopan markkinoille suuntaavien vaarallisten tuotteiden tulvan pysäyttämiseksi. Monet toimet, kuten turvallisuustoimenpiteiden sekä tuottajien ja maahantuojien välisen turvallisuussopimuksen yleinen tarkistaminen, on asetettava etusijalle kuluttajien luottamuksen palauttamiseksi.
<P>
Jäsenvaltioiden osalta on ehdottoman tärkeää parantaa tullien ja markkinoiden valvonnasta vastaavien viranomaisten välistä yhteistyötä. Leluturvallisuusdirektiivin tarkistaminen on välttämätöntä, jotta tuotantovaiheessa ja tullissa tehtävien riittävien tarkastusten suunnittelua varten olisi määritelty tarkat säännöt.
<P>
Lopuksi sanon kuitenkin, että Kiinan on ehdottomasti hoidettava oma osansa ja että komission on vaadittava siltä sitä. Kiinan on annettava takeita ja sitouduttava vaikeaan ja tinkimättömään laittomien käytäntöjen torjutaan. Muussa tapauksessa Euroopan unionin on ryhdyttävä ankariin toimenpiteisiin ja suljettava ovi väärennöksiltä sekä vilpilliseltä ja laittomalta kilpailulta.
<SPEAKER ID="144" NAME="Hiltrud Breyer">
Verts/ALE-ryhmän puolesta. - (DE) Arvoisa puhemies, tässä keskustelussa risteillään eri direktiivien välillä. Arvoisa komission jäsen, sekoitatte keskenään tuoteturvallisuus- ja leluturvallisuusdirektiivin! Tuoteturvallisuusdirektiivin täytäntöönpanoon liittyy itse asiassa ongelma ja leluturvallisuusdirektiiviin lainsäädännöllinen puute. Valvonnan lisääminen ei tässä asiassa auta, koska turvallisuuteen liittyy porsaanreikiä. Esimerkiksi vaarallisia kemikaaleja ei ole kielletty.
<P>
Kaksi kuukautta sitten komission jäsen Günter Verheugen lupasi, että leluturvallisuusdirektiivi esiteltäisiin tässä kuussa. Hän sanoi, että lyijyä sisältäviä leluja ei pitäisi päästää Euroopan markkinoille. Leluturvallisuusdirektiivin tarkistuksesta ei kuitenkaan näy jälkeäkään.
<P>
Toisen lupauksen suhteen komission jäsen Verheugen myönsi minulle kirjallisesti, että hän erehtyi sanoessaan, että lyijyä sisältävät lelut ovat Euroopassa kiellettyjä. Sekään ei ole totta. Sekoitatte keskenään tuoteturvallisuus- ja leluturvallisuusdirektiivin. On siis hyvin outoa sanoa, että tarvitsemme viivakoodin erityisen vaarallisille tuotteille. Toivon, että ette tarkoita sillä leluja! Tuotteet eivät muutu lasten käsissä vaarattomammiksi!
<P>
Tarvitsemme ennaltaehkäisyperiaatetta. Myöskään magneetteja koskevia varoituksia ei mainita. Entä syöpää aiheuttavia aineita sisältävien lelujen varoitukset? Euroopassa käytetään polyaromaattisia hiilivetyjä. Kiellämme niiden käytön autonrenkaissa, mutta ne sallitaan leluissa, vaikka ne ovat syöpää aiheuttavia aineita. Tämä keskustelu on naurettava, koska risteilette molempien direktiivien välillä.
<P>
Olkaa hyvä ja keskittykää toisessa vastauksessanne leluturvallisuusdirektiiviin ja vastatkaa kysymyksiin siitä, milloin tämä direktiivi vihdoin jätetään käsiteltäväksi ja milloin - niin kuin ehdotimme päätöslauselmassamme - oikeudelliset porsaanreiät tukitaan. Olkaa hyvä älkääkä enää sekoittako niitä keskenään. Valvonta on hyvä asia, mutta lait ovat parempia.
<SPEAKER ID="145" NAME="Eva-Britt Svensson">
GUE/NGL-ryhmän puolesta. - (SV) Arvoisa puhemies, ei tietenkään voida hyväksyä, että lapset joutuvat kosketuksiin sellaisten lelujen kanssa, jotka vaarantavat heidän terveytensä. Suurin piirtein kaikki meistä luulevat, että voimme ostaa EU:ssa CE-merkinnällä varustettuja leluja rauhallisin mielin. Mikään muu ei tule kysymykseenkään. Todellisuudessa ostamme kuitenkin tahtomattamme leluja, jotka sisältävät syöpää aiheuttavia aineita ja lyijyä. On mahdotonta uskoa, että tällaisia aineita käytetään leluissa, joita lapset usein työntävät suuhunsa! Lasten turvallisuus vaatii komissiolta välittömiä toimia. Valmistajien, tavarantoimittajien ja maahantuojien taloudelliset edut eivät koskaan saa olla lasten terveyttä tärkeämpiä. Yksikin vaarallinen lelu on liikaa.
<SPEAKER ID="146" NAME="Malcolm Harbour" AFFILIATION="PPE-DE">
(EN) Arvoisa puhemies, haluan kiittää komission jäsentä Kunevaa siitä, että hän tuli tänään meidän ehdotuksestamme parlamenttiin, ja onnitella häntä siitä, että hän on toteuttanut toimiaan erittäin myönteisesti ja voimakkaasti. Hän on vieraillut Kiinassa sen jälkeen, kun kävimme ensimmäisiä keskusteluja syyskuussa. Olemme nähneet vierailun tulokset. Hän on myös todennut aivan selvästi, että ”kuluttajien turvallisuudesta ei voi tehdä kompromisseja”. Me kaikki uskomme vakaasti, että asia on niin.
<P>
Käytännöllisen näkökulman suhteen, useat kollegat ovat jo huomauttaneet, että tämä on erittäin monimutkainen aihe, johon liittyy monia toimijoita. Näin ollen suhtaudun myönteisesti komission jäsenen Kunevan vakuutukseen, että hän työskentelee yhdessä jäsenvaltioiden kanssa vahvistaakseen niiden kykyä tarkastaa, testata ja myös pysäyttää vaaralliset lastit, jotka voidaan tunnistaa asianmukaisesti, koska tietovirrat on luotu. Olkaamme realistisia. Kyse on erittäin suuresta määrästä valmistajia ja erittäin suuresta määrästä tuotteita.
<P>
Emme kuitenkaan halua missään tapauksessa mustamaalata niitä lelujen valmistajia, jotka jo tekevät erinomaista työtä ja tuottavat houkuttelevia, hyvin suunniteltuja ja arvokkaita leluja, joita kuluttajat ja heidän lapsensa arvostavat koko Euroopan unionissa ja jotka, kuten me kaikki tiedämme, ovat erittäin tärkeitä lasten kehitykselle. On aivan väärin erottaa kiinalaiset joukosta, kuten kyproslainen kollegamme teki erittäin tunteenomaisessa ja ahdasmielisessä puheessaan. Tuotteita valmistetaan monissa muissakin maissa. Tärkeintä on varmistaa alusta lähtien mallin laatu ja se, että kaikki vastuussa olevat insinöörit työskentelevät yhdessä tavarantoimittajien kanssa varmistaakseen, että kaikki tarkastukset ovat kohdallaan. Voitte uskoa, että, on monia yhtiöitä, jotka valmistavat Kiinassa todella korkeiden laatustandardien mukaisia leluja. Haluamme kaikkien tekevän niin, ja haluamme sen tapahtuvan nyt. Se johtuu siitä, että keskeiset päätökset, jotka tehdään nyt, ennen tämän vuoden joulua, koskevat leluja, jotka lapset saavat käsiinsä ensi jouluna. Tästä me kaikki puhumme, joten työskentelemme edeltäkäsin, ja siksi oli erittäin tärkeää, että komission jäsen vieraili täällä tänä iltana.
<SPEAKER ID="147" NAME="Arlene McCarthy" AFFILIATION="PSE">
(EN) Arvoisa puhemies, tämäniltaisen keskustelun ja komission jäsenen julkilausuman tavoitteena on tietenkin oltava viestittää kuluttajille ja Kiinalle - ja niille, jotka toimittavat leluja muista kolmansista maista - erittäin voimakkaasti, että olemme päättäneet saada myrkylliset lelut pois markkinoiltamme. Olemme nähneet, että monien lelujen poistaminen myynnistä joulun alla merkitsee, että meidän on jatkettava toimenpiteisiin painostamista. Haluan myös lisätä, arvoisa komission jäsen, että äskettäisissä ratsioissa omalla alueellani - Manchesterissä - takavarikoitiin 150 000 euron arvosta yli 20 000 laitonta ja väärennettyä lelua. Ne oli selvästi tarkoitettu täyttämään, aukot, jotka syntyivät, kun leluja poistettiin myynnistä.
<P>
Näin ollen meidän on saatava lailliset lelujen toimittajat ja valmistajat noudattamaan korkeimpia turvastandardeja, ellemme halua, että lapset joutuvat vaarallisten, väärennettyjen lelujen vuoksi vaaraan. Sallikaa minun siis sanoa selvästi parlamentin kuluttajansuojavaliokunnan puheenjohtajana, mitä pyydämme teitä tekemään meidän tuellamme, arvoisa komission jäsen. Haluamme, että Euroopan lelujen turvallisuutta koskevat lait tarkistetaan pikaisesti, jotta voisimme puuttua uusiin ongelmiin, jotka juontavat juurensa kolmansista maista, kiinalaisista tuontitavaroista ja tietenkin uusista ja vaarallisista lelumalleista, kuten magneeteista, jotka ovat ilmestyneet markkinoille sen jälkeen, kun alkuperäinen direktiivi laadittiin vuonna 1995. Se on vanhentunut, ja se on tarkistettava. Meidän on täydennettävä lakia panemalla se voimakkaammin ja viisaammin täytäntöön sekä valvomalla sitä voimakkaammin ja viisaammin varmistaaksemme, että saamme huonot valmistajat kiinni.
<P>
Arvoisa komission jäsen, annan teille henkilökohtaisesti tukeni, ja teen niin jatkossakin, jotta voisitte tarvittaessa kieltää vaaralliset kiinalaiset tuontilelut. On kuitenkin sanottava, että toimenne ovat tuottaneet tuloksia. Nyt olemme nähneet Kiinan itse antaneen 93 kieltoa, ja heinäkuusta lähtien Kiinassa on käynnistetty 183 tutkimusta. Se tarkoittaa, että Kiinan rajoilta viedään turvallisempia leluja. Meidän on lisättävä näitä toimia ja tuettava teitä. Kuitenkin myös maahantuojien on kannettava vastuu vaarallisten lelujen maahantuonnista, ja näin ollen kannatan toimitusketjun tarkistamista, jotta valmistajien jättämät aukot voitaisiin tukkia.
<P>
Arvoisa komission jäsen, emme ole valmiita tekemään kompromisseja lelujen turvallisuudesta. Varoitukset eivät ehkä riitä. Esimerkiksi Yhdysvalloissa voimme nähdä, että kun meillä jotkin lelut on kielletty alle kolmevuotiailta ja joissakin leluissa on yli kuusivuotiaita koskevia varoituksia, siellä valitetaan, että he tuovat meidän vaaralliset lelumme maahan eurooppalaisilta markkinoilta, joten meidän on ehkä noudatettava tällä alalla Yhdysvaltain mallia. Laatikaamme siis nopeat ja tehokkaat toimenpiteet kuluttajiemme luottamuksen palauttamiseksi lelumarkkinoilla. Arvoisa komission jäsen, vakuutan, että valiokuntani työskentelee kanssanne sen saavuttamista varten.
<SPEAKER ID="148" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, haluan kiinnittää huomiota useisiin yleisempiin asioihin puhuessani tässä lelujen turvallisuutta koskevassa keskustelussa.
<P>
Ensinnäkin Maailman kauppajärjestön tuella tapahtuva kaupan vapauttaminen, joka helpottaa yhä enemmän pääsyä Euroopan markkinoille, ei ole vain hyödyllistä kuluttajille, jotka saavat monia tavaroita edullisemmin. Se tuo mukanaan myös vaaroja, ja paljonpuhuvana esimerkkinä tästä voidaan mainita tänään käsiteltävänä olevat vaaralliset lelut.
<P>
Toiseksi, Kaakkois-Aasian maat ovat kilpailukykyisiä Euroopan markkinoilla, koska ne eivät maksa kaikkia tuotteiden valmistuskustannuksia. Ne eivät usein vastaa ympäristönsuojelukustannuksista, työntekijöiden oikeuksien kunnioittamiseen tai tuotteiden turvallisuuteen liittyvistä kustannuksista, vain muutamia esimerkkejä mainitakseni.
<P>
Kolmanneksi, on siis tarpeen, että EU:n jäsenvaltioiden kuluttajansuojasta ja kilpailun suojelemisesta vastaavat laitokset käyttävät saatavilla olevia välineitä reagoidakseen nopeammin ja tehokkaammin tällaisiin tilanteisiin ja poistavat markkinoilta sekä vaaralliset tuotteet että niiden valmistajat tai maahantuojat.
<P>
Neljänneksi ja viimeiseksi, Euroopan unionin on vaadittava Maailman kauppajärjestön tuella käytävissä Euroopan markkinoille pääsyn laajentamista koskevissa neuvotteluissa, että kolmannet maat noudattavat rehellisen kilpailun sääntöjä ja etenkin sisällyttävät tuotteiden hintoihin kaikki valmistuskustannukset, jotka lasketaan eurooppalaisten standardien perusteella.
<SPEAKER ID="149" NAME="Heide Rühle" AFFILIATION="Verts/ALE">
(DE) Arvoisa puhemies, arvoisa komission jäsen, sanoin jo valiokunnassa, että arvostamme ponnistuksianne ja kiitämme teitä niistä.
<P>
Eräät näistä asioista kuitenkin osoittavat selvästi, missä jokin on huonosti. Jos esimerkiksi magneeteista halutaan varoittaa, se osoittaa vain, että leluturvallisuusdirektiivi on riittämätön. Leluturvallisuusdirektiivi perustuu valitettavasti uuteen lähestymistapaan. Uusi lähestymistapa edellyttää, että vastaavat standardointikomiteat ovat aktiivisia. Standardointikomiteat eivät valitettavasti ole olleet aktiivisia magneettien eivätkä myöskään syöpää aiheuttavien aineiden suhteen. Tällä hetkellä vain kolme syöpää aiheuttavaa ainetta on kielletty. Muut ovat sallittuja. Meidän on tarkistettava kiireellisesti leluturvallisuusdirektiiviä tarkistaessamme, onko tämä uusi lähestymistapa todella oikea vai onko eurooppalaisille lainsäätäjille huomattavasti tärkeämpää laatia nyt heti lelualan standardit, koska lelut kiinnostavat lähinnä lapsia, ja lapsia on suojeltava aivan erityisesti. Pyydän teitä tarkistamaan vielä kerran, onko uusi lähestymistapa todella tässä asiassa oikea vai tarvitsemmeko leluturvallisuusdirektiiviä tarkistaessamme itse asiassa erilaista lähestymistapaa.
<P>
Haluan myös huomauttaa, että olemme korostaneet tuotepakettia tarkistaessamme maahantuojien vastuuta. Maahantuojien on otettava vastuunsa vakavasti. Toivon, että myös te ja komissio kannatatte tätä kolmikantakokouksessa. Maahantuojia on pidettävä vastuullisina samoin kuin valmistajiakin.
<P>
On vielä yksi asia, jäsenvaltiot. Voidaan osoittaa, että tuoteturvallisuusdirektiivi on ollut yksinkertaisesti liian heikko. Jäsenvaltiot on saatava valvomaan sitä ja poistamaan eräitä tuotteita asteittain käytöstä. Kaikkia ei valitettavasti ole todella poistettu käytöstä.
<SPEAKER ID="150" NAME="Iliana Malinova Iotova" AFFILIATION="PSE">
(BG) Arvoisa komission jäsen, tämänpäiväiseen kysymykseeni on useita syitä. Ensimmäinen on vastauksenne tätä kysymystä koskevassa sisämarkkina- ja kuluttajansuojavaliokunnan keskustelussa. Vastaus oli mielestäni liian yleinen. Toinen on kirjallinen kysymys, jonka olen jo esittänyt, ja toivon saavani sille vastauksen yhdessä muiden tämänpäiväisten vastausten kanssa. Kolmas syy on seuraava: haluan kiinnittää huomionne erityisesti vuonna 2005 hyväksyttyyn Christensenin mietintöön uusien jäsenvaltioiden integroitumisesta kuluttajansuojajärjestelmään, joka täydentää Euroopan yhteisössä sisämarkkinajärjestelmää. Mietintö sisältää Euroopan komissiota koskevia suosituksia erityisen huomion kiinnittämiseksi uusiin jäsenvaltioihin, joihin kuuluu myös minun maani.
<P>
Haluan ilmaista henkilökohtaisen mielipiteeni, että huolimatta komission ponnistuksista tällä alalla, vain kolme prosenttia Bulgarian kansalaisista tuntee, että heitä suojellaan kuluttajina. Näin ollen kysyn erityisesti seuraavaa: mitä Euroopan komissio on tehnyt taatakseen joulun ja uuden vuoden aikana uusien jäsenvaltion markkinoilla myytävien kiinalaisten lelujen turvallisuuden, ottaen huomion niiden suhteellisesti heikomman kuluttajansuojajärjestelmän?
<SPEAKER ID="151" NAME="Vicente Miguel Garcés Ramón" AFFILIATION="PSE">
(ES) Arvoisa puhemies, arvoisa komission jäsen, en halua olla dramaattinen, mutta käsittelemämme ongelma vaikuttaa koko Euroopan unioniin. Yhtenä esimerkkinä voin sanoa, että Espanjaan saapuu päivittäin 40 000 tavarakonttia, ja monta tuhatta konttia sisältää leluja.
<P>
Haluamme tietää, helpottaako 1. tammikuuta 2008 käyttöön otettava valtuutettua taloudellista toimijaa koskeva järjestelmä todella tehokkaita toimenpiteitä lasten terveyden vaarantavaan ja monta kertaa tuomittuun kaupalliseen toimintaan puuttumiseksi.
<P>
Euroopan parlamentti kehotti tuotteiden ja etenkin lelujen turvallisuutta koskevassa 26. syyskuuta antamassaan päätöslauselmassa komissiota ja jäsenvaltioita ryhtymään toimenpiteisiin varmistaakseen, että myynnissä olevat kulutustavarat eivät ole vaaraksi terveydelle.
<P>
On aika vauhdittaa tarvittavien toimenpiteiden hyväksymistä Euroopan parlamentin päätöslauselman täytäntöönpanoa varten. Meidän on tehostettava mainitsemiemme markkinoiden valvontaa ja tarkkailua. Globalisaation aikakaudella lelut eivät ole mitä tahansa tavaraa. Ilman tarkastuksia näemme toistuvasti raportoitujen tapausten toistuvan jälleen. Kerta toisensa jälkeen sorrutaan kaupalliseen polkumyyntiin ja mahdollisesti vahingoitetaan vakavasti kuluttajien ja etenkin lasten terveyttä.
<SPEAKER ID="152" NAME="Meglena Kuneva">
komission jäsen. - (EN) Arvoisa puhemies, sallikaa minun aloittaa vastaamalla Marianne Thyssenille siitä, mitä teemme parantaaksemme myönteistä vaikutustamme Kiinan markkinoihin. Jos haluamme menestyä, Euroopan pitäisi kehittää rooliaan standardin ylläpitäjänä, ja juuri niin yritämme tehdä. RAPEX-Kiina-raportti antaa Kiinan viranomaisille mahdollisuuden tutustua yksityiskohtaisiin tietoihin riskeistä, joita Euroopassa myytävistä kiinalaisista tuotteista on löydetty, ja se on heille erittäin arvokas tietolähde.
<P>
Kiina on parhaillaan laatimassa omaa kansallista nopeaa varoitusjärjestelmäänsä, jossa jäljitellään eurooppalaista järjestelmää. Tämä on tuoteturvallisuudelle todella suuri menestys maailmanlaajuisella tasolla. Sillä varmistetaan, että tiedot leviävät nopeasti paikallisiin toimistoihin toimenpiteitä varten, ja se pitäisi ottaa käyttöön tämän vuoden loppuun mennessä. Jos kehitys jatkuu suunnitelmien mukaan, Eurooppa voi onnitella itseään vuoden lopussa suuresta menestyksestä, kun se on luonut mallin Kiinan viranomaisille.
<P>
Haluan myös korostaa, että seuraava vuosi on minulle hyvin intensiivinen, kun laaditaan uutta yhteisymmärryspöytäkirjaa Kiinan kanssa, koska nykyinen yhteisymmärryspöytäkirja, joka on ollut voimassa vuodesta 2006 lähtien, menee umpeen vuoden 2009 alussa. Siitä tulee erittäin konkreettista työtä komissiolle.
<P>
Monet teistä ovat viitanneet leludirektiiviin. En voi kommentoida asiaa, joka kuuluu varapuhemies Verheugenin vastuualueeseen, koska leludirektiivi on osa hänen salkkuaan, vaikka teemmekin erinomaista yhteistyötä. Teidän pitäisi kuitenkin olla tietoisia siitä, että leludirektiivin tarkistus on valmisteilla, ja se esitellään hyvin pian. Ennen kuin tapasin teidät, tarkistin asian komission jäsenen Verheugenin yksiköiltä ja häneltä itseltään, ja tiedän, että komissio keskustelee pian tästä direktiivistä. Olen varma, että hänen yksikkönsä työskentelevät täyttä vauhtia.
<P>
Kahta lähestymistapaamme ei voi yhdistää. Niitä ovat teollinen lähestymistapa, johon kuuluu leludirektiivi, ja lähestymistapa, johon toimintani perustuu ja johon kuuluu yleinen tuoteturvallisuusdirektiivi. Voin vakuuttaa teille, että ero on komissiossa todella hyvin selvä.
<P>
Juuri tähän pyrimme uudella lähestymistavallamme - haluamme pitää nämä kahdenlaiset tarkastukset rinnakkaisina. Toiset tarkastukset koskevat vaatimuksia, joita leluille asetetaan teollisina hyödykkeinä ja toiset, jotka menevät näitä ponnistuksia pidemmälle, koskevat lelujen lapsiturvallisuustarkistuksia, joita voidaan tehdä milloin tahansa. Yksi hyvä esimerkki on leluissa käytettävät magneetit. Ne sisällytetään nyt yleiseen tuoteturvallisuusdirektiiviin, ja voimme tehdä tarkastuksia, kieltää vaarallisia tuotteita ja pyytää uutta standardia. Sillä välin leluihin lisätään varoitus, ja sitten laadimme ehdotuksen. Todennäköisimmin laaditaan standardi, ja jotkin magneettien käyttötavoista kielletään. Tämä lähestymistapa perustuu tarkalleen ottaen turvallisuusaukon tukkimiseen todellisen yleisen tuoteturvallisuusdirektiivin avulla. Se on erinomainen esimerkki siitä, miksi meidän on pidettävä nämä kaksi lähestymistapaa yhdessä.
<P>
Aloin vastata Heide Rühlelle magneeteista. Kollegio harkitsee ehdotustani hyväksyä kohdennettu toimenpide erityisten varoitusten vaatimiseksi magneettisiin leluihin, ja tämä tukkisi aukon, kunnes sopivilla standardeilla voidaan asianmukaisesti puuttua tähän riskiin. Kuten tiedätte, tämä prosessi on pitkähkö, mutta se ei riipu komissiosta. Tämä on lainsäädäntö, jonka yksinkertaisesti panemme täytäntöön sen suhteen, miten panemme standardimme täytäntöön.
<P>
Haluaisin pohtia hetken Marios Matsakisin mielipidettä. Linjani on aivan yksinkertainen, koska uskon, että Malcolm Harbour vastasi erittäin johdonmukaisesti. En usko, että vaarallisilla leluilla on passia, ja meidän pitäisi puuttua vaaraan sieltä käsin, mistä se tulee. Sallikaa minun muistuttaa, että vaikka 50 prosenttia vaarallisista leluista tulee Eurooppaan Kiinasta, olen yllättynyt siitä, että emme ole lainkaan keskustelleet siitä, mistä loput 50 prosenttia tulee. Minun on kerrottava, että 30 prosenttia vaarallisista leluista tulee juuri Euroopasta. Tämän vuoksi vaadin todella turvallisuutta alkuperämaasta huolimatta. Meidän on jälleen pohdittava, miten tärkeää luottamus markkinoillemme on. En aio siirtää tuota vastuuta muualle.
<P>
Yleisen tuoteturvallisuusdirektiivin 1 artiklan mukaan kaikkien valmistajien pitäisi tuottaa vain turvallisia tuotteita, ja maahantuojan, jälleenmyyjän tai valmistajan, joka vie tuotteen ensimmäistä kertaa markkinoille, on tarkistettava lelun turvallisuus, josta hän on vastuussa.
<P>
Haluan vastata Iliana Malinova Iotovalle bulgariaksi, koska hän esitti kysymyksensä sillä kielellä.
<P>
komission jäsen - (BG) Vastaukseni oli erittäin tarkasti komission standardien mukainen. Viimevuotisten tekojemme tarkoituksena oli parantaa lainsäädäntöä. Osa tästä lainsäädännöstä liittyy kyllä teollisiin hyödykkeisiin, ja se kuuluu toisen komission jäsenen vastuualueeseen, mutta työskentelemme yhdessä useiden asioiden parissa. Eräät esitetyistä kysymyksistä liittyvät myös REACH-direktiiviin, joka ei myöskään kuulu vastuualueeseeni, mutta kuten sanoin, teemme nykyisen lainsäädännön pohjalta kaiken, mitä turvallisuuden varmistamiseen tarvitaan.
<P>
Samalla on järjestetty monia tapaamisia kaikkien sidosryhmien - valmistajien, toimivaltaisten kansallisten viranomaisten, vähittäismyyjien ja useiden kansalaisjärjestöjen - kanssa.
<P>
Lisäksi haluan kertoa teille, että emme tuomitse ketään emmekä jaa maita vanhoihin ja uusiin jäsenvaltioihin. Tavaroiden turvallisuus on sekä uusille että vanhoille jäsenille yhtä tärkeää. Haluan vakuuttaa teille, että on eräitä vanhoja jäsenvaltioita, jotka liittyivät Euroopan unioniin ennen kahtatoista uutta jäsenvaltiota ja joilla on vakavia ongelmia. Minä en aio hylätä niitä. Komission vastuu lainsäädännön täytäntöönpanosta etenkin uusissa jäsenvaltioissa on tietenkin epäilemättä erittäin lähellä sydäntäni. Uusissa jäsenvaltioissa keskustelen siis enemmän viranomaisten kanssa ja vaadin kansalliselta talousarviolta enemmän markkinavalvontaviranomaisten kehittämiseen.
<P>
Voin kertoa teille, arvoisa Iliana Malinova Iotova, että Bulgarian markkinoilla on 180 tarkastajaa. Eilen, tai itse asiassa aiemmin tänä aamuna, keskustelin vielä kaikkien turvallisuusketjuun kuuluvien toimijoiden kanssa, ja solmimme niin sanotun joulusopimuksen, johon kuuluu valmistajia Euroopan tasolla sekä kaupan alan toimijoita ja hallituksen viranomaisia Bulgariasta. Keskusteltuani itsepintaisesti Bulgarian talousministeriön kanssa tarkastuksia lisättiin nelinkertaisesti. Jatkan siis työtäni näillä linjoilla, ja haluan esittää täällä täysistuntosalissa teille pyynnön osallistua siihen, niin kuin minulla oli ilo viimeksi tehdä. Olen varma, että niin onnistumme paremmin.
<P>
komission jäsen -(EN) Haluan lopettaa siihen, mistä aloitinkin: kaikkien toimiemme pitäisi olla oikeassa suhteessa siihen, mitä tarvitaan ja perustua solidaarisuuteen ja toissijaisuuteen, mikä antaa meille lisävoimia käydä käsiksi tähän erittäin tärkeään ongelmaan.
<P>
Olen kuunnellut tarkkaan teitä kaikkia, ystävällisiä sanojanne ja kehotuksianne työmme lisäämisestä. Jos jossain vaiheessa ilmenee erityisiä tapauksia, joista haluatte keskustella kanssani, olen erittäin iloinen, jos voin jatkaa sitä.
<SPEAKER ID="155" NAME="Puhemies">
(EN) Haluan kiittää komission jäsentä ja kaikkia kollegoita, jotka puhuivat keskustelun aikana.
<P>
Haluan tehdä erään pienen huomautuksen: joitakin vuosia sitten vanhempi tyttäreni sai lahjaksi Kiinassa valmistetun kuminuken. Pää irtosi, ja sisällä oli pieni kuminuppi, johon pään voi kiinnittää. Lelun valmistaja oli piirtänyt nupin päähän pienet kasvot. Ne eivät kuitenkaan olleet hymyilevät vaan hyvin surulliset kasvot. Piirtäjä halusi viestittää ulkomaailmalle työoloistaan. Olen siis iloinen, että minulla oli tänä iltana tilaisuus kertoa tästä julkisesti.
<P>
Keskustelu on päättynyt.
