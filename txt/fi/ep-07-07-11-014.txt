<CHAPTER ID="014">
Palestiina (keskustelu)
<SPEAKER ID="300" NAME="Puhemies">
Esityslistalla ovat seuraavana neuvoston ja komission julkilausumat Palestiinasta.
<SPEAKER ID="301" NAME="Manuel Lobo Antunes" LANGUAGE="PT">
Arvoisa puhemies, hyvät parlamentin jäsenet, neuvosto haluaa vilpittömästi keskustella parlamentin kanssa viimekuisista Gazan tapahtumista, kuten 19. kesäkuuta pidetyssä täysistunnossa pyydettiin.
<P>
Neuvosto ja komissio reagoivat välittömästi, kuten neuvoston 18. kesäkuuta antamat päätelmät osoittavat. Niissä todetaan, ettei EU hylkää tavallisia gazalaisia. Teemme kaikkemme, jotta humanitaarinen apu saadaan perille Gazaan. Tällä tarkoitan rahoituksen järjestämistä ja sen varmistamista poliittisten keinojen avulla, että Israel sallii humanitaarista apua kuljettavien saattueiden pääsyn alueelle. Euroopan unionin rajavalvonnan avustusoperaatio Rafahin rajanylityspaikalla pidetään myös toimintavalmiina. Jos kaikkien osapuolten kesken päästään yhteisymmärrykseen avustusoperaation käynnistämisestä uudelleen ja jos olosuhteet paikan päällä sen sallivat, EU jatkaa taas tämän Gazan ja Egyptin välisen rajanylityspaikan moitteettoman toiminnan tukemista.
<P>
Annamme tukemme pääministeri Salam Fayyadin hätätilahallitukselle. Suhteet tämän palestiinalaishallituksen ja EU:n välillä normalisoitiin välittömästi. Myös Israelilla on omat velvoitteensa. Sen on toimittava samoin ja annettava vihdoinkin palestiinalaisten käyttöön kaikki heidän vero- ja tullimaksutulonsa sekä helpotettava pääsyä Länsirannalle ja Gazaan ja liikkumista näillä alueilla, jotta palestiinalaiset voivat käydä kauppaa. Ennen kaikkea Israelin on edistettävä uskottavaa rauhanprosessia, jonka hyväksi presidentti Abbasin ja pääministeri Fayyadin kaltaiset palestiinalaisjohtajat työskentelevät. Siitä olisi valtava apu.
<P>
Tony Blairin nimittäminen kvartetin uudeksi lähettilääksi osoittaa kiistatta, että kansainvälinen yhteisö osallistuu edelleen aktiivisesti tilanteen ratkaisemiseen. Olemme iloisia siitä, että Yhdistyneen kuningaskunnan entinen pääministeri on ollut valmis tähän tehtävään ja toivomme sydämestämme, että EU saa hänen työnsä ansiosta entistä vahvemman aseman rauhanprosessissa.
<SPEAKER ID="303" NAME="Benita Ferrero-Waldner" LANGUAGE="EN">
Arvoisa puhemies, parlamentin viime keskustelun jälkeen tilanne miehitetyllä palestiinalaisalueella on muuttunut perusteellisesti.
<P>
Meidän on syytä olla tyytyväisiä moniin edistysaskeliin. Israel on lopultakin ryhtynyt uudelleen siirtämään vero- ja tullimaksutuloja, Euroopan unioni on päättänyt normalisoida suhteensa palestiinalaishallintoon, ja on perustettu uusi palestiinalaishallitus, jota johtaa pääministeri Salam Fayyad. Abbasin ja Olmertin väliset kahdenväliset tapaamiset ovat taas käynnistyneet kolmen kuukauden tauon jälkeen. Olin myös monien muiden tavoin hyvin iloinen kuullessani, että BBC:n kirjeenvaihtaja Alan Johnston oli vapautettu yli kolmen kuukauden vankeuden jälkeen.
<P>
Toisaalta, nyt kun Hamas on ottanut hallintaansa Gazan, on olemassa suuri riski, että palestiinalaisalueen eri osat joutuvat erilleen toisistaan. Gazalaiset eristetään maailmasta, eivätkä palestiinalaisryhmittymien väliset jännitteet ole koskaan olleet näin suuret. Elinkelpoisen Palestiinan valtion perustaminen on vähintäänkin uhattuna.
<P>
Meidän on jatkettava työtä sellaisen poliittisen ratkaisun löytämiseksi, joka voi tuoda alueelle rauhan ja hyvinvoinnin. Toivon, että lähestyvä presidentti Abbasin ja pääministeri Olmertin kahdenvälinen tapaaminen, joka toivottavasti pidetään 16. heinäkuuta, auttaa muotoilemaan palestiinalaisille sellaisen uskottavan poliittisen ratkaisun, joka tasoittaa tietä heidän myöhemmälle yhteiselle tapaamiselleen kvartetin kanssa.
<P>
Toivon, että kvartetti voi jatkaa yhteistyötään arabikumppaniensa kanssa, ja suhtaudun toiveikkaasti kvartetin lähestyvään tapaamiseen, joka todennäköisesti pidetään ensi viikolla ja jolloin kaikista näistä asioista voidaan keskustella. Olen tyytyväinen siihen, että Tony Blair nimitettiin kvartetin lähettilääksi. Sen ansiosta roolimme Lähi-idän rauhanprosessissa vahvistuu varmasti edelleen. Hänestä saattaa tulla uusi edistyksen suunnannäyttäjä arabimaiden rauhanaloitteen rinnalla. Avustan häntä tietenkin kaikin mahdollisin tavoin, kuten autoimme Jim Wolfensohniakin, toimittamalla esimerkiksi henkilöstön hänen toimistoonsa Jerusalemissa.
<P>
Komissio on avun osalta reagoinut nopeasti uuteen tilanteeseen. Sain pääministeri Fayyadilta kirjeen, jossa kerrotaan ensisijaiset tarpeet. Olemme valmiit käynnistämään avustustoimet ja tietenkin olemme jo ryhtyneet niihin, jotta voisimme tukea uutta hallitusta. Kvartetti ja yleisten asioiden ja ulkosuhteiden neuvostot ovat vahvistaneet, että kansainvälisen erityismekanismin voimassaolo jatkuu syyskuun loppuun saakka. Jotta voisimme rahoittaa kansainvälisen erityismekanismin toimintoja kolmannella vuosineljänneksellä, olemme toimittaneet budjettivallan käyttäjälle pyynnön siirtää tähän tarkoitukseen 80 miljoonaa euroa. Olen erittäin tyytyväinen siihen, että budjettivaliokunta on tällä viikolla hyväksynyt tämän siirron, ja kiitän teitä siitä. Kykenemme nyt toimittamaan tukea kansainvälisen erityismekanismin kautta sen jatkoajan loppuun saakka. Suoraa rahoitustukea palestiinalaishallinnolle valmistellaan parhaillaan. Tarkoitus on Salam Fayyadin pyynnön mukaisesti luoda järjestelmä, jolla korvataan yksityisen sektorin maksamattomia velkoja. Näin voidaan helpottaa sekä palestiinalaishallinnon että Palestiinan yksityissektorin taloudellista tilannetta. Olemme määrittelemässä tähän tarkoitukseen tarvittavat varat.
<P>
Komissio on käynnistänyt uudelleen pitkään vireillä olleet toimensa tulevan Palestiinan valtion instituutioiden perustamiseksi. Toimitamme teknistä tukea myös valtiovarainministeriölle. Olemme juuri käynnistäneet hankkeen, jossa valtiovarainministeriötä avustetaan sisäisessä tarkastuksessa ja tilintarkastuksessa, ja kaksi muuta hanketta on tarkoitus käynnistää lähitulevaisuudessa. Toinen liittyy tulli- ja toinen verohallintoon.
<P>
Lopuksi muutama sana Gazasta. Emme tietenkään hylkää Gazan asukkaita emmekä elinkelpoisen Palestiinan valtion tavoitetta. Toimitamme gazalaisille humanitaarista apua ja hätäapua, ja humanitaarisen avun pääosaston (ECHO) kumppanit tekevät työtä paikan päällä. Kansainvälisen erityismekanismin kautta toimitetaan sosiaaliapua ja polttoainetta. Tilanne voi kuitenkin pahentua edelleen, sillä pääsy Gazan alueelle on yhä ongelmallinen. Siksi egyptiläisten ja israelilaisten kanssa on tehtävä työtä entistä tarmokkaammin, jotta Rafahin ja Karnin rajanylityspaikat saadaan avattua. Koska ne ovat edelleen kiinni, humanitaarisen avustushenkilöstön ja tavaroiden saaminen paikan päälle on vaikeaa, ja voidaan vain toivoa, että tällä ei ole tuhoisia seurauksia alueen taloudelle.
<P>
Lopuksi todettakoon, että rajojen on oltava avoinna sekä humanitaariselle avustushenkilöstölle että kaupalle. Jos talous romahtaa, vakavia seurauksia koituu sekä koko alueen turvallisuudelle, Palestiinan valtion tulevaisuudelle että komission talousarviolle. Emme saa antaa Gazan asukkaiden tulla täysin riippuvaisiksi ulkopuolisesta avusta.
<SPEAKER ID="304" NAME="José Ignacio Salafranca Sánchez-Neyra" LANGUAGE="ES">
Arvoisa puhemies, parlamentin on huomenna määrä hyväksyä uusi Lähi-idän tilannetta koskeva päätöslauselma, josta on päästy yhteisymmärrykseen tavanomaisin menettelyin.
<P>
Arvoisa puhemies, haluaisin kuitenkin lisäksi tuoda puheenvuorossani esiin kaksi seikkaa, joista ensimmäinen on entisen pääministerin Tony Blairin nimittäminen kvartetin erikoislähettilääksi. Osoitan kysymykseni neuvoston puheenjohtajavaltiolle. Käsittääkseni yksi lähettilään tehtävistä on sen varmistaminen, että kansainvälisen yhteisön alueelle myöntämiä varoja käytetään asianmukaisesti.
<P>
Arvoisa puhemies, toinen asia, jonka haluan tuoda esiin, on kymmenen ulkoasiainministerin allekirjoittama kirje. Yksi heistä on Portugalin ulkoasiainministeri, joka on myös neuvoston puheenjohtaja. Yhteisen ulko- ja turvallisuuspolitiikan korkea edustaja on arvostellut kirjettä selkein sanoin.
<P>
Kirjeessä todetaan, että unionin Lähi-idän politiikka ei ole vakuuttavaa, ja siinä väitetään musertavasti, että tiekarttaa ei enää ole ja että me kaikki olemme vastuussa tästä asiaintilasta. Siinä annetaan lisäksi ymmärtää, että EU:n ja kansainvälisen yhteisön asettamat ehdot ovat kaikkiaan vain pahentaneet tilannetta.
<P>
Haluan kysyä neuvoston puheenjohtajavaltiolta, onko se tästä samaa mieltä, kuten uskon. Haluaisin myös tietää, olivatko kyseessä vain Portugalin ministerin henkilökohtaiset mielipiteet vai esitettiinkö ne EU:n nimissä.
<P>
Arvoisa puhemies, kysyisin lopuksi kirjeen ehdotuksista eli Lähi-idän tilannetta käsittelevästä kansainvälisestä konferenssista ja NATO:n tai muiden sen kaltaisten, esimerkiksi YK:n peruskirjan VII luvun mukaisten kansainvälisten joukkojen lähettämisestä alueelle ylläpitämään tulitaukoa ja säilyttämään rauha.
<SPEAKER ID="305" NAME="Hannes Swoboda" LANGUAGE="DE">
Arvoisa puhemies, arvoisa neuvoston puheenjohtaja, arvoisa komission jäsen, Lähi-idän tilanteen vuoksi vuodatetaan runsaasti krokotiilinkyyneleitä. Kuitenkin meidän olisi pitänyt tietää, että tähän tilanteeseen jouduttaisiin hyvin helposti. Oli tietenkin mahdotonta ennustaa, kuinka pitkälle Palestiinan poliittiset voimat olivat valmiita menemään itsetuhon tiellä, mutta kuinka paljon tukea presidentti Abbas on viime vuosina saanut Israelilta? Milloin paheksuimme ääneen sitä, että presidentti Abbas ei saa tukea? Missä oli Euroopan unionin näkemyksellinen ja riippumaton strategia? Arvoisat neuvoston puheenjohtaja ja komission jäsen, miksi emme kiinnitä mitään huomiota kritiikkiin, jota Alvaro de Soto on kohdistanut kvartetin politiikkaan? Siksikö, että meillä on tunnontuskia? Johtuuko se siitä, että jokin on mennyt pahasti pieleen? Sillä, hyvä jäsen Salafranca, onhan meidän myönnettävä, että jokin on mennyt erittäin pahasti pieleen.
<P>
En kuitenkaan halua nostaa esiin vanhoja asioita, sillä katseet on suunnattava tulevaisuuteen. Mitä on tehtävä? Ryhmäni piti äskettäin Pasqualina Napoletanon johdolla Lähi-itää käsitelleen konferenssin, ja tulimme samankaltaisiin tuloksiin kuin ne kymmenen ulkoasiainministeriä, jotka hiljattain ilmaisivat kantansa lehtiartikkelissa. Mielestäni olisi ollut hyvä, jos kaikki ulkoasiainministerit olisivat allekirjoittaneet artikkelin. Meidän on ainakin toistaiseksi tuettava Abbasin ja Fayyadin hallitusta aktiivisesti. Ei kuitenkaan pidä uskoa, että hallituksen tukeminen tarkoittaisi Hamasiin liittyvien ongelmien ratkeamista tai että Hamasiin liittyvät ongelmat voitaisiin ratkaista sotilaallisin keinoin eli aseistamalla presidentti Abbasin joukot, kuten jotkut uskovat. Niin ei todellakaan saada käännytettyä Hamasin kannattajia.
<P>
Neuvottelujen aluksi Israelin on lopultakin tunnustettava vuoden 1967 rajat, vaikka tämä kieltämättä viivästyttää joitakin asioita. On keskusteltava kaikesta, aina maanpakolaisten paluun sallimisesta muuriin. Helppoja ratkaisuja ei ole, mutta asioista on keskusteltava avoimesti ja rehellisesti. Myös arabimaiden rauhanaloitteesta on keskusteltava, jos Israelin ja sen arabinaapureiden välille halutaan saada aikaan todellinen rauha.
<P>
Tavoitteena on oltava väkivallan estäminen, mutta on myös oltava tasapuolinen. Jos yhtä osapuolta vaaditaan luopumaan väkivallasta, myös toiselta on vaadittava samaa, eikä näin ole tehty viime kuukausina.
<P>
Vielä muutama sana Tony Blairista ja hänen tehtävästään: mielestämme olisi ollut parempi, jos Tony Blair olisi harjoittanut aktiivista, edistyksellistä ja onnistunutta Lähi-idän politiikkaa kymmenvuotisen pääministerikautensa aikana. Tällaisesta politiikasta ei nähty merkkiäkään. Ehkä Tony Blair nyt vapautuu joistakin häntä sitoneista kahleista - Atlantin ylittävistä ja muista - ja kykenee omaksumaan toisenlaisen roolin. Jos näin käy, olemme erittäin tyytyväisiä. Toivotamme onnea hänen toimilleen alueen puolesta, mutta hänen on tehtävä paljon töitä kyetäkseen harjoittamaan uutta ja erilaista politiikkaa.
<SPEAKER ID="306" NAME="Annemie Neyts-Uyttebroeck" LANGUAGE="NL">
Arvoisa puhemies, arvoisa neuvoston puheenjohtaja, arvoisa komission jäsen, aiemmat puheenvuorot ovat jo selkeästi osoittaneet, että suhtautumisemme Lähi-idän tilanteeseen yleisesti ja Israelin ja Palestiinan välisiin suhteisiin erityisesti on muuttunut merkittävästi.
<P>
Minäkin aion ilmaista tämän, mutta en joidenkin muiden tavoin halua etäännyttää itseäni tästä suhtautumisesta, sillä itse asiassa tunnen myös ryhmäni puolesta olevani osaltani vastuussa kaikesta, mitä tähän mennessä on tapahtunut - tai jäänyt tapahtumatta. Olisi liian helppoa sanoa, että toiset ovat syypäitä, että me olemme oikeassa, koska tiedämme, miten vastaisuudessa olisi toimittava. Mielestäni olemme kaikki osaltamme vastuussa tapahtumien kulusta - siitä, että jotkin maat eivät toimineet lainkaan ja toiset maat toimivat liian myöhään.
<P>
Oli miten oli, Gazan tapahtumat näyttivät johtavan täydelliseen umpikujaan, mutta niistä seurasi myös joukko seikkoja, jotka tarjoavat mahdollisuuksia. Näitä seikkoja ovat palestiinalaishallinnon presidentin ja pääministerin rohkea kanta, keskustelujen alkaminen uudelleen Israelin kanssa, Alan Johnstonin vapauttaminen - mikä on tietenkin ilahduttava asia - sekä palestiinalaisten vankien vapauttaminen. Mielestämme vielä useampia ihmisiä olisi kuitenkin vapautettava.
<P>
Toivoa antavat myös Arabiliiton uusi aloite, joka on ratkaisevan tärkeä, ja Egyptin, Jordanian ja muiden arabimaiden osoittama halukkuus sitoutua huomattavasti syvemmin ja osallistua uusiin keskusteluihin paljon innokkaammin. Tämä ei tietenkään tarkoita, etteikö Gazan tilanne olisi kurja niille, joita se koskettaa. Olen tästä syystä tyytyväinen komission uudistettuihin aloitteisiin ja siihen, että Israel on todellakin aloittanut veronmaksajien rahojen siirtämisen palestiinalaishallinnolle - vaikka se kestikin aivan liian kauan.
<P>
Arvoisa puhemies, koska haluan noudattaa pyyntöänne olla ylittämättä puheenvuorolleni varattua aikaa, vetoan lopuksi meihin kaikkiin, jotta osoittaisimme yhdessä poliittista rohkeutta ja pyrkisimme määrätietoisesti meille kaikille tuttuun ratkaisuun: kahteen elinkelpoiseen valtioon, jotka elävät rauhanomaisesti rinnakkain kansainvälisesti tunnustettujen rajojen sisällä. Jos me kaikki löydämme itsestämme tämän poliittisen rohkeuden ja sivuutamme pienet ja toisinaan suuremmatkin erimielisyytemme, aurinko voi vielä joskus nousta idästä.
<SPEAKER ID="307" NAME="Liam Aylward">
thar ceann an Ghrúpa UEN. - (GA) A Uachtaráin, cuirim fáilte mór roimh an sceál gur scaoileadh an t-iriseoir, Alan Johnson, ón BBC saor ó Gaza tar éis dó a bheith gafa le ceithre mhí anuas. Tá áthas ó chroí orm go bhfuil sé saor agus go bhfuil sé sa bhaile anois lena mhuintir agus lena chairde. Cuirim fáilte freisin roimh shocrú rialtas Iosrael an deireadh seachtaine seo caite 250 príosúnach a scaoileadh saor. Ach tá cúrsaí daonnachta in Gaza dona go fóill. Caithfear ord agus eagar a chur ar an soláthar bia atá ag dul isteach go muintir na Palaistíne. Níor cheart cead a thabhairt d'údaráis Iosrael cosc a chur ar an mbia ag teorainn Gaza agus Iosrael.
<P>
(EN) Gazan asukkaiden suurin ongelma on humanitaarinen. Se, että Hamas hallitsee nyt Gazaa ja Fatah Länsirantaa, ei edistä palestiinalaisten asiaa minkään vertaa. Se merkitsee pohjimmiltaan, että palestiinalaisia voidaan syyttää kahteen suuntaan puhumisesta yhtä aikaa. Toisin sanoen Israel voi piiloutua sen taakse, että palestiinalaiset eivät ole yksimielisiä eivätkä puhu yhdellä äänellä. Katson myös, että Euroopan unionilla on erittäin hyvä tilaisuus toimia rehellisenä välittäjänä monissa Lähi-itään liittyvissä poliittisissa kysymyksissä. Itse asiassa EU:n on sitouduttava poliittisesti voimakkaammin sen varmistamiseksi, että sisällissota vältetään.
<SPEAKER ID="309" NAME="Hélène Flautre" LANGUAGE="FR">
Arvoisa puhemies - arvoisa puheenjohtaja Antunes, olette yhdessä yhdeksän virkaveljenne kanssa vedonnut uuden lähestymistavan puolesta Palestiinassa. Se on hyvä lähtökohta. Yhdistyneiden Kansakuntien erityiskoordinaattorin Alvaro de Soton raportissa kritisoidaan selkein sanoin kvartetin strategiaa, eikä sillä juuri kohenneta unionin mainetta. Unionin strategialla ei ole onnistuttu normalisoimaan Hamasin asemaa poliittisella areenalla, saamaan Israelia noudattamaan kansainvälisiä velvoitteitaan tai edistämään palestiinalaisten yhtenäistymispyrkimyksiä. Nyt käsillä on humanitaarinen, taloudellinen, sosiaalinen ja poliittinen katastrofi. Minkälainen uusi lähestymistapa siis olisi nyt tarpeen?
<P>
Arvoisa komission jäsen, Euroopan unioni ei ole hyväntekeväisyysjärjestö. Sen on omaksuttava selkeä poliittinen kanta ja ensisijaisesti tarjottava uskottava näkemys siitä, miten konflikti ratkaistaan lopullisesti. Kaikki arabiliiton esittelemän rauhansuunnitelman tähän tarjoamat mahdollisuudet on hyödynnettävä perusteellisesti. Unionin on sitouduttava kansainväliseen rauhankonferenssiin, johon kaikki osapuolet osallistuvat. Sen on tehtävä se päättäväisesti, vaikka se merkitsisi lujaa tarttumista kvartetin ohjaksiin. Unionin on käytettävä kaikkia keinoja saadakseen Israelin viranomaiset noudattamaan kansainvälisiä velvoitteitaan ja saavuttaakseen sellaisia kouriintuntuvia oikeudellisia tuloksia, joista on hyötyä Palestiinan siviiliväestölle. Unionin olisi kannettava vastuunsa Rafahin rajanylityspaikalla ja ilmoitettava - tarvittaessa julkisesti - mikä sitä estää suorittamasta valvontatehtäväänsä. Gazan kaistan saarto, joka aiheuttaa väkivaltaiseen purkaukseen mahdollisesti johtavan tilanteen ja jota on seurannut Hamasin voimannäyttö, on purettava. Ihmisten ja tavaroiden liikkuminen Gazan ja Länsirannan sekä Gazan ja Israelin välillä on sallittava.
<P>
Arvoisa puhemies, lopuksi totean, että tällaisessa tilanteessa unionin olisi ehdotettava kumppaneilleen, että kansainvälisten joukkojen käyttämismahdollisuutta harkitaan, jotta rauhan syntymiselle annettaisiin kaikki mahdollisuudet.
<SPEAKER ID="310" NAME="Luisa Morgantini" LANGUAGE="IT">
Arvoisa puhemies, hyvät kollegat, toivon todella, että Tony Blair on lunastusvaiheessa Irakin sotaan liittyvistä synneistään ja että hän voi auttaa tuomaan rauhan ja oikeudenmukaisuuden palestiinalaisille ja rauhan israelilaisille. Olen siksi todella tyytyväinen kymmenen ulkoasiainministerin Tony Blairin työlle esittämään neljään peruslähtökohtaan, jotka vaativat kiireellisiä toimia ja ovat todella traagisia.
<P>
Uskon, että Mahmoud Abbasin, palestiinalaisten ja Israelin auttamiseksi on ehdottomasti neuvoteltava ratkaiseva sopimus ja lopetettava julma sotilasmiehitys, joka on kestänyt yli 40 vuotta. Tämä on äärimmäisen tärkeää, mutta kriisi on aivan yhtä äärimmäinen.
<P>
Euroopan unionilla on tehtävänsä: sen on avattava uudelleen Rafahin rajanylityspaikka, jossa 6 000 ihmistä odottaa ilman suojaa, vailla mitään, vailla mahdollisuutta palata kotiin. Meidän on varmistettava, että EU:n rajavalvonnan avustusoperaatio toimii. Poliittisten vankien osalta on ehdottoman tärkeää, että Gilad Shalit vapautetaan. Palestiinalaiset poliittiset vangit on kuitenkin heidätkin vapautettava, myös Marwan Barghouti, joka voisi toimia yhdistävänä voimana sekä poliittisesti että rauhan puolesta Lähi-idässä.
<SPEAKER ID="311" NAME="Jana Hybášková" AFFILIATION="PPE-DE">
(EN) Sekä minä itse että ryhmäni olemme tyytyväisiä päätöslauselmaesitykseen, josta äänestämme huomenna.
<P>
Mielestämme on hyvä, että siinä ei arvostella kvartettia, kuten jotkin poliittiset ryhmät ovat käsittäneet. Päinvastoin, siinä tuetaan kvartetin toiminnan tehostamista tulevaisuudessa. Päätöslauselmaesityksessä tuetaan selvästi Mahmoud Abbasin poikkeuksellisia päätöksiä ja ymmärretään niitä. Päätöslauselmassa pannaan merkille luottamusta lisäävät keskustelut Salam Fayyadin hallituksen ja Israelin hallituksen välillä sekä turvallisuusyhteistyön uusiminen.
<P>
Olemme tyytyväisiä vero- ja tullimaksutuloja koskevaan päätökseen sekä siihen, että Israel on aloittanut poliittisten vankien vapauttamisen. Mahmoud Abbasin on kuitenkin valittava todellinen demokratia, poliittinen puoluekokous ja yhteistyö nuoren Fatahin kanssa.
<P>
Israelin olisi vakavasti harkittava tiesulkujen poistamista ja palaamista ennen joulukuuta 2000 vallinneeseen tilanteeseen sekä lopetettava siirtokuntien laajentaminen. Egyptistä olisi tehtävä osa Gazan ongelman ratkaisua.
<P>
Kansainvälisten joukkojen lähettäminen Gazaan olisi uskomaton riski meille kaikille, ja Euroopan unionin olisi syytä olla erittäin kiinnostunut ehdotetun kansainvälisen konferenssin koostumuksesta. Syyria olisi saatettava vastuuseen rajojensa ulkopuolisista toimista. Vain siten se voi osallistua vuoropuheluun ja olla osa ratkaisua.
<P>
Yritämme auttaa Länsirannan asukkaita, palestiinalaisia, mahdollisimman paljon sekä taloudellisesti että kaikin muin tavoin. Länsirannan asukkaista kuitenkin 90 prosenttia on talonpoikia. He ovat riippuvaisia maataloustuotteiden viennistä. Kehotamme Israelia avaamaan tavaravirrat, ja kysymykseni kuuluu: kuinka tekopyhiä itse olemme maatalouden suhteen? Olemmeko valmiit avaamaan markkinamme Länsirannan alueella tuotetuille palestiinalaisille maataloustuotteille?
<SPEAKER ID="312" NAME="Alyn Smith" AFFILIATION="Verts/ALE">
(EN) Kiitän komission jäsentä ja kaikkia kollegojani täällä parlamentissa tuesta, jota he ovat ilmaisseet Alan Johnstonille. Olemme kaikki iloisia siitä, että hänet on vapautettu ja hän on turvassa kotonaan omassa vaalipiirissäni Skotlannissa. Tämä on kuitenkin vain yksi valopilkku tuskan meressä, ja meidän on myönnettävä, että epäonnistuminen on osittain omaa syytämme.
<P>
Olen komission jäsenen kanssa samaa mieltä siitä, että meillä saattaa pitkästä aikaa olla syytä toiveikkuuteen. Kun olin jäsen Morgantinin ja muiden kanssa Länsirannalla ja Gazassa viime vuonna, oli kuitenkin ilmeistä, että EU:n politiikka toimii vain laastarina - se ei ole parannuskeino.
<P>
Suuri osa arabimaailmaa on menettänyt uskonsa kvartettiin. Aivan varmasti kvartetti on menettänyt uskottavuutensa monien palestiinalaisten silmissä. EU:n olisi aika kantaa vastuunsa ja tarttua ohjaksiin tosimielessä ja puhtain käsin.
<P>
Yhdyn niiden kollegojen mielipiteisiin, jotka epäilevät Tony Blairin onnistumista kvartetin lähettiläänä. Puhun nyt kerrankin Yhdistyneen kuningaskunnan edustajana todetessani, että minua kauhistuttaa ajatus tuosta maineensa niin pahasti tahrineesta miehestä Lähi-idän rauhanlähettiläänä. Tämä on tärkeää, sillä meidän ei tarvitse kuin muistaa Glasgow'n ja Lontoon pommi-iskut nähdäksemme, että seuraukset jatkuvasta - suorasta tai epäsuorasta - epäonnistumisestamme Palestiinassa vainoavat meitä kaikkia.
<SPEAKER ID="313" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, valitettavasti meillä ei ole aikaa analysoida Palestiinan tilannetta. Olemme Euroopan parlamentissa ja meidän on löydettävä välittömiä vastauksia erittäin tärkeisiin ja mutkikkaisiin kysymyksiin.
<P>
Tämän vuoksi kommentoin vain neljää tärkeää asiaa.
<P>
Ensinnäkin, Euroopan unioni on vastuussa nykytilanteesta, koska se ei tukenut kansallisen yhtenäisyyden hallitusta.
<P>
Toiseksi, pinnalta katsoen voi vaikuttaa siltä, että kvartetti ja Israel ovat viime aikojen ratkaisuillaan ja toimillaan tukeneet presidentti Abbasia, mutta itse asiassa ne ovat vain asettaneet hänen eteensä lisää esteitä, ja hänen on nyt entistä vaikeampi löytää toimiva ratkaisu tosiasiassa jakautuneen Palestiinan ongelmaan.
<P>
Kolmanneksi, kehotan kaikkia osapuolia pyrkimään tarmokkaasti yhtenäisyyteen, sillä se on ainoa tapa ratkaista tämä kriisi.
<P>
Neljänneksi ja lopuksi mainitsen humanitaarisen tilanteen, joka on traaginen sekä Gazassa että Länsirannalla. Erityisesti Gazassa tarvitaan välittömiä toimenpiteitä, jotta asukkaat voivat jatkaa elämäänsä sekä taloudellisesti että sosiaalisesti.
<P>
Lopuksi haluan esittää neuvostolle ja komissiolle pyynnön: vaikka Hamas ja Fatah kykenisivätkin yhdistymään, teidän on jossakin vaiheessa päätettävä, minkälaista politiikkaa unioni tulevaisuudessa noudattaa tällä alueella. Virheitä ei saa toistaa: Euroopan unioni ei saa enää neuvotella valikoivasti vain hallituksen toisen puolen kanssa samalla kun se vähät välittää toisesta puolesta, vaikka koko hallitus syntyi vapaiden ja demokraattisten vaalien tuloksena.
<SPEAKER ID="314" NAME="Eugen Mihăescu" AFFILIATION="ITS">
(FR) Arvoisa puhemies, hyvät kollegat, me täällä Euroopassa, maailman kylässä, olemme tänään tyrmistyneitä, koska torilla lähellä rajojamme ihmiset viiltävät toistensa kurkkuja. Emme toimi, vaan itkemme ja huudamme kuin vanhat naiset. Sitä kutsutaan heitteillejätöksi, joka on rangaistava rikos. Eräs viisas suurmies sanoi kerran, että pyhimykset ja profeetat ovat arvokkaampia kuin taiteilijat, kirjailijat, valtiomiehet, sotilaat ja kauppiaat. Mutta missä ovat nyt viisaat miehet ja profeetat?
<P>
Tarvitaan uusi Franciscus Assisilainen. Hänkin eli ristiretkien aikaan, mutta hän oli kiinnostunut toisista, niistä, joita vastaan ristiretkeläiset taistelivat. Hän teki kaikkensa päästäkseen tapaamaan heitä. Viidennen ristiretken aikana, kun Egyptissä sijaitsevaa Damiettaa piiritettiin, hän viimein totesi ristiretkeläisten toiminnasta murheellisena: "Olen nähnyt pahuuden ja synnin." Hän oli hyvin ahdistunut nähdessään kuolleet taistelukentillä ja ylitti rintamalinjan. Hänet otettiin kiinni, kahlittiin ja vietiin Tikritissä syntyneen sulttaani Saladinin luo. Tapaamisen on täytynyt olla hyvin erikoinen, sillä pitkälle yöhön jatkuneen keskustelun jälkeen sulttaani päästi pyhän Franciscuksen seuraavana aamuna palaamaan vahingoittumattomana ristiretkeläisten leiriin.
<P>
Toivon, että kumpikin selitti syynsä toiselle, että pyhä Franciscus puhui Jeesuksesta, että sulttaani luki otteita Koraanista ja että he lopulta pääsivät yksimielisyyteen sanomasta, jota Franciscus Assisilainen -paralla oli tapana toistella kaikkialla: "Rakasta lähimmäistäsi niin kuin itseäsi."
<P>
Tony Blair oli yksi Irakin ristiretkeläisistä. Voiko hänestä tulla pyhä Franciscus, jota Eurooppa tarvitsee Lähi-idässä?
<SPEAKER ID="315" NAME="Edward McMillan-Scott" AFFILIATION="PPE-DE">
(EN) Arvoisa puhemies, Palestiinan kysymys ja Palestiinan suhteet Israeliin eivät hajota vain perheitä, vaan myös poliittisia ryhmiä täällä Euroopan parlamentissa ja muissa kansanedustuslaitoksissa - jopa toimielimissä - eri puolilla maailmaa. Yksi asioista, joista meidän on tänään keskusteltava, ovat juuri täällä edustamamme toimielimet sekä oma osallisuutemme kvartetissa viime vuosina. Uskotaan, että prosessi saadaan elvytettyä nimittämällä lähettilääksi Tony Blair, jolla on aivan erityinen suhde Palestiinan kansaan. Enpä tiedä. Mielestäni on tärkeää, että arvot, jotka synnyttivät Euroopan unionin itsensä, innoittavat edelleen ihmisiä kaikkialla Lähi-idässä, mutta etenkin Palestiinassa ja Israelissa.
<P>
Iloitsen muiden tavoin Alan Johnstonin vapauttamisesta. Olen BBC World Service Trust -hyväntekeväisyysjärjestön suojelija. Hän oli raportoimassa Gazasta, kun siellä pidettiin vaalit, jotka johtivat Abu Mazenin valintaan tammikuussa 2005. Sen jälkeen, tammikuussa 2006, Palestiinaan valittiin Hamasin johtama hallitus. Länsivaltioiksi aiemmin kutsuttujen demokraattisten valtioiden pulmana oli, tunnustaako Hamasin johtama hallitus vai ei. No, tiedämme mitä tapahtui, ja seuraukset ovat nähtävissä edelleen. Onkohan Euroopan unioni ihan varma siitä, että se toimi tuona aikana oikein?
<P>
Olen tyytyväinen siihen, että Euroopan parlamentissa keskustellaan nyt työryhmän perustamisesta ulkoasiainvaliokuntaan. Ehdotin sitä jo kaksi ja puoli vuotta sitten. Olen tyytyväinen siihenkin, että isännöimme elokuun lopussa Yhdistyneiden Kansakuntien konferenssia. Katson kuitenkin, että työtä on vielä paljon - työtä, jota eurooppalaisten parlamentaarikoiden on ahkerasti tehtävä yhdessä arabimaailman vaaleilla valittujen parlamentaarikkojen kanssa - sellaistenkin, joiden kanssa emme normaalisti haluaisi olla tekemisissä. Emme voi enää tulevaisuudessa toimia samoin kuin tähän asti.
<SPEAKER ID="316" NAME="Geoffrey Van Orden" AFFILIATION="PPE-DE">
(EN) Arvoisa puhemies, Lähi-idässä on sanottu olevan viisi toisiinsa kietoutunutta kriisiä. On ilmeistä, että Iran on osallisena niihin kaikkiin. Hamas ehkä hallitsee Gazaa, mutta se ei hallitse itseään: Teheranilla on sen päätöksiin veto-oikeus. Siksi onkin ehkä lähempänä totuutta sanoa, että Lähi-idässä on vain yksi kriisi: ääriainesten ja maltillisten välinen kriisi. Meidän velvollisuutemme on rohkaista ja tukea maltillisia.
<P>
Vaarana on, että joidenkin mielestä Hamas on tiukalla asenteella varustettu sosiaalipalvelu. Tämä on erittäin suuri erehdys, sillä pohjimmiltaan Hamas on terroristijärjestö. Se pysyy vallassa pelottelemalla ja murhaamalla ja haluaa pakottaa peloissaan olevan väestön omaksumaan oman vääristyneen käsityksensä islamista. Muistan liiankin hyvin maailmankuulun palestiinalaisen tohtori Hannan Ashrawin sanat puolitoista vuotta sitten pidettyjen parlamenttivaalien aikaan. Hän sanoi: "Meidän on voitettava pahuuden voimat."
<P>
Gazan asukkaat eivät tosiasiassa voi ilmaista mielipidettään vapaasti. Samaan aikaan Israel on jatkuvan hyökkäyksen kohteena, ja eilen Gazasta ammuttiin kranaatteja Kerem Shalomin rajanylityspaikalle. Se sijaitsee reitillä, jota pitkin kuljetetaan humanitaarista apua Egyptistä Gazaan.
<P>
Älkäämme unohtako, että vaikka olemme iloisia ja helpottuneita Alan Johnstonin vapautuksesta, korpraali Shalit siepattiin vuosi sitten, emmekä tiedä mitään hänen kohtalostaan. Hänen perheenjäseniään vieraili eilen Euroopan parlamentissa.
<P>
Mitä tästä sekavasta ja vaarallisesta yhdistelmästä siis jää käteen? Israel on omalta osaltaan toiminut maltillisesti: se on tunnustanut Salam Fayyadin hallituksen, vapauttanut satoja palestiinalaisvankeja, se aikoo siirtää noin 400 miljoonan Yhdysvaltain dollarin edestä palestiinalaisten maksamia verotuloja ja käy aktiivisia keskusteluja palestiinalaishallinnon johdon kanssa. Todellista edistystä voi kuitenkin tapahtua vain kolmannen osapuolen - arabi- tai mahdollisesti eurooppalaisvälittäjän - avustuksella. Vuoden 2002 arabimaiden rauhanaloite tarjoaa yhä lupaavimman tavan edetä, ja olen varma, että Israel ymmärtää tämän. Aivan kuten meidän on tuettava maltillisia voimia ja vastustettava terroristeja, maltillisten arabihallitusten on oltava valmiit sitoutumaan aktiivisemmin ja joustavammin rauhanprosessiin niin poliittisesti, taloudellisesti kuin rahoituksellisestikin. On sekä meidän etumme että heidän oman etunsa mukaista, että ne tekevät näin.
<SPEAKER ID="317" NAME="Philip Claeys" LANGUAGE="NL">
Arvoisa puhemies, kiitos ymmärtämyksestänne. Euroopan unionin on kannatettava pragmaattisia voimia palestiinalaisten leirissä, mikä tarkoittaa, että apua ja resursseja olisi toimitettava palestiinalaishallinnolle Länsirannalla, mutta ei Gazassa sijaitsevaan "Hamastaniin".
<P>
Meidän on myös vaadittava, että Israelin viranomaiset siirtävät kaikki tullimaksutulot palestiinalaishallinnolle Länsirannalla ja että rajoituksia ihmisten liikkumiseen Länsirannan ja Israelin välillä lievennetään mahdollisimman paljon. On todellakin suunnattoman tärkeää, että Iranin vaikutusvaltaa rajoitetaan.
<SPEAKER ID="318" NAME="Manuel Lobo Antunes" LANGUAGE="PT">
Arvoisa puhemies, haluan aluksi tervehtiä Benita Ferrero-Waldneria ja kiinnittää huomiotanne hänen ensimmäiseen puheeseensa, johon olen erittäin tyytyväinen ja jossa erittäin selkeästi ja valaisevasti kerrottiin, mitä toimia EU on komission alaisuudessa toteuttanut Palestiinassa.
<P>
Haluan kommentoida lyhyesti kahta asiaa, jotka jäsen Salafranca toi esiin: Tony Blairin nimittämistä kvartetin lähettilääksi sekä kymmenen EU:n ulkoasiainministerin allekirjoittamaa kirjettä.
<P>
Mielestäni meidän on syytä olla tyytyväisiä Tony Blairin nimitykseen ensinnäkin, koska hän on eurooppalainen ja toiseksi, koska hän on toiminut Eurooppa-neuvoston puheenjohtajana ja kolmanneksi, koska hän on poliitikko, jolla on poikkeuksellisen paljon kokemusta kansainvälisistä asioista, ja osittain myös siksi, että hän on vakaumuksen mies. Tästä syystä katson, että kvartetti, EU ja kaikki eurooppalaiset voivat hyötyä hänen nimityksestään ja että meidän on syytä tukea häntä kaikin mahdollisin tavoin. Tony Blairin tehtävä on tarkoin määritelty ja dokumentoitu, ja hän toimii luonnollisesti valtuutuksensa rajoissa. Toivomme tietenkin, että hän edistää työllään Lähi-idän rauhanprosessia, ja toivotamme hänelle onnea tässä tehtävässä.
<P>
Aiemmin mainitusta kirjeestä minun on todettava, että se laadittiin ja allekirjoitettiin tietyn epävirallisen ministeriryhmän puitteissa ja Portugalin ulkoasiainministeri allekirjoitti sen juuri tässä ominaisuudessa. Jos katsotte kirjettä, näette, että siinä ei lue Luis Amado, Euroopan unionin puheenjohtajavaltion ulkoasiainministeri, vaan Luis Amado, Portugalin ulkoasiainministeri, ja hän allekirjoitti kirjeen vain ja ainoastaan tässä ominaisuudessa.
<P>
Saatamme olla sen sisällöstä tai muodosta samaa tai eri mieltä, mutta yksi asia on tärkeä. Ainakin hengeltään kirjeen viesti on, että EU:n on pikaisesti omaksuttava keskeinen vaikkakin hankala rooli tämän 40 vuotta sitten alkaneen konfliktin ratkaisemisessa ja siten noudatettava kehotusta, jonka monet parlamentin jäsenet ovat esittäneet ja jonka mukaan EU:n on niin pitkälle kuin mahdollista osallistuttava määrätietoisella tavalla ongelman ratkaisemiseen. Hyvät parlamentin jäsenet, minun on todettava, että puheenjohtajakaudellamme pyrimme - tietenkin yhteistyössä komission kanssa - kaikin voimin saamaan aikaan tuloksia ja varmistamaan, että Lähi-idän rauhanprosessi etenee ja että se etenee myönteiseen suuntaan.
<SPEAKER ID="319" NAME="Benita Ferrero-Waldner">
komission jäsen. (EN) Arvoisa puhemies, puhun hyvin lyhyesti. Meidän on tästä keskustelusta otettava mukaamme tämän hyvin vaikean rauhanprosessin myönteiset puolet ja yritettävä koota palapeli siten, että näemme seuraavan askeleen eteenpäin.
<P>
Toivon, että kvartetin seuraava kokous, jossa uskoakseni poliittiset näkymät ja poliittinen ratkaisu ainakin aletaan mainita, on tämä askel.
<P>
Lisäksi haluaisin mainita päivittäiset parannukset palestiinalaisten elämässä: kansainvälisen avun käynnistymisen, Palestiinan valtion institutionaaliset ja hallinnolliset tarpeet sekä suunnitelmat Palestiinan talouskehityksen edistämiseksi. Tätä varten olemme myös valmiit uudistamaan väliaikaisen assosiaatiosopimuksemme palestiinalaishallinnon kanssa. Se koskee muun muassa maataloustuotteiden maahantuontia Palestiinasta, tosin tietenkin kiintiöjärjestelmään perustuen.
<P>
Teemme kaikki parhaamme, mutta onnistuminen riippuu myös molempien osapuolten poliittisesta tahdosta. Sitä emme valitettavasti voi korvata.
<SPEAKER ID="320" NAME="Puhemies">
Olen vastaanottanut kolme työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan torstaina 12. heinäkuuta 2007.
