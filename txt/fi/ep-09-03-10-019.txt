<CHAPTER ID="019">
Qimonda-yrityksen Saksan ja Portugalin toimipaikkojen sulkemisen uhka ja tuhansien työpaikkojen menetys Euroopassa (keskustelu) 
<SPEAKER ID="539" NAME="Puhemies">
(EN) Esityslistalla on seuraavana komission julkilausuma Qimonda-yrityksen Saksan ja Portugalin toimipaikkojen sulkemisen uhasta ja tuhansien työpaikkojen menetyksestä Euroopassa.
<SPEAKER ID="540" NAME="Vladimír Špidla" LANGUAGE="CS">
Arvoisa puhemies, hyvät parlamentin jäsenet, sekä yritykset että työntekijät alkavat tuntea rahoitus- ja talouskriisin vaikutukset. Vaikka olosuhteet vaihtelevat jäsenvaltiosta toiseen, Euroopan yleinen työllisyystilanne on huononemassa. Vuonna 2009 kokonaistyöllisyys saattaa laskea 1,6 prosenttia, mikä merkitsee 3,5 miljoonan työpaikan menettämistä. EU:n työttömyysaste saattaa olla 10 prosentin tietämissä vuonna 2010. Päivästä toiseen yritykset ilmoittavat uudelleenjärjestelyistä tai siirtävät toimipaikkojaan, mikä usein merkitsee monien työpaikkojen menettämistä. Qimonda-yhtiö on ilmoittanut sulkevansa Saksassa ja Portugalissa sijaitsevat tehtaansa, eikä sen tilanne valitettavasti ole ainutlaatuinen.
<P>
Komissio on tietoinen niistä kielteisistä vaikutuksista, joita uudelleenjärjestelyt voivat työntekijöille, näiden perheille ja alueiden taloudelliselle ja sosiaaliselle rakenteelle aiheuttaa. Painotan kuitenkin, että komissiolla ei ole valtaa kumota tai lykätä yksittäisten yritysten tekemiä päätöksiä eikä yrityksillä ole velvollisuutta ilmoittaa komissiolle päätöksistään. Sen paremmin Qimondan johto kuin työntekijöiden edustajat eivät ole ottaneet yhteyttä komissioon.
<P>
Komissio haluaa tuoda esiin eräitä tähän tilanteeseen liittyviä seikkoja. Ennen kaikkea on erittäin tärkeää ennakoida ja hallita uudelleenjärjestelyjä nykyistä paremmin käymällä intensiivistä vuoropuhelua työntekijöiden edustajien sekä muiden asianomaisten osapuolien kanssa. Äskettäin annettu tai muutettu direktiivi yritysneuvostoista on mielestäni yksi EU:n tärkeimmistä panoksista tässä asiassa. Tässä yhteydessä on entistäkin tärkeämpää, että asianomaiset yritykset noudattavat huolellisesti EU:n direktiiveissä asetettuja, työntekijöille tiedottamista ja heidän kuulemistaan koskevia velvoitteita. Komissio kehottaa yrityksiä myös ottamaan käyttöön toimenpiteitä, joilla pyritään säilyttämään mahdollisimman monien työntekijöiden työpaikat joustavilla työjärjestelyillä ja käyttämällä taloudellisista syistä tehtäviä lomautuksia.
<P>
Useimmat jäsenvaltiot ovat ottaneet käyttöön kohdennettuja toimenpiteitä tukeakseen työllisyyttä ja rajoittaakseen kriisin tavallisiin kansalaisiin kohdistuvia vaikutuksia. Nämä toimenpiteet koskevat neljää pääalaa: työntekijöiden pitäminen työelämässä, työntekijöiden nopea integroiminen takaisin työelämään, haavoittuvimmassa asemassa olevien ryhmien tukeminen tulotuella, työttömyyskorvausten maksuaikojen pidentäminen tai perhe-etuuksien lisääminen ja sosiaaliturvan vahvistaminen sekä investoinnit sosiaalialan ja terveydenhuollon infrastruktuureihin.
<P>
Komissio on vahvistanut rahoitusvälineitä yhteisön tasolla auttaakseen jäsenvaltioita selviytymään kriisistä ja sen sosiaalisista seurauksista. Euroopan sosiaalirahastoa, joka antaa tukea vuosittain 9 miljoonalle työntekijälle, on yksinkertaistettu niin, että ennakkomaksuja voidaan vapauttaa hankkeille, joiden yhteisarvo on 1,8 miljardia euroa. Toivon, että Euroopan parlamentti ja neuvosto pääsevät nopeasti sopimukseen tästä asiasta. Komissio tukee myös niitä jäsenvaltioita, jotka haluaisivat ohjelmoida Euroopan sosiaalirahaston uudelleen. Jäsenvaltiot voivat myös anoa Euroopan globalisaatiorahaston tukea irtisanottujen työntekijöiden avustamiseksi. Euroopan talouden elvytyssuunnitelmassa komissio ehdotti tukikelpoisuusperusteiden laajentamista, jotta voidaan vastata paremmin nykyiseen talouskriisiin. Toivon, että myös tässä asiassa parlamentti ja neuvosto saavat pikaisesti aikaan kompromissin. Komissio on valmis tekemään yhteistyötä Saksan tai Portugalin viranomaisten kanssa ja arvioimaan kaikki yhteisön rahastojen tukea koskevat pyynnöt. Komissio tukee myös yhteisön tason sosiaalista vuoropuhelua, sillä työmarkkinaosapuolilla on ratkaiseva rooli kriisin voittamisessa. Eurooppalaisten työmarkkinaosapuolten on myös määrä 19. maaliskuuta pidettävässä kolmikantakokouksessa antaa yhteinen julkilausuma siitä, miten kriisistä selviydytään.
<P>
Komissio pitää tärkeänä, että toiminnalla on yhtenäinen perusta, sillä tällä tavoin voidaan torjua kriisin lyhyen aikavälin vaikutuksia ja työskennellä tulevan taloudellisen uudistumisen puolesta. Tätä tavoitetta silmälläpitäen komissio käynnisti yhteisön aloitteen työllisyyden tukemiseksi Euroopan talouden elvytyssuunnitelman puitteissa. Komissio sai myös 4. maaliskuuta kannanoton 19. ja 20. maaliskuuta pidettävää Eurooppa-neuvoston kokousta varten, jossa keskitytään muun muassa kriisistä kärsivien työntekijöiden ja haavoittuvassa asemassa työmarkkinoilla olevien henkilöiden tukemisen tarpeeseen ja keinoihin.
<P>
Komissio suhtautuu myös myönteisesti puheenjohtajavaltio Tšekin aloitteeseen järjestää työllisyyttä ja sosiaaliasioita käsittelevä huippukokous toukokuussa 2009. Kokouksen tavoitteena on arvioida tilannetta ja määrittää konkreettisia toimenpiteitä. Siinä on tarkoitus hyväksyä kriisin sosiaalisten vaikutusten lieventämisen yhteinen lähestymistapa, jolla saavutetaan uusi yksimielisyys työmarkkinaosapuolten ja muiden osallistujien kanssa sosiaalipolitiikan uudenaikaistamisesta ja määritetään konkreettisia toimenpiteitä talouden elpymisen vauhdittamiseksi ja kriisin voittamiseksi ratkaisemalla työmarkkinoiden rakenteelliset puutteet.
<SPEAKER ID="541" NAME="José Albino Silva Peneda" LANGUAGE="PT">
Qimonda-yrityksen mahdollinen sulkeminen vaarantaa lähes 2 000 työpaikkaa Pohjois-Portugalissa, joka on muuttunut muutamassa vuodessa yhdestä Euroopan teollistuneimmista alueista yhdeksi maanosan köyhimmistä alueista.
<P>
On ymmärrettävä, että Pohjois-Portugalin teollisuuden rakenne perustui perinteisiin aloihin, joilla tekstiileillä oli suuri merkitys. Qimondan tapaus nousi esiin juuri hetkellä, jona tämä teollisuusrakenne oli muutoksensa ratkaisevassa vaiheessa keskellä rakenneuudistusprosesseja, jotka ovat aina vaikeita ja kalliita. Jos tämä sulkeminen toteutuu, sillä on valtava vaikutus paitsi alueeseen myös koko maahan.
<P>
Tiedän, että Qimondan toiminnan jatkuminen riippuu ennen kaikkea markkinavoimista ja osakkeenomistajien tahdosta Koska Qimondaa pidetään yhtenä Portugalin tärkeimmistä vientiyrityksistä ja koska se on myös oleellinen osa alueen teollisen rakenteen muutosta, on kuitenkin helppo ymmärtää, että me emme voi jättää sen tulevaisuutta vain markkinavoimien ratkaistavaksi. Tämä selittää sen, miksi Portugalin ja Saksan viranomaiset ovat puuttuneet asiaan korkeimmalla tasolla, kuten Portugalin tasavallan presidentti ja Saksan liittokansleri Angela Merkel aivan äskettäin tekivät. Tästä syystä, arvoisa komission jäsen Špidla, minä itse kutsun teidät vierailemaan tällä alueella, ellei Portugalin hallitus jo ole teitä kutsunut, sillä haluan, että näette itse tilanteen vakavuuden, tuette alueella tehtäviä ponnistuksia ja mobilisoitte kaikki komission käytettävissä olevat välineet, jotta alueella vallitseva luottamuspula ei leviä edelleen.
<SPEAKER ID="542" NAME="Edite Estrela" LANGUAGE="PT">
Qimonda on tyypillinen esimerkki nykyisestä globaalista rahoitus- ja talouskriisistä. Se on uusinta teknologiaa käyttävä, erittäin ammattitaitoisia työntekijöitä työllistävä ja tutkimusta edistävä yritys. Qimonda täyttää Lissabonin strategian tavoitteet. Portugalin hallitus on tehnyt kaikkensa löytääkseen ratkaisun, jolla yrityksestä saadaan kannattava, mutta ratkaisu riippuu myös Saksan liittohallituksen sekä Baijerin ja Sachsenin osavaltioiden hallitusten osallistumisesta. Portugalin hallitus on jo päättänyt myöntää 100 miljoonaa euroa tähän tarkoitukseen. Kuten sanottu, se on tehnyt ja tekee jatkossakin kaiken voitavansa, minkä myös Qimondan saksalaiset työntekijät tunnustivat Portugalin tasavallan presidentin äskettäisellä virallisella vierailulla.
<P>
Euroopan komissio ja jäsenvaltiot ovat toteuttaneet - aivan perustellusti - toimia monien pankkien pelastamiseksi ja tiettyjen teollisuudenalojen kuten autoteollisuuden tukemiseksi. Miksi ei myös Qimondaa tuettaisi? Qimondan jättämisellä oman onnensa nojaan olisi erittäin vakavia seurauksia. Tuhannet työntekijät Saksassa ja Portugalissa menettäisivät työpaikkansa, ja sen lisäksi menetettäisiin korvaamatonta eurooppalaista henkistä omaisuutta sekä runsaasti Qimondaan investoituja yhteisön varoja. Qimondan toiminnan jatkumisella Saksassa ja Portugalissa on niin suuri strateginen merkitys Euroopan kannalta, että Euroopan unionin tuki on täysin perusteltua.
<P>
Arvoisa komission jäsen, meidän on oltava johdonmukaisia, ja se edellyttää, että teemme kaikkemme Qimondan pelastamiseksi. Qimonda ei ole mikä tahansa yritys!
<SPEAKER ID="544" NAME="Ewa Tomaszewska">
UEN-ryhmän puolesta. - (PL) Arvoisa puhemies, saksalainen Qimonda-yritys, joka on yksi suurimmista muistisirujen valmistajista, on hakeutunut konkurssiin. Viime vuonna se sai 325 miljoonaa euroa erilaisia tukia, mikä osoittautui riittämättömäksi.
<P>
Vuonna 2007 Qimondan palveluksessa oli 13 500 työntekijää. Viime vuoden joulukuussa he hyväksyivät 10-15 prosentin palkanalennuksen, koska heille vakuutettiin, että tämä korvattaisiin heille tämän vuoden huhtikuuhun mennessä. Sen sijaan 500 työntekijää irtisanottiin yhtäkkiä. He eivät ole saaneet palkkojaan, korvausta pitämättömistä lomista eivätkä heille kuuluvia erorahoja. Ensi kuussa irtisanotaan toiset 500 työntekijää, ja pidemmällä aikavälillä 1 500 työntekijän työpaikat ovat vaarassa.
<P>
Maissamme on monia muitakin tällaisia yrityksiä, muun muassa Puolassa Krośnossa ja Stalowa Wolassa toimivat yritykset. Me edellytämme komissiolta johdonmukaista ohjelmaa työpaikkojen suojelemiseksi kriisin aikana.
<SPEAKER ID="545" NAME="Elisabeth Schroedter" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, Qimonda-yhtiön konkurssi johtuu vanhentuneiden DRAM-sirujen hintojen rajusta alenemisesta. Itse asiassa Qimonda on energiaa säästävien sirujen tutkimuksessa kuukausia edellä kilpailijoitaan, ja investoinnit olisi suunnattava juuri tähän innovaatiopotentiaaliin. Toivomme, että komissio keskittyy tähän.
<P>
Tämä saattaa kuitenkin merkitä sitä, että kaikkia työpaikkoja ei voida säilyttää. Komission jäsen on oikeassa: tässä kohden kuvaan tulee Euroopan globalisaatiorahasto. Qimonda-yhtiön työntekijät ovat kuitenkin korkeasti koulutettuja, ja oikein valitun ja heille räätälöidyn uudelleenkoulutuksen avulla he voivat löytää työpaikkoja uusilla tulevaisuuden teollisuudenaloilla. Työntekijät, jotka ovat siirtyneet aurinkovoimateollisuuden palvelukseen, ovat osoitus tästä. Qimondan tapaus osoittaa, että on myös komission tehtävä varmistaa, että uudelleenkoulutuksessa keskitytään tulevaisuudessa tarvittaviin työpaikkoihin eikä vain roiskita sinne tänne. Vain kohdennetuilla investoinneilla, ympäristöystävällisellä talouden rakenneuudistuksella ja vastaavalla työntekijöiden uudelleenkoulutuksella voidaan ihmisille antaa toivoa ja todellisia mahdollisuuksia tulevaisuudessa.
<SPEAKER ID="546" NAME="Gabriele Zimmer">
GUE/NGL-ryhmän puolesta. - (DE) Arvoisa puhemies, arvoisa komission jäsen, teille tuskin on yllätys, että en ole tyytyväinen antamaanne vastaukseen, varsinkaan kun olemme useiden viikkojen ajan yrittäneet saada yhteyden mitä erilaisimpiin komission edustajiin ja etenkin komissaari Verheugeniin ja vaatineet selviä vastauksia. Tänään olisi ollut oiva tilaisuus antaa paljon täsmällisempi vastaus ja kertoa, miten komissio itse aikoo kantaa vastuunsa.
<P>
Omalta osaltani haluan tuoda tässä keskustelussa esiin kaksi seikkaa: Ensinnäkin Qimonda kykenee takaamaan Euroopan unionille ratkaisevan teknisen edun puolijohde- ja nanotekniikassa. Toiseksi Qimondalla ei ole kilpailijoita Euroopassa, mutta kyllä Aasiassa, jossa niitä avustetaan jopa 70-prosenttisesti valtiontuilla - tämä on ratkaiseva ero. Lisäksi Qimondan tuotannon lopettaminen merkitsee pelkästään Sachsenin alueella noin 40 000 työntekijän verkoston yhteistyöhön perustuvan ytimen menettämistä.
<P>
Mitä sulkemisista kärsivien alueiden työntekijät, perheet ja kansalaiset odottavat unionilta? Ensinnäkin he odottavat selvää ja välitöntä lupausta siitä, että komissio haluaa säilyttää eurooppalaisen puolijohde- ja nanotekniikan nykyiset toimipaikat, että se ei anna tämän tulevaisuuteen suuntautuvan etumatkan valua hiekkaan ja että sen lausunnot tulevista tutkimusmenoista ja etenkin kahdeksannen tutkimuksen puiteohjelman menoista pitävät paikkansa.
<P>
Me odotamme komissiolta, Saksan liittohallitukselta sekä Sachsenin osavaltion hallitukselta myös, että ne tukevat ratkaisua, jolla estetään tuotannon lopettaminen. Aikaa ei ole paljon jäljellä, vain muutamia päiviä. Yhtiön ylin johto on jo hakeutumassa muualle. Jos ratkaisua ei löydy, pitkälle kehittynyt tutkimusteknologia siirtyy Aasiaan tai myydään pilkkahintaan. Tämä ei mielestäni voi olla Euroopan unionin etujen mukaista.
<SPEAKER ID="547" NAME="Joel Hasse Ferreira" AFFILIATION="PSE">
(PT) Arvoisa puhemies, arvoisa komission jäsen, hyvät parlamentin jäsenet, rahoitus- ja talouskriisi on pahentanut Qimondan vaikeaa tilannetta. Portugalin hallitus on toteuttanut kaikki asianmukaisiksi ja hyödyllisiksi katsomansa toimet tilanteen ratkaisemiseksi. Toivomme, että myös Baijerin osavaltion hallitus ymmärtää toimia tässä tilanteessa vastuuntuntoisesti. Münchenissä sijaitsevien tehtaiden pelastamisella on ratkaiseva vaikutus Vila do Condessa ja Dresdenissä sijaitseviin toimipaikkoihin.
<P>
Itse Portugalin talous- ja innovaatioministeri Manuel Pinho vahvisti, kuinka tärkeää on taata tämän yrityksen elinkelpoisuus. Qimonda on Portugalin kannalta erittäin tärkeä, ja koska se voisi olla maailmanlaajuisesti kilpailukykyinen, se on yhtä tärkeä koko Euroopan kannalta.
<P>
Arvoisa puhemies, Portugali työskentelee edelleen löytääkseen ratkaisun, jolla taataan yhtiön elinkelpoisuus. Toivomme, että Saksan hallitus - sekä liittovaltion että osavaltioiden tasolla - todella pyrkii löytämään ratkaisun tähän ongelmaan.
<P>
Itse haluan korostaa jälleen kerran, että tämäntyyppisen teollisuuden säilyttäminen Euroopassa on strategisesti tärkeää. Toivon, että mikään kansallinen tai osavaltion hallitus ei tee sitä erehdystä, että ne sallisivat tämän yhtiön sulkea tehtaitaan ja hävittää työpaikkoja unionin alueelta.
<P>
Hyvät parlamentin jäsenet, me ymmärrämme, että suuria autoteollisuuden ryhmittymiä on tarpeen auttaa niiden rakenneuudistuksessa, mutta unionin kaikkia varoja ja komission koko tarmoa ei saa käyttää vain tähän apuun.
<P>
Mahdollisten viestintäkatkosten välttämiseksi me vetoamme komissaari Špidlaan, johon meillä on työhön ja poliittiseen solidaarisuuteen perustuvat siteet, sekä komission puheenjohtajaan, joka on meidän sekä monien Qimondan työntekijöiden maanmies, että komissio sitoutuu tukemaan Qimondaa.
<P>
Ennen kuin lopetamme, meidän on korostettava, että Portugalin presidentti Cavaco Silva totesi äskettäin Saksassa, että Qimondan suhteen on uutta toivoa. On myös mainittava - kuten kollegani jo tekivät - Qimondan toimialan erityismerkitys. Pitäkäämme siksi mielessä, että Portugalin hallitus on ilmaissut valmiutensa tukea Qimondaa kaikin tarvittavin keinoin maan taloudellinen koko huomioon ottaen.
<P>
Hyvät kollegat, auttakaamme pelastamaan Qimonda. Aikaa ei ole paljon!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Arvoisa puhemies, arvoisa komission jäsen, hyvät parlamentin jäsenet, tässä tärkeässä keskustelussa on keskeistä ymmärtää, mistä on kysymys: strategisen nanotekniikka-alan tulevaisuudesta sekä tutkimuksesta ja kehittämisestä tietoyhteiskunnan tulevaisuuden kannalta ratkaisevalla alalla, jonka keskeinen ydin ja tutkimuskeskus sijaitsee Qimondan Saksan toimipaikassa sekä Portugalissa sijaitsevassa puolijohdetehtaassa. Euroopan unioni ei voi sallia etenkään tämän strategisen alan teollisuutensa tuhoutuvan ja tulla riippuvaiseksi Yhdysvalloista ja Aasian maista, jotka tukevat teollisuuttaan. On valitettavaa, että komissaari Špidla on osoittanut täällä vakavaa piittaamattomuutta Qimondaa kohtaan tuotantoyrityksenä.
<P>
Tässä prosessissa panoksena on hyvin paljon työpaikkoja: lähes 2 000 Vila do Condessa, 5 000 Saksassa ja yli 5 000 ympäri maailman, ja lisäksi asia vaikuttaa välillisesti tuhansiin työpaikkoihin toimittajayrityksissä ja Qimondan muiden kumppanien tutkimus- ja kehittämiskeskuksissa. Qimondan Saksan toimipaikan sulkemisen uhka ja sen seurannaisvaikutukset Portugalissa vaarantavat valatavan määrän tutkimusta. On täysin mahdotonta, että Euroopan unioni ei puuttuisi tähän kysymykseen vähintään samalla tavoin kuin se puuttui pankkisektorin tilanteeseen. On muistettava, että Vila do Conde sijaitsee Pohjois-Portugalissa, jossa työttömyys on kasvanut eniten, koska tekstiili- ja vaatetusalan yritykset ovat sulkeneet tehtaitaan ja koska muun muassa jalkineita ja kaapeleita valmistavat monikansalliset yritykset ovat siirtäneet tuotantoaan muualle. Se on nyt alue, johon kohdistuu suuria sosiaalisia riskejä, ellei ryhdytä toimiin työttömyyden kasvun hillitsemiseksi ja tuotannon takaamiseksi.
<P>
Tästä syystä on tärkeää, että kaikki tarvittava ja mahdollinen tehdään. Lyhyellä aikavälillä tämä merkitsee valtiontukea, yhteisön rahoitustukea ja luottotakuita, jotta Euroopan unionin talouden kannalta strategisesti tärkeä teollisuudenala voidaan säilyttää. Keskipitkällä aikavälillä se merkitsee tämän teollisuusalueen kehittämistä ja uusien asianmukaiset oikeudet tarjoavien työpaikkojen luomista. Olisi hyvä, jos Euroopan komissio ja maidemme hallitukset ymmärtäisivät tämän. Me osaltamme jatkamme taistelua.
<SPEAKER ID="549" NAME="Colm Burke" AFFILIATION="PPE-DE">
(EN) Arvoisa puhemies, suosittelen, että tämä keskustelu asetetaan tärkeysjärjestyksessä etusijalle. Päättäjien on suhtauduttava vakavasti Qimondan kaltaisten yritysten menetyksiin niiden koon vuoksi ja koska ne talouden vetureina ovat hyvin tärkeitä alueiden ja jopa valtioiden talouksille.
<P>
Näiden yritysten kaatuminen tai siirtäminen ulkomaille on usein globalisaatiovoimien tulosta. Globalisaatio on tavallisesti myönteinen voima, joka lisää hyvinvointia koko maailmassa, mutta se voi valitettavasti aiheuttaa suurta tuhoa alueiden talouksissa, kun suuret yhtiöt siirtävät toimipaikkojaan. Näin on tapahtunut omalla alueellani Etelä-Irlannissa, jossa Dell on ilmoittanut irtisanovansa 1 900 työntekijää Limerickin tehtaaltaan. Myös Waterford Wedgewood -yhtiö saattaa sulkea Waterfordissa sijaitsevan toimipaikkansa lähitulevaisuudessa, ja nämä sekä tuotantoketjun myöhempien vaiheiden työpaikat merkitsevät myös mahdollisesti tuhannen työpaikan menettämistä.
<P>
Poliittisten päättäjien on otettava tämä vakavasti. Näin ollen suhtaudun myönteisesti komission jäsen Špidlan lupaukseen tehdä kaikkensa hyödyntääkseen Euroopan globalisaatiorahastossa ja Euroopan sosiaalirahastossa käytettävissä olevia varoja. Euroopan globalisaatiorahastosta myönnettävät 500 miljoonaa euroa voisivat tuoda suurta hyötyä antamalla irtisanotuille työntekijöille mahdollisuuden kehittää osaamistaan, kouluttautua uudelleen ja ruveta yrittäjiksi, jotka vievät meidät ulos lamasta.
<P>
Pallo on nyt selkeästi kansallisilla hallituksilla, joiden on haettava tätä rahoitusta. Tässä yhteydessä voisi olla hyvä pyrkiä 75 prosentin yhteisrahoitukseen, jotta hallitusten on helpompi tehdä hakemuksiaan ja siten kanavoida elpyminen nopeasti ja tehokkaasti kentälle kriisistä kärsiville työntekijöille.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Arvoisa puhemies, arvoisa komission jäsen, olemme puhuneet Lissabonin strategiasta jo vuosia, eikä tämä ehkä ole sopivin ajankohta keskustella siitä. Siitä huolimatta me epäilemättä tarvitsemme strategian: strategian, jolla vastataan nykyisen kriisin aiheuttamiin vaikeuksiin ja haasteisiin. Tätä me myös edellytämme komissiolta. On tärkeää, ettei komissio väistele tätä aihetta vaan sen sijaan kykenee toteuttamaan yhteisiä toimia Portugalin hallituksen sekä Saksan ja sen osavaltioiden hallitusten kanssa. On tärkeää pitää mielessä, että kyseessä on - kuten jo todettiin - teollisuudenala, joka on laatunsa ja arvonsa, tekemänsä tutkimuksen sekä siihen liittyvän ympäristöllisen laadun vuoksi Euroopan kannalta merkittävä. On tärkeää, että komissio ei väistä vastuutaan. Yhdyn kollegani José Albino Silva Penedan komissaari Špidlalle ja komissiolle esittämään kutsuun vierailla Portugalissa.
<P>
Komission on tärkeää pitää mielessä, että tällä hetkellä eurooppalaiset katsovat unioniin ja odottavat toimia sen viranomaisilta: heidän on voitava tuntea, että unionin viranomaiset ovat lähellä heitä. Euroopan kansalaiset eivät ymmärrä unionia, joka pesee kätensä ongelmista. He haluavat sen sijaan unionin, joka on tarpeeksi rohkea kääriäkseen hihansa ja käymään töihin auttaakseen heitä selviytymään vaikeuksistaan.
<SPEAKER ID="551" NAME="Vladimír Špidla" LANGUAGE="CS">
Hyvät parlamentin jäsenet, tapaus, josta keskustelemme, on tärkeä, ja se on osa yleistä taloudellista tilannetta. Tiedätte myös hyvin, että komission kehittämä strategia on ehdottomasti teollisuudelle suunnattu toimenpide, sillä komissio uskoo vakaasti, että teollisuuden on aina oltava merkittävä osa talouttamme ja että se on korkean teknologian suunnannäyttäjä. On selvää, että kriisissä, jossa nyt olemme, on rakenteellisia elementtejä, ja sen vuoksi komissio hahmottelee strategioissaan ja perusasiakirjoissaan tulevaa vihreää taloutta ja "vihreitä työpaikkoja" ja ajaa toisaalta samalla voimakkaasti innovaatioita ja uudenaikaistamista. Kuten alussa totesin, on myös selvää, että liiketaloudellisten päätösten tekeminen on yritysten tehtävä eikä komissio sekaannu sellaisiin asioihin.
<P>
Toinen asia on luonnollisesti, että jos tehdään jonkin verran rakenneuudistusta, tiettyjä päätöksiä, joilla on sosiaalisia ja koko yhteisöä koskevia seurauksia, on olemassa välineitä ja yhteisön toimia, joita meillä on velvollisuus käyttää ja joita me myös käytämme. Minua on tänään kahdesti kehotettu tutustumaan tilanteeseen itse paikalla, ja olen luonnollisesti valmis tekemään sen, sillä loppujen lopuksi yksi tavanomaisista ja keskeisistä velvollisuuksistamme on tehdä päätöksiä sen perusteella, mikä on mahdollista. Keskustelussa mainittiin yhteisön rahastojen tarjoamat mahdollisuudet sekä toimintatavat, joista Portugalin ja Saksan hallitukset ovat keskustelleet. Voin joka tapauksessa todeta aivan selvästi, että komissio käyttää aina aktiivisesti kaikkia käytettävissä olevia vaihtoehtoja, että se tekee niin myös tässä tapauksessa ja että se epäilemättä tulee tekemään niin myös tulevaisuudessa.
<SPEAKER ID="552" NAME="Puhemies">
(ES) Päätämme tämän kohdan käsittelyn.
