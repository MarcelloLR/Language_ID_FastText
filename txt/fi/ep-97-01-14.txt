<CHAPTER ID=1>
Puhemiehen vaali
<SPEAKER ID=1 NAME="Puhemies">
Siirrymme puhemiehen vaaliin työjärjestyksen määräysten mukaisesti. Kirjekuoret ja äänestysliput on jaettu. Työjärjestyksen määräysten mukaisesti, kuten jo eilen ilmoitin, olen vastaanottanut ilmoitukset seuraavista ehdokkaista: Gil-Robles Gil-Delgado ja Lalumière. Muistutan, että työjärjestyksen 14 artiklan mukaisesti ehdokkaan täytyy saada kolmella ensimmäisellä äänestyskierroksella ehdoton enemmistö annetuista äänistä tullakseen valituksi. Tyhjiä tai mitättömiä äänestyslippuja ei oteta huomioon ääniä laskettaessa. Ensimmäinen äänestyskierros on avattu.
<P>
(Euroopan parlamentin jäsenet menevät vaaliuurnille.)
<P>
(Istunto keskeytettiin klo 10.30 ja sitä jatkettiin klo 11.45.)

<SPEAKER ID=2 NAME="Puhemies">
Kehotan kaikkia istuutumaan paikalleen. Parlamentti, nyt meillä on puhemiehen vaalin tulos. Äänestyksen tulos on:
<P>
Äänestäjien määrä: 548 Tyhjät tai mitättömät äänestysliput: 33 Annetut äänet: 515
<P>
Äänten ehdoton enemmistö on siis 258. Äänet jakautuivat seuraavasti:
<P>
Gil-Robles Gil-Delgado: 338 ääntä
<P>
(Voimakkaita ja jatkuvia suosionosoituksia) Lalumière: 117 ääntä
<P>
(Voimakkaita suosionosoituksia)
<SPEAKER ID=3 NAME="Puhemies">
Arvoisa puhemies, onnittelen teitä ja toivotan teille Jumalan siunausta sekä menestystä työssänne. Pyydän teitä saapumaan puhujakorokkeelle.
<P>

<SPEAKER ID=4 NAME="Puhemies">
Arvoisat parlamentin jäsenet, hyvät kollegat, ennen perinteistä lyhyttä kiitospuhetta, sallikaa minun tuoda esille tämän sinisen solmukkeen merkitys. Se on Baskimaalla rauhanomaisen yhteiselon ja vapauden kannattajien sekä ETA: n rikollisen väkivallan vastustajien käyttämä symboli.
<P>
Uutena puhemiehenä uskon, että tämä solmuke epäilemättä kuvastaa parlamenttimme kantaa; parlamentin, joka kerta toisensa jälkeen ilmaisee tukensa niille, joilta on perusteettomasti riistetty vapaus ja joka vaatii kaikkia niitä, jotka unionissa tai sen ulkopuolella sortavat, murhaavat, kaappaavat ja kiduttavat, luopumaan suhtautumistavastaan. Mikään muu ei voisi olla suurin toiveeni.
<P>
Tämän sanottuani, arvoisat läsnäolijat, minulla on ilo kiittää minua äänestäneitä siitä luottamuksesta, jolla he minua kunnioittavat, ja heitä, jotka eivät niin tehneet, osallistumisesta tähän vaaliin sekä erityisesti Lalumièrea siitä, että hän taas kerran on tyylikkäällä toiminnallaan ja saavuttamallaan loistavalla tuloksella osoittanut olevansa vaikutusvaltansa arvoinen.
<P>
(Suosionosoituksia) Olen myös sydämestäni kiitollinen ikäpuhemiehelle hänen liikuttavista sanoistaan. Pyrin olemaan niiden arvoinen.
<P>
Kiitoksen ansaitsevat myös kaikki, joiden kanssa minulla on ollut mahdollisuus tehdä yhteistyötä sekä poliittisessa että työelämässä, siitä kaikesta mitä he ovat minulle opettaneet velvollisuuden täyttämisen suhteen. Heitä on niin monia tässä kokouksessa ja sen ulkopuolella, että en voi mainita heitä kaikkia. Mutta olisi anteeksiantamatonta olla kiittämättä edeltäjääni, puhemies Hänschiä, hänen omistautumisestaan tämän parlamentin palvelukseen ja siitä ehtymättömästä kohteliaisuudesta ja kärsivällisyydestä, jolla hän sai työskentelemään ryhmänä meidät, joilla oli ilo ja kunnia osallistua hänen kanssaan tämän parlamentin johtoon.
<P>
(Suosionosoituksia) Näiden kiitosten joukossa on merkittävimpänä kiitollisuuteni vaimolleni ja äidilleni. Molemmat poliitikkojen puolisoina ovat jakaneet, niin kuin niin monet meidän puolisoistamme, ilot ja murheet, menestykset ja tappiot, antaen aina korvaamattoman esimerkin oikeudenmukaisuudesta ja varovaisuudesta, vahvuudesta ja kohtuudesta. Sen huomiotta jättäminen olisi osaltani anteeksiantamatonta.
<P>
(Suosionosoituksia) Anteeksiantamatonta olisi myös ollut se, jos en olisi kiittänyt tuesta muita sukulaisiani ja ystäviäni - sekä poliittisia että henkilökohtaisia -, joista osa on jalomielisesti mukana jakamassa näitä ilon hetkiä. Haluan myös kiittää tiedotusvälineitä siitä mielenkiinnosta, jolla ne ovat seuranneet tätä kampanjaa.
<P>
Päätän kiittämällä niitä vahvuutta osoittaneita miehiä ja naisia, jotka isänmaani kovan ja pitkän yön aikana pysyivät uskollisina vakaumuksilleen, vastustivat Francon hallintoa ja siirsivät sukupolvelleni yhdistyneen Euroopan ihanteen sekä demokratian ja sosiaalisen oikeudenmukaisuuden arvot.
<P>
(Voimakkaita suosionosoituksia) Yhden näistä miehistä poikana ja opetuslapsena, välittömänä todistajana niille ponnisteluille, uhkayrityksille ja uhrautumisille, mitä tämä pitkä taistelu monille merkitsi, voitte, arvoisat läsnäolijat, olla vakuuttuneita siitä, että teen parhaani hoitaakseni hyvin puhemiehen tehtävää kansan palvelun hengessä, joka niin syvästi on mieleeni painettu. Paljon kiitoksia.
<P>
(Jatkuvia suosionosoituksia)
<SPEAKER ID=5 LANGUAGE="EN" NAME="Green">
Arvoisa puhemies, sosialistiryhmän puolesta haluan onnitella teitä valinnastanne tämän parlamentin puhemieheksi. Otatte vastaan puhemiehen tehtävät erittäin vastuullisella hetkellä, kun ottaa huomioon kaiken sen, mitä Euroopan unionilla on edessään tulevien vuosien aikana. Joudutte seuraamaan tehtävässä erittäin hyvää kollegaani Klaus Hänschiä, joka hoiti sitä hyvin kunniakkaasti.
<P>
Tiedotusvälineet kysyivät minulta juuri, mitä odotan parlamentin puhemieheltä. Haluaisin toistaa vastaukseni, koska uskon teidän kykenevän vastaamaan noihin odotuksiin sangen hyvin, mitä me parlamentin tällä puolella odotamme innokkaasti. Vastaukseni oli, että odotan parlamentin puhemiehen johtavan tätä parlamenttia arvokkaasti. Uskon teidän tekevän niin. Sanoin myös, että odotamme parlamentin puhemiehen edistävän ponnekkaasti parlamentin vaatimuksia, etenkin niitä, jotka koskevat hallitusten välistä konferenssia. Tältäkin osin uskomme ja tiedämme teidän tekevän niin.
<P>
Kolmanneksi odotan parlamentin puhemieheltä sitä, että hän tekee parlamentista Euroopan unionin kansalaisten kannalta merkityksellisemmän ja helpommin lähestyttävän siten, että se ottaa kansalaiset ja ihmiset paremmin huomioon. Uskomme ja tiedämme teidän tekevän tämän. Toivotamme teille parhainta onnea ja, jos pyritte toimissanne täyttämään kolme mainitsemaani pyyntöä, kuten tiedän teidän tekevän, saatte ehdottoman tukemme. Toivomme ja odotamme, että vastaanottamaanne tehtävään liittyvien velvollisuuksien hoito tuottaa teille tyydytystä. Arvoisa puhemies, toivotamme teille onnea.
<P>

<SPEAKER ID=6 NAME="Martens">
 Arvoisa puhemies, teidän valintanne Euroopan parlamentin puhemieheksi on suuri hetki parlamenttiryhmällemme. Olemme aina ihailleet puolueettomuuttanne ja sen tähden olemme vakuuttuneita siitä, että teistä tulee Klaus Hänschin seuraajana erinomainen puhemies Euroopan parlamentille. Euroopan parlamentilla on konkreettinen vastuu Euroopan yhdentymiskehityksessä, etenkin yhtenäisasiakirjan ja Maastrichtin sopimuksen jälkeen. Ne, jotka ovat valinneet teidät uudelleen, emmekä ole salanneet sitä, että sosialistien ryhmä ja PPE olivat asiasta samaa mieltä, ovat valinneet teidät uudelleen siksi, että te tulette olemaan tämän yhdentymistahdon ja siihen liittyvän parlamentin vastuun henkilöitymä. Olemme myös vaikuttuneita siitä - josta olette muistuttanut meitä - että olette ollut puolueettomalla tavalla vaikuttamassa oman maanne demokratisoitumiseen. Olen tullut tuntemaan myös isänne henkilökohtaisesti 1970-luvulla pidetyissä kokouksissa Madridissa. Olemme erittäin tyytyväisiä ja olemme myös vakuuttuneita siitä, että ne, jotka ovat valinneet teidät toisen ehdokkaan rouva Lalumièren sijasta, tulevat pitämään teitä puolueettomana, asiallisena ja erittäin pätevänä puhemiehenä.
<P>
Toivon teille PPE-ryhmän puolesta kaikkea hyvää ja toivon toimintanne tämän Euroopan parlamentin puhemiehenä olevan menestyksekästä niinä ratkaisevina kuukausina, jotka edeltävät hallitusten välistä konferenssia ja toivon mukaan konferenssin hyvien tulosten soveltamista.
<P>

<SPEAKER ID=7 LANGUAGE="FR" NAME="Pasty">
Arvoisa puhemies, haluan onnitella teitä Unioni Euroopan puolesta -ryhmän nimissä vilpittömästi ja sydämellisesti valinnastanne, joka ilahdutti meitä suuresti. Persoonallisuutenne, oikeudenmukaisuutenne, asemanne etevänä juristina sekä se henkilökohtainen rohkeus, jota olette osoittaneet maanne historian vaikeilla hetkillä, ovat meille osoitus siitä, että menestytte varmasti niissä tärkeissä tehtävissä, joita tästedes hoidatte.
<P>
Ymmärtänette kuitenkin, arvoisa puhemies, että sosialistiryhmän ja Euroopan kansanpuolueen ryhmän puheenjohtajien käyttämien puheenvuorojen jälkeen haluan ilmaista muiden poliittisten ryhmien turhautuneisuuden mitä tulee ehdokkaiden nimeämiseen vastuullisiin tehtäviin parlamentissamme. Euroopan parlamentin kahden merkittävimmän ryhmän vastavuoroisuussopimus on taannut vuodesta 1989 alkaen puhemiehen valinnan ensimmäisellä äänestyskierroksella, mikä on alistanut mahdolliset muista ryhmistä tulevat ehdokkaat sivustakatsojan asemaan. Siten ei todellista vaalia käydä enää koko parlamentin tasolla, vaan kahden merkittävimmän ryhmän kesken säännönmukaisen vuorottelun periaatteella.
<P>
Tämän lisäksi kahden merkittävimmän ryhmän sisällä suurimmat valtuuskunnat määräävät äänestyksen tuloksen, mikä vaikuttaa entistä rajoittavammin todelliseen äänestysvaltaan. Kaiken lisäksi tämä järjestelmä laajennettiin vuonna 1994 koskemaan kvestorien valintaa, mikä estää muilta kuin kahdelta suurelta ryhmältä mahdollisuuden valita kvestori. Tällainen järjestelmä jättää sanan ballistisessa merkityksessä kuusi poliittista ryhmää kahdeksasta pelin ulkopuolelle, mikä tarkoittaa 40 prosenttia tämän parlamentin jäsenistä.
<P>
(Suosionosoituksia) Tällainen järjestelmä johtaa lisäksi parlamentin pienimpiä kansallisuusryhmiä edustavien jäsenten säälimättömään ulkopuolelle jäämiseen, mikä ei ole Euroopan unionin etiikan mukaista. Sen mukaan kaikilla tässä parlamentissa edustettuina olevilla kansakunnilla on samat oikeudet.
<P>
Arvoisa puhemies, esitän teille lisäksi seuraavan hartaan pyynnön: äänestyksen teille antamien moraalisten valtuuksien nojalla pyydän teitä tekemään aloitteen, jotta kaikki ryhmäpuheenjohtajat löytäisivät yhdessä menettelyn, jossa nykyisestä, liian hyvään sisäiseen demokratiaan pyrkiessään tukahtuneesta järjestelmästä, tehtäisiin loppu. Olisi todella ristiriitaista, jos Euroopan parlamentti, joka jatkuvasti pyrkii poistamaan Euroopan unionin toimielinten demokratiavajetta, osallistuisi itse sisäisten menettelyjensä vaikeuttamiseen.
<P>
Tähän samaan asiaan, Euroopan unionin toimielinten demokratiavajeen täyttämiseen liittyen, esitän teille, arvoisa puhemies, nopeasti kaksi muutakin pyyntöä. Ensimmäinen pyyntö on, että valvoisitte tiukasti edustajakokouksemme poliittisten elinten, puhemiehistön ja puheenjohtajiston, tekemien päätösten tarkkaa ja nopeaa soveltamista hallinnossa. Näin ei ole aina menneisyydessä tapahtunut. Toinen pyyntö on, että tekisitte aloitteen kaikkien kansallisten parlamenttien yhteistyön lujittamiseksi, joiden kanssa meillä on sama, yleistä ja yhtäläistä äänestystä koskeva demokraattinen oikeus. Tämän yhteistyön lujittamiseen on jo ryhdytty, mutta sitä olisi kehitettävä vielä paljon enemmän. Miksi emme suunnittelisi lisää sellaisia kokouksia, kuten joitakin vuosia sitten Roomassa pitämämme Euroopan unionin kansallisten parlamenttien välinen kokous.
<P>
Arvoisa puhemies, voin vakuuttaa, että ryhmämme tukee teitä jokapäiväisissä toimissanne ja voitte luottaa meihin näiden uudistusten, joihin olemme sitoutuneet, onnistuneessa toimeenpanossa. Onnea, arvoisa puhemies!
<P>
(Suosionosoituksia)
<SPEAKER ID=8 LANGUAGE="NL" NAME="de Vries">
Arvoisa puhemies, toivotan teille koko ryhmäni puolesta onnea ja onnittelen teitä tästä korkea-arvoisesta nimityksestä.
<P>
Arvoisa puhemies, tunnemme teidät lahjomattomana ja, kuten parlamentin jäsenet Green ja Martens jo totesivat, asiallenne omistautuneena miehenä. Luotan täysin siihen, että te tulette olemaan tässä uudessa tehtävässänne koko parlamentin ja kansallisuudesta ja puolueesta riippumatta kaikkien parlamentin jäsenten puhemies. Arvoisa puhemies, kun aloitin urani parlamenttiryhmässämme, sanoitte: olen vapaa mies. Sanoitte silloin, että ette harkinnut asettua uudestaan ehdolle puhemieheksi. Sanoitte olevanne vapaa ja riippumaton. Nämä lienevät kaksi tärkeintä ominaisuuttanne tämän viran hoitamisessa. Tämä parlamentti tarvitsee puhemiehessään riippumattomuutta ja siihen liittyvää voimaa. Eurooppa tarvitsee parlamentin puhemiehen voimakasta näkemystä ja riippumattomuutta. Arvoisa puhemies, teidän virkanne on yksi parhaista eurooppalaisessa politiikassa tarjolla olevista viroista. Sillä tämä parlamentti edustaa ja erityisesti te edustatte kansojemme suvaitsevaisuus- ja sovittelutahtoa. Toimikaa siis tulkkinamme hallitusten johtajien keskuudessa, jotta pyrkimyksemme sovitteluun, suvaitsevaisuuteen ja yhteistyöhön tulisi paremmin kuuluville. Arvoisa puhemies, pyydämme teitä toimimaan asianajajana äänestäjiemme eduille, joita usein käsitellään quantité négligeable hallituskonferensseissa. Pyydämme teitä toimimaan kansalaistemme huolien tulkkina, joista kansalaisista on työttöminä 20 miljoonaa. Pyydämme teitä välittämään kansalaistemme toivon yhdestä Euroopasta, Idästä ja Lännestä, Euroopasta, joka kohtaa tämän ajan vaikeudet, kuten työttömyyden, rikollisuuden, ympäristön saastumisen, rasismin ja nationalismin yhtenäisenä. Mutta, arvoisa puhemies, pyydämme teitä ennen kaikkea olemaan rohkea puhumaan asioista niiden oikeilla nimillä, jotta ette rajoittuisi vain business as usual , vaan haluaisitte olla toinen niistä kahdesta ihmisestä, jotka kansalaisten silmissä ovat Euroopan ruumiillistumia, te ja komission puheenjohtaja olette molemmat mister Europe . Olen varma siitä, että olette tehtävänne arvoinen.
<P>
Päätän puheenvuoroni varoitukseen, joka kohdistuu ystävilleni ja työtovereilleni molemmissa suurissa ryhmissä. Miltei kolmasosa tämän parlamentin jäsenistä on antanut toisaalta protestiäänen ja toisaalta kunnianosoituksen rouva Lalumièren rohkeudesta asettua ehdolle. Työtoverit, olkaa tietoisia siitä, että oleellisinta demokratiassa ei ole sääntö, jonka mukaan enemmistöllä on päätösvalta. Oleellisinta demokratiassa on se, miten enemmistö suhtautuu vähemmistöön ja pyydän parlamenttia olemaan tietoinen tästä perinteestä. Työtoverit, meidän vastuullamme on antaa demokratialle sisältö tässä maailman kolkassa, sen tulee koskea myös parlamentin sisäistä toimintaa.
<P>
Arvoisa puhemies, kohdistamme luottamuksemme ja toivomme teihin, toivomme teille huumoria, viisautta ja rohkeutta puhemiehen virassanne.
<P>

<SPEAKER ID=9 LANGUAGE="ES" NAME="Puerta">
Arvoisa puhemies, haluan välittää teille heti aluksi koko ryhmämme onnittelut sekä sitoumuksemme kehittää niitä hyviä aloitteita, jotka ovat peräisin edelliseltä, puhemies Hänschin, kaudelta ja jotka olemme arvioineet hyviksi. Sanoillani on ehkä pieni, mutta kaksinkertainen merkitys, koska olen puheenjohtajana yhdessä niistä pienistä ryhmistä, jotka ovat kuunnelleet molempia ehdokkaita: sitä, joka valittiin puhemieheksi sekä erinomaista ehdokasta Catherine Lalumièreä. Olemme kuunnelleet heitä, olemme keskustelleet heidän kanssaan, eivätkä ryhmämme jäsenet olleet äänestyksessä sitoutuneita ryhmän päätökseen. Äänestyksessä jäsenet saivat vapaasti valita ehdokkaan oman mielensä mukaan. Äänet olivat erittäin harkittuja ja luulisin, että äänet myös jakautuivat. Ryhmässämme osa äänesti puhemieheksi valittua ehdokasta ja osa äänesti ehdokas Catherine Lalumièreä, ja tästä pluralistisesta lähtökohdasta oletan, että meillä on valta arvostella vaalijärjestelmää, jota täällä on tänään jo arvosteltukin. Se on menettely, joka suuresti määrää ennalta ehdokkaan mahdollisuudet päästä parlamentin puhemieheksi. Se on parlamentin kahden suurimman ryhmän välisen mekaanisen vaihtelun menettely. Se on 17 artiklan tulkinta, johon meidän pitää palata, meidän pitää tehdä työtä taataksemme parlamentin puhemiehen ehdottoman varman valinnan, joka poliittisesti tukisi mahdollisimman hyvin Euroopan kansalaisten ylintä edustajaa.
<P>
Mutta minun pitää myöskin sanoa tämän ryhmän puheenjohtajana, että loppujen lopuksi me parlamentin jäsenet olemme äänestäneet vapaasti, salaisessa äänestyksessä, vastuullisin äänin ja valittu ehdokas on saanut enemmistön äänistä ensimmäisellä kierroksella. Ja tässä vaiheessa lisään oman olemukseni, puhun teille espanjaa, kokemusmaailmani on espanjalainen ja toivon, ettei hyvin monista eri kansallisuuksista peräisin olevilla ryhmätovereillani ole mitään sitä vastaan.
<P>
Muistamme hyvin Gil-Roblesin koko poliittisen ja ammatillisen elämäntaipaleen. Espanjalaisesta vasemmistosta, voin todistaa, tähän suurimman eurooppalaisen edustajainkokouksen puoliympyrään, Gil-Roblesin voimallisesta sitoutumisesta francolaista diktatuuria vastaan, joka kesti Espanjassa 40 vuotta. Voimakasta sitoutumista sekä maanpaosta että itse maassa.
<P>
Mutta tämä ei ole riittävä syy tulla valituksi Euroopan parlamentin puhemieheksi. Euroopan parlamentin jäsenenä ja ryhmän puheenjohtajana tunnen ehdokas Gil-Roblesin toiminnan institutionaalisten asioiden valiokunnan puheenjohtajana sekä parlamentin varapuhemiehenä, se on yksi hänen eurooppalaisuusaatteensa ulottuvuus vuosia jatkuneessa federalistisessa liikkeessä - uskon, että hänen eurooppalaisaatteensa on kriittinen - joka asettaa ihmisen keskeiseen asemaan Euroopan rakentamiskehityksessä.
<P>
Siksi vielä lyhyesti - koska nyt ei ole kyse siitä, että me ryhmien puheenjohtajat hahmottelisimme äsken valitun puhemiehen poliittisen ohjelman ja asetumme hänen sijaansa, hän pitää huomenna avajaispuheensa - haluan sanoa että sitoutumisemme ja onnittelumme liittyvät kahteen pyyntöön, jotka teille esitän: että edustatte parlamenttia mahdollisimman arvokkaasti ja tehokkaasti muissa elimissä. Tässä vaikeassa Euroopan rakentamisessa - mihin kuuluu erilaisen yhteiskunnallis-taloudellisten ja poliittisten laskujen maksamista, jotta onnistuttaisiin yhdenmukaistamaan kaikki kansat ja kaikki Euroopan elimet - on nyt Euroopan parlamentin hetki. Pyydän vielä lopuksi, että puolustatte osallistuvaa demokratiaa, että lähennätte parlamenttia kansalaisiin, että emme levittäisi propagandaa emmekä ristiriitaista tietoa, jotta meillä olisi takanamme koko Euroopan kansa, joka suhteessa, kaikista maista sekä kaikista poliittisista aatepiireistä.
<P>
Koska tiedän, että arvoisa vastavalittu puhemies ei ole vähimmässäkään määrin nurkkakuntainen, tiedän, että hän hyväksyy niiden poliittisten ryhmien velvoitteet, jotka ajattelevat eri tavoin kuin hän. Onnittelemme ja sitoudumme tähän työhön. Onnea ja menestystä puhemiehelle, parlamentille ja Euroopan unionille!
<P>

<SPEAKER ID=10 LANGUAGE="DE" NAME="Roth">
Arvoisa puheenjohtaja, arvoisa vastavalittu puheenjohtaja, olemme kuulleet jo paljon ja hyviä sanoja. Tehdäkseni niskaani hengittäville vahvoille herroille palveluksen, puhun lyhyesti. Onnittelen teitä puolueryhmäni puolesta sydämellisesti äänestystuloksesta! Toivon teidän ennen kaikkea luovan tänä hallitustenvälisen konferenssin aikana tälle parlamentille oman profiilin, joka eroaa selvästi kansallisten hallitusten linjasta. Toivomme teille paljon voimaa tähän työhön. Saatte tukemme, koska edustatte meitä ja puolustatte tätä demokraattisesti valittua elintä taistelussa politiikan uudelleen kansallistamista vastaan, neuvoston toimivallan lisäämisyrityksiä vastaan sekä salailua vastaan, jota neuvosto niin mielellään täällä Euroopan unionissa harrastaa.
<P>
Toiseksi toivon, herra puhemies, että vauhditatte parlamenttimme kipeästi tarvitsemia sisäisiä uudistuksia. Tiedämme, ettei se ole kovin helppoa, mutta nämä uudistukset ovat tarpeellisia! Te vaikutatte uskottavuuteemme ja parlamentin avoimuuteen. Olkaamme siis rohkeita ja hyökkääviä! Meidän ei tarvitse piiloutua! Meillä on riittävästi aikaa, vielä kaksi ja puoli vuotta. Aloittakaamme heti!
<P>
Kolmanneksi toivon - jotkut kollegoista sanoivatkin jo tämän - että te kunnioitatte ja arvostatte tämän talon sisäisen demokratian periaatetta ja että te kunnioitatte erilaisia poliittisia ryhmiä ja annatte niille myös tilaa ilmaista nämä eroavaisuudet silloin, kun nämä kaksi suurinta puolueryhmää satunnaisesti yrittävät sysätä syrjään pienempiä, mutta ei siksi vähemmän tärkeitä tai vähemmän olennaisia poliittisia käsityksiä.
<P>
Neljänneksi - ja nyt käännän katseeni vähän sivuun teistä - haluaisin kiittää rouva Lalumièria sydämellisesti siitä, että hän oli ehdokkaana, ja että hänellä oli rohkeutta siihen. Se oli meille ja minulle merkki sisäisestä demokratiasta!
<P>
Olen vakuuttunut siitä, että hänen erittäin hyvä tuloksensa oli merkki tämän parlamentin tyytymättömyydestä valittua menettelytapaa kohtaan, tyytymättömyydestä siihen, että puhemiehen paikasta päätettiin kahden suuren ryhmittymän kesken etukäteen, ja että pienempiä puolueryhmiä käsitellään tässä talossa eräänlaisina statisteina. Tällä ei ole mitään tekemistä demokratian kanssa! Demokratian tässä parlamentissa täytyy tarkoittaa, että naisetkin voivat saada tällaisen viran.
<P>
(Suosionosoituksia) Tässä parlamentissa demokratian täytyy tarkoittaa, että Euroopan unionin kaikkien jäsenmaiden jäsenillä täytyy olla mahdollisuus tähän virkaan, ja parlamentin demokratian täytyy myös tarkoittaa, että eri poliittisen ryhmien jäsenten täytyy voida saada tämä virka haltuunsa. Kiitän teitä vielä kerran rouva Lalumière, että muistutitte tästä.
<P>
Suuntaan katseeni taas teihin. Lupaan teille meidän tukemme. Takaan teille yhteistyösuhteen, joka on täynnä erittäin kiivaita keskusteluita ja väittelyitä, ja takaan teille myös erittäin solidaarisen suhteen, joka on täynnä eri käsityksiä - käsityksiä, joiden yhteisenä päämääränä on kuitenkin aina taistella muukalaisvihaa, antisemitismiä ja ulkomaalaisvihaa vastaan ja entistä vahvemman demokratian puolesta Euroopan unionissa.
<P>
(Suosionosoituksia)
<SPEAKER ID=11 LANGUAGE="FR" NAME="Lalumière">
Arvoisa puhemies, minä puolestani haluan onnitella teitä Euroopan radikaaliallianssin ryhmän nimissä valinnastanne ja toivottaa teille onnea.
<P>
Olen vakuuttunut siitä, että olette puolueeton, avoin ja suvaitseva puhemies, ja kunnioitatte parlamenttimme sisällä olevia vähemmistöjä. Mutta myöntänette, että saamani äänet, joiden määrä ylittää ryhmäni koon, ilmaisevat tyytymättömyyttä ja vastarintaa, eivät teidän henkilöänne kohtaan, arvoisa puhemies, vaan vuosien kuluessa yhä jäykemmäksi ja raskaammaksi muodostunutta järjestelmää kohtaan. On myönnettävä, että järjestelmä on demokratian sääntöjen vastainen. Mielestäni tämä viestin on mentävä perille. Tämä oli myös ehdokkuuteni tarkoitus.
<P>
Tiesin varsin hyvin, mikä äänestyksen tulos olisi, mutta uskoin ja uskon edelleen, että on välttämätöntä uudistaa sääntöjä, ei ainoastaan tekstien osalta, vaan myös kuluneiden vuosien aikana muodostuneen käytännön osalta. Lisäksi totesin kuunnellessani esimerkiksi kollegaamme Pastya, että myös teitä äänestäneet kollegat ovat tyytymättömiä. Tämä merkitsee, että ongelma on todellinen ja vetoankin suurten ryhmien viisauteen ja teidän viisauteenne, arvoisa puhemies, jotta ryhtyisimme mahdollisimman pian uudistamaan tätä järjestelmää.
<P>
Juuri nyt toivotan menestystä teille itsellenne, arvoisa puhemies, sekä Euroopan parlamentille, jonka on lujitettava poliittista asemaansa kansainvälisellä näyttämöllä. Toivotan paljon menestystä myös Euroopan unionille, joka tarvitsee edustajia, jotka vaikutusvaltansa avulla puolustavat Euroopan unionin julkista kuvaa kaikkialla maailmassa.
<P>

<SPEAKER ID=12 LANGUAGE="DA" NAME="Bonde">
Arvoisa puhemies, minäkin haluan toivottaa teille onnea puhemieheksi valinnan johdosta Riippumattomat kansakuntien Euroopan puolesta -ryhmän jäsenten puolesta. Voin luvata jonkin verran lojaalia tukea Maastricht-oppositiolta, ei Maastricht II -sopimukselle, vaan demokraattiselle keskustelulle siitä täällä parlamentissa kaikista näkökulmista ja demokraattisten pelisääntöjen mukaan keskustellen, jotta sekä keskusjohtoisuuden vastustajat että kannattajat, liittovaltion kannattajat ja parlamentaarisen demokratian kannattajat voivat käydä reilun ja avoimen keskustelun yhtäläisin keinoin eri näkökohdista ja sen jälkeen tehdä demokraattisen päätöksen kansanäänestyksineen eri maissa. Lupaan tukeni myös päiväraha- ja matkakorvausasioiden selvittämiselle ja demokratian ja rehellisyyden luomiselle parlamenttiin, mukaan lukien välttämättömän d'Hondtin järjestelmän uudistamisen siten, että molemmat suuret ryhmät, PPE ja PSE, saavat täsmälleen oman osansa puheenjohtaja- ja varapuheenjohtajapaikoista edustajamääränsä mukaisesti, ja siten, että osuus paikoista, johon pienet ryhmät ovat oikeutettuja, myös annetaan pienille ryhmille, jotka voivat sitten jakaa tämän osuuden keskenään. Menetelmä, jossa d'Hondt-ryhmät jaetaan niin pieniksi, ettei pienille ryhmille jää jaettavaa, on erittäin epädemokraattinen, ja toivon, että te, juuri teidän menneisyydellänne, osallistumisellanne taisteluun demokratian puolesta Espanjassa, olette se henkilö, joka kykenee toteuttamaan demokraattiset ja rehdit pelisäännöt suurille ryhmille.
<P>
Tällä hetkellä on kuitenkin niin, että teitä ei valittu ainoastaan henkilökohtaisten ominaisuuksienne vuoksi. Olisin mielelläni toivottanut teille onnea, jos teidät olisi valittu niiden perusteella, mutta tapa, jolla teidät valittiin, on tuttu eri maailmasta kuin kansanedustajien kokouksista. Sehän on menetelmä, joka tunnetaan yritysmaailmassa nimellä " holding-yhtiö" . Kahden suurimman ryhmän kahden suurimman alaryhmän tuki otetaan käyttöön, jolloin edustajien vähemmistö tekee päätöksen, mikä ei välttämättä vastaa edustajien enemmistön toiveita. Tämä holdingyhtiö-malli ei sovi kansanedustajien kokoukseen, ja toivon, että seuraavalla kerralla saamme toisenlaisen, demokraattisen vaalitavan, jotta te esimerkiksi voitte tulla valituksi myös henkilökohtaisten ominaisuuksienne ansiosta. Tällä hetkellähän on niin, että meidän on siirryttävä arpomismenettelyyn ja julkisen notaarin käyttöön, jotta yksittäisellä edustajalla olisi samat mahdollisuudet tulla valituksi paikallenne.
<P>
Tervetuloa kuitenkin töihin parlamentin puhemieheksi. Minä pidän teitä meidän kaikkien yhteisenä luottamusmiehenä, ja lupaan teille ryhmäni tuen työssänne seuraavan kahden ja puolen vuoden aikana.

<SPEAKER ID=13 LANGUAGE="FR" NAME="Le Pen">
Arvoisa puhemies, hyvät naiset ja herrat, puhun ryhmäni puheenjohtajana, vaikka sitä ei ole sellaiseksi tunnustettu, koska edustajia ei ole riittävästi. Haluaisin kuitenkin sanoa, kuinka paljon arvostamme niitä sitoumuksia, joihin te tämän edustajakokouksen edessä olette lupautuneet.
<P>
Lalumièren saama suuri äänimäärä osoitti kuitenkin, kuten monet aiemmista puhujista ovat korostaneet, edustajakokouksemme syvää turhautuneisuutta. On varmaa, että näiden kahden ryhmän, joiden pitäisi luonnollisesti olla kilpailijoita tässä edustajakokouksessa, välinen toveruus haittaa käsitystä toimielimemme hyvästä toiminnasta. Haluaisin muistuttaa, että jokaisella tämän edustajakokouksen jäsenellä on sama ihmisarvo ja samat oikeudet sekä oikeus samaan kunnioitukseen kuin kenellä muulla tahansa. Parlamentin ryhmät ovat pohjimmiltaan edustajakokouksen sujuvan toiminnan välineitä, mutta lukuisat kirjoittamattomat säännöt epäävät niiltä oikeuden äänestäjiensä tunteiden ilmaisuun.
<P>
Tämän vuoksi halusimme, huolimatta teitä kohtaan tuntemastamme arvostuksesta, ilmaista vastustuksemme tätä järjestelmää kohtaan äänestämällä Lalumiére'iä ja sitä, mitä hän omalla ehdokkuudellaan halusi tuoda esille. Valitettavasti havaitsin, että toive demokratian paremmista edellytyksistä romuttui tietoomme tulleeseen valtuuskuntien ja valiokuntien paikkojen jakoon. Kerron tästä yksinkertaisen esimerkin. Meillä on ryhmässämme entinen dekaani ja Japanin kulttuurin ja kielen professori. Hän oli suhteista Japaniin vastaavan valtuuskunnan jäsen, mutta äskettäin hänet poistettiin ryhmästä. Minusta tämä ei osoita toiminnan sujuvuutta eikä demokraattista tahtoa.
<P>
Haluamme kuitenkin onnitella teitä, arvoisa puhemies, koska se on hyvien tapojen mukaista ja toivomme, että pidätte kaikkia parlamentin jäseniä heidän kansallisuudestaan ja poliittisista mielipiteistään huolimatta samassa arvossa. Kaikki tietävät, että me vastustamme Euroopan liittovaltiota ja kannatamme valtioliittoa. Mielestämme tällaiset ajatukset on voitava tuoda esille täällä.
<P>

<SPEAKER ID=14 NAME="Santer">
Arvoisa puhemies, hyvät naiset ja herrat, komission puolesta ja omasta puolestani haluan myös ilmaista erittäin vilpittömät onnitteluni valinnastanne Euroopan parlamentin puhemieheksi. Seuraatte tehtävässänne Klaus Hänschiä, suurta puhemiestä, jolle myös haluan osoittaa vilpittömän kunnianosoitukseni tehokkaasta, määrätietoisesta ja rohkeasta puheenjohtajuudesta.
<P>
Arvoisa puhemies, teidät on valittu korkeatasoisiin tehtäviinne hetkellä, jolloin Euroopan unionilla on vastassaan suuria haasteita. Toimeksiantonne kestää seuraaviin Euroopan parlamentin vaaleihin asti eli vuoteen 1999, jolloin kaikki Euroopan kansalaiset valitsevat jälleen edustajansa. Kunnianhimoinen tavoitteemme ja tahtomme on kansalaisia lähellä oleva Eurooppa. Olen varma, että teidän ollessanne vallassa Euroopan kansalaiset kykenevät samastumaan tähän toimielimeen, jonka on oltava demokraattisen Euroopan rakentamisen keskus.
<P>
Toimiessanne tehtävässänne, arvoisa puhemies, voitte olla aina varmoja komission jäsenten ja puheenjohtajan luotettavasta, uskollisesta ja välittömästä tuesta ja yhteistyöstä.
<P>

<SPEAKER ID=15 LANGUAGE="EN" NAME="Green">
Arvoisa puhemies, joidenkin täällä tänä aamuna kuultujen puheiden vuoksi katson tarpeelliseksi käyttää jälleen puheenvuoron, koska lehtereillä istuntoa seuraavat ihmiset ja tiedotusvälineet ovat tänä aamuna saaneet kuulla joitain hyvin omituisia tulkintoja edustuksellisesta demokratiasta.
<P>
Minun on sanottava teille, että hyväksymällä d´Hondtin järjestelmän käytön ja tekemällä parlamentin pienemmille ryhmille vapaaehtoisesti muitakin myönnytyksiä parlamentin kaksi suurta ryhmää ovat...
<P>
(Välihuomautuksia) Odotamme, kunnes huutelu lakkaa.

<SPEAKER ID=16 NAME="Puhemies">
Kunnioitan mielipiteitänne. Kunnioittakaa tekin muiden mielipiteitä. Jatkakaa Green.

<SPEAKER ID=17 LANGUAGE="EN" NAME="Green">
Tämän parlamentin kaksi suurta ryhmää ovat jo tehneet huomattavia myönnytyksiä pienemmille ryhmille. Olen pettynyt siihen, että kaikkien parin viime viikon aikana käymiemme keskustelujen jälkeen muiden ryhmien johtajien puheissa ei annettu tästä lainkaan tunnustusta.
<P>
Toteaisin myöskin, että kaikissa parlamentaarisissa demokratioissa parlamentin enemmistö päättää, kuka on puhemies. Näin tapahtui täälläkin tänään.
<P>
Päättäisin puheenvuoroni toteamalla erityisesti herra Pastylle, että kun hän esitti luvut, jotka olivat sangen harjaanjohtavia, hän ei ilmeisestikään katsonut nimitysehdotuksia, ainakaan minun ryhmäni esittämiä, sillä muutoin hän olisi huomannut, että ryhmäni on luovuttanut yhden kolmesta kvestorin paikastaan pienemmälle parlamenttiryhmälle ja tukee GUE-ryhmän ehdokasta. Kerronpa teille senkin, että mitä tulee pieniin valtuuskuntiin, ryhmäni aikoo ehdottaa parlamentin kvestoriksi ryhmäämme kuuluvan nelihenkisen Suomen valtuuskunnan jäsenen. Joten hän on täysin väärässä väittäessään, että suuriin ryhmiin kuuluvilta pieniltä valtuuskunnilta on evätty niiden oikeudet.
<P>
Haluaisin sanoa teille, kollegat, että aiomme asettaa ehdolle parlamentin kvestoriksi yhden suomalaisen ja yhden toisen jäsenen. Sen perusteella, mitä Pasty sanoi tukeakseen pieniä valtuuskuntia, oletan hänen ja hänen ryhmänsä tukevan suomalaista kvestoriehdokastamme.
<P>
(Suosionosoituksia)
<SPEAKER ID=18 NAME="Puhemies">
Martens, nyt ei ole tarkoitus keskustella tästä asiasta. Ottaen huomioon esitetyt viittaukset annan teille vain yhden minuutin.

<SPEAKER ID=19 LANGUAGE="NL" NAME="Martens">
En tiennyt, että oli tarkoitus keskustella parlamentissa sovellettavista perustavanlaatuisista säännöistä, jotka eivät merkitse enemmistössä olevien ryhmien diktatuuria, päinvastoin. Emme sovella the winner takes it all -käytäntöä, me sovellamme tasapuolista edustusta eri ryhmien välillä mandaattien jaossa, ja ääni, jonka kohta tulemme käyttämään parlamentin varapuhemiesten vaalissa, on todisteena siitä, koska myös pienempien ryhmien ehdokkailla on mahdollisuus eri ryhmien tekemän sopimuksen pohjalta. Mielestäni ei ole oikein hylätä periaatetta, jonka mukaan pienille ryhmille ja ryhmien sisäisille pienemmille ryhmittymille annetaan paikka. Olemme aina sanoneet, että olemme valmiit muuttamaan parlamentin sääntöjä, mutta haluaisin kuitenkin painottaa sitä seikkaa, että tässä monikulttuurisessa parlamentissa, jonka jäsenet tulevat 15 eri maasta, sovelletaan järjestelmää, joka on oikeudenmukainen ja tasapuolinen ja mielestäni, toisin kuin muut järjestelmät, on paras tälle parlamentille.

<SPEAKER ID=20 NAME="Puhemies">
Arvoisat läsnäolijat, älkäämme jatkako enää tästä aiheesta. Perinteisesti tällä puhekierroksella lausutaan kohteliaat onnittelut valitulle puhemiehelle. Tämä valittu puhemies ei luonnollisestikaan voinut keskeyttää niitä mielenilmauksia, jotka arvostelevat nimenomaan hänen valintaansa sovellettua menettelyä, eikä sitä tehnyt. Mutta ei ole mahdollista ryhtyä käsittelemään esityslistan ulkopuolisia asioita, jonka mukaan meidän tulee nyt siirtyä varapuhemiesten vaaliin. Siksi päätän nyt tämän puhekierroksen ja sallinette, että siirrymme varapuhemiesten vaaliin.

<CHAPTER ID=2>
Varapuhemiesten vaali
<SPEAKER ID=21 NAME="Puhemies">
Esityslistalla on seuraavana varapuhemiesten vaali.
<P>
Olen vastaanottanut ilmoituksen seuraavien jäsenten ehdokkuudesta:
<P>
Anastassopoulos Avgerinos Capucho Fontaine Gutiérrez Díaz Haarder Hoff Imbeni Marinho Martin Pery Podestà Schleicher Verde i Aldea
<P>
Ehdokkaat ovat ilmoittaneet minulle suostuvansa ehdokkaiksi.
<P>
(Äänestys toimitettiin.) Siirrytään ääntenlaskentaan.
<P>
Ääntenlaskennan tulos ilmoitetaan tänään iltapäivällä klo 15.00.
<P>
(Istunto keskeytettiin klo 12.55 ja se jatkui klo 15.00.)
<SPEAKER ID=22 NAME="Puhemies">
Minulla on tässä varapuhemiesten vaalin ensimmäisen ääntenlaskennan tulokset:
<P>
Äänestäjien määrä: 544 Tyhjät tai mitättömät äänestysliput: 51 Annetut äänet: 493 Ehdoton enemmistö: 247
<P>
Ehdokkaiden saamat äänimäärät:
<P>
Anastassopoulos: 296 ääntä Avgerinos: 198 ääntä Capucho: 210 ääntä Fontaine: 345 ääntä Gutiérrez Díaz: 275 ääntä Haarder: 187 ääntä Hoff: 241 ääntä Imbeni: 258 ääntä Marinho: 166 ääntä David W. Martin: 298 ääntä Pery: 303 ääntä Podestà: 173 ääntä Schleicher: 261 ääntä Verde i Aldea: 205 ääntä
<P>
Ehdottoman enemmistön annetuista äänistä ovat saaneet seuraavassa järjestyksessä Fontaine, Pery, Martin, Anastassopoulos, Gutiérrez Díaz, Schleicher ja Imbeni.
<P>
Onnittelen näitä kollegoja valituksi tulemisesta.
<P>
Seitsemän varapuhemiehen paikkaa on vielä täyttämättä, joten pitää toimittaa toinen äänestyskierros. Ennen sen toimittamista Falconer on pyytänyt minulta puheenvuoron työjärjestystä koskevassa asiassa.
<P>
Falconer, teillä on puheenvuoro.

<SPEAKER ID=23 LANGUAGE="EN" NAME="Falconer">
 Arvoisa puheenjohtaja, haluaisin onnitella teitä valintanne johdosta. Työjärjestyksen noudattamista koskevana puheenvuorona kysyisin, voitteko taata, että lippuäänestyslaatikot avataan yhtä aikaa niin, ettei joitain avata toisia aikaisemmin? Tästä aiheutui tänään ongelmia minun ja joidenkin henkilökunnan jäsenten välille, enkä halua tilanteen toistuvan.

<SPEAKER ID=24 NAME="Puhemies">
Paljon kiitoksia, Falconer. Olette aivan oikeassa, ja kiitän siitä, että kiinnititte huomiomme tähän asiaan. Pyydän, että viisi ääntenlaskijaa, joista kukin on vastuussa yhdestä uurnasta, varmistaa, ettei uurnia avata ennen kuin puhemies on julistanut äänestyksen alkaneeksi, ja että sillä hetkellä avataan kaikki uurnat samanaikaisesti.
<P>
Ennen äänestyksen avaamista muistutan, että mikäli seitsemän puuttuvaa varapuhemiestä eivät tule valituiksi toisella äänestyskierroksella, tarvitaan tietenkin kolmas äänestyskierros. Oletamme, että ehdokasasettelut pysyvät voimassa. Mutta mikäli muutoksia tulee, ilmoitan, että määräaika ehdokasasettelulle on klo 16.45.
<P>
Mitä kvestorien vaaliin tulee, pyydän teitä kiinnittämään huomiota siihen, että ehdokasasettelun määräaika on tänään klo 16.00. Onko vastalauseita? Koska ei ole, hyväksytään.
<P>
(Äänestys toimitettiin.) Pyydän ääntenlaskijoita siirtymään toiseen kerrokseen, saliin 3, toimittamaan ääntenlaskennan.
<P>
(Istunto keskeytettiin klo 15.25 ja sitä jatkettiin klo 18.00.)
<SPEAKER ID=25 NAME="Puhemies">
Minulla on tässä varapuhemiesten vaalin toisen ääntenlaskun tulokset:
<P>
Äänestäjien määrä: 503 Tyhjät tai mitättömät äänestysliput: 34 Annetut äänet: 469 Ehdoton enemmistö: 235
<P>
Ehdokkaiden saamat äänimäärät:
<P>
Avgerinos: 271 ääntä Capucho: 219 ääntä Haarder: 205 ääntä Hoff: 296 ääntä Marinho: 245 ääntä Podestà: 199 ääntä Verde i Aldea: 275 ääntä
<P>
Ehdottoman enemmistön annetuista äänistä ovat saaneet järjestyksessä Hoff, Verde i Aldea, Avgerinos ja Marinho, joita onnittelen valituksi tulemisesta.
<P>
Kolme varapuhemiehen paikkaa on vielä täyttämättä. Pitää toimittaa kolmas äänestyskierros.
<P>
Työjärjestyksen 15 artiklan selvän ja nimenomaisen määräyksen mukaisesti ensimmäiset äänestyskierrokset pitää toimittaa lippuäänestyksinä. Sama vaatimus ei koske kolmatta äänestyskierrosta, josta sanotaan vain yksinkertaisesti, että loppuja paikkoja täytettäessä valituksi tuleminen ei edellytä ehdotonta enemmistöä. Siksi ehdotan, että vaali toimitetaan koneella suljettuna lippuäänestyksenä, mikäli kenelläkään ei ole mitään sitä vastaan.
<P>
(Suosionosoituksia) Ewing, teillä on puheenvuoro asiaa koskevasta menettelystä.

<SPEAKER ID=26 LANGUAGE="EN" NAME="Ewing">
Arvoisa puhemies, haluaisin viitata 13 artiklan 3 kohtaan, joka kuuluu seuraavasti: " Puhemiehen, varapuhemiesten ja kvestorien vaaleissa on pidettävä huolta jäsenvaltioiden ja poliittisten kantojen tasapuolisesta kokonaisedustuksesta." Tätä menoa puhemiehistössämme ei ole edustajaa Alankomaista, Irlannista, Belgiasta, Luxemburgista, Ruotsista eikä Itävallasta. Pyytäisin kaikkia parlamentin jäseniä pohtimaan, onko tämä järkevä tapa toteuttaa demokratiaa Euroopassa? Tämä ei käy päinsä!

<SPEAKER ID=27 NAME="Puhemies">
Kaikki tämän edustuslaitoksen jäsenet tuntevat työjärjestyksen 13 artiklan 3 kohdan, jossa puhutaan poliittisten kantojen kokonaisedustuksesta. Jossain määrin se edellyttää, että kaikki jäsenvaltiot olisivat edustettuina tämän parlamentin johdossa. Se on yleinen periaate, joka myöhemmin saatetaan käytäntöön tämän parlamentin enemmistön hyväksymällä menetelmällä eli demokraattisesti hyväksytyllä tavalla.
<P>
Ennen kuin jatkan, haluan kysyä teiltä vastustaako joku koneäänestyksen käyttöä? Ilmeisesti ei.
<P>
Tällä hetkellä meillä on siis kolme ehdokasta - Capucho, Haarder ja Podestà - äänestämme tässä järjestyksessä.
<P>
Työjärjestyksen 121 artiklan 1 kohdan 2 alakohdan mukaisesti ainoastaan ehdokkaan puolesta annetut äänet otetaan huomioon eli käyttäkää vasemmanpuoleista näppäintä.
<P>
Pyydän ääntenlaskijoita saapumaan puhujakorokkeelle valvomaan äänestystä.

<SPEAKER ID=28 LANGUAGE="EN" NAME="Miller">
Arvoisa puhemies, jos ymmärsin oikein, puhuessanne koneäänestyksestä sanoitte, että emme voi muuta kuin äänestää sen puolesta. Toki demokraattisessa yhteiskunnassa on sentään mahdollista äänestää tyhjää?

<SPEAKER ID=29 NAME="Puhemies">
Miller, kiitän puheenvuorostanne. Kaikki parlamentin jäsenet voivat tietenkin käyttää mitä tahansa kolmesta näppäimestä. Mutta koska valituksi tuleminen ei edellytä ehdotonta enemmistöä, ainoastaan ehdokkaan puolesta annetut äänet otetaan huomioon, muita ääniä ei tarvitse laskea eikä ottaa huomioon. Jos minua ei ole ymmärretty oikein, selvitän asian mielelläni uudelleen: millä tahansa kolmesta näppäimestä voi äänestää. Vain ehdokkaan puolesta annetut äänet lasketaan. Haluan vielä muistuttaa kaikkia jäseniä siitä, että kyse on vain ehdokkaiden saamien äänimäärien mukaisen arvojärjestyksen määrittämisestä.
<P>
Muistutan teitä myös siitä, että jos poliittiset ryhmät olisivat sopineet tästä järjestyksestä, meidän ei tarvitsisi äänestää, koska ehdokkaita ei ole enempää. Toisin sanoen, kaikki tulevat tässä äänestyksessä valituiksi.

<SPEAKER ID=30 LANGUAGE="DE" NAME="Wolf">
Voiko olla mahdollista, että yksi ehdokas saa enemmän ei- kuin kyllä-ääniä? Siinä tapauksessa häntä ei tietenkään nimitetä, sillä enemmän ei- kuin kyllä-ääniä ei ole suhteellinen enemmistö.

<SPEAKER ID=31 NAME="Puhemies">
Wolf, on hyvät että tutkitte perinpohjaisesti työjärjestystä. Nyt on kyse vain ehdokkaiden keskinäisen arvojärjestyksen määrittämisestä. Siksi suhteellisten äänien määrä on täysin merkityksetön. Jos toimitamme sen koneella suljettuna lippuäänestyksenä ja yhdellä ehdokkaalla on 3 ääntä, toisella 2 ja kolmannella 1, he tulevat yhtä lailla valituiksi. Äänestyksen yksinomaisena tarkoituksena on määrittää arvojärjestys. Siinä tapauksessa, että jäsenet haluavat vastustaa, pyydän, että he rohkenisivat nousta ja sanoa " vastustan" , jolloin automaattisesti siirtyisimme lippuäänestykseen. Mutta koska kukaan ei ole vastustanut, säästämme näin aikaa ja luonnollisesti äänestämme koneäänestyksellä.

<SPEAKER ID=32 LANGUAGE="EN" NAME="Elliott">
Arvoisa puhemies, tämä ei ole ensimmäinen kerta kun näin on käynyt, ja vaikuttaakin siltä, että olemme hyväksyneet varsin omituisen menettelyn. Minusta vaikuttaa aivan kuin yrittäisitte sanoa, että niin kauan kuin kaikki ehdokkaat voivat saada yhden äänen, mikä tarkoittaa sitä, että he voivat äänestää itseään, he tulevat luultavasti valituiksi. Tietysti he ovat ehdolla poliittisten ryhmien esityksestä, mutta ei varmaankaan voi olla hyväksyttävää, että joku voidaan valita varapuhemieheksi, vaikka parlamentin enemmistö ei halua hänen tulevan valituksi. Vaikka epäilenkin, että emme voi enää asialle mitään - olen varma, että noudatatte tarkasti työjärjestystä - olen sitä mieltä, että meidän on vielä keskusteltava tästä menettelystä.

<SPEAKER ID=33 NAME="Puhemies">
Kiitos, Elliott, annan ehdotuksenne järjestelmän muuttamisesta työjärjestystä käsittelevän valiokunnan tutkittavaksi.

<SPEAKER ID=34 LANGUAGE="EN" NAME="Falconer">
Arvoisa puhemies, en muista kaksitoista ja puoli vuotta kestäneen täälläoloni ajalta ainuttakaan kertaa, jolloin tämän kyseisen ongelman ratkaisemiseen olisi käytetty tätä menetelmää. Minä en ainakaan muista. Tämä on ensimmäinen huomautus, jonka haluan tehdä.
<P>
Toinen huomautus, jonka haluaisin tehdä, on tämä: kun näin sattui viimeksi eli viime kerralla, kun äänestimme tässä istuntosalissa puhemiesten ja varapuhemiesten valinnasta, meidän oli turvauduttava hankalaan lippuäänestykseen. Siksi en näe mitään syytä, miksi emme turvautuisi hankalaan lippuäänestykseen tälläkin kertaa. Näin ollen vastustan koko periaatetta, jota olette ehdottamassa tälle parlamentille.

<SPEAKER ID=35 LANGUAGE="FR" NAME="Puhemies">
Saanen muistuttaa, että niinkin merkittävässä tilanteessa kuin Euroopan oikeusasiamiestä valittaessa käytettiin viimeisessä äänestyksessä tätä menettelyä. Toiseksi, työjärjestyksen 13 artiklan 1 kohdassa sanotaan: " Jos ehdokkaita on kuitenkin yhtä monta kuin täytettäviä paikkoja, voidaan ehdokkaat valita käsiä taputtamalla" . Toisin sanoen ilman äänestystä. Jos tässä tapauksessa poliittiset ryhmät olisivat sopineet järjestyksestä, ei tarvittaisi äänestystä. Olen ehdottanut, mikäli kukaan ei vastusta - eikä kukaan vielä tähän mennessä ole vastustanut - että toimitamme äänestyksen tämän järjestelmän mukaisesti. Koska kukaan ei ole ajallaan vastustanut, päätän luvallanne toimittaa äänestyksen ehdotetulla tavalla ilman lisäkeskustelua.
<P>
Julistan äänestyksen avatuksi.
<P>
Ensin äänestetään ehdokas Capuchosta. Muistutan, että kunkin saamat äänimäärät määräävät hänen paikkansa arvojärjestyksessä, ja pyydän, että kukaan jäsenistä ei ilmoittaisi miten äänestää. Kyseessä on suljettu äänestys. Jokaisen pitää tietää, mikä hänen äänensä merkitys on.
<P>
(Äänestys toimitettiin.) Tämän äänestyksen tulos, kuten tässä takana olevat ääntenlaskijat ovat voineet todeta, on 254 ääntä.
<P>
(Suosionosoituksia)
<P>
(FR) Ei ole välttämätöntä tietää, kuinka monta jäsentä äänesti, sillä olemme vasta luomassa äänestysjärjestystä. Ilmoitin äänet yksinkertaisesti sen vuoksi, että kyse on ainoastaan kolmen ehdokkaan asettamisesta arvojärjestykseen. Mutta voin aivan hyvin tarkentaa äänestäjiä olleen 470. Ei ole mitään syytä salata tätä tietoa edustajakokoukselta.
<P>
(ES) Seuraavaksi äänestetään ehdokas Haarderista.
<P>
(Äänestys toimitettiin.) Äänestyksen tulos on:
<P>
Äänestäjien määrä: 475 Puoltavat äänet: 235
<P>
Seuraavaksi on vuorossa tämän äänestyksen kolmas ja viimeinen kierros ehdokas Podestàsta.
<P>
(Äänestys toimitettiin.) Äänestyksen tulos on:
<P>
Äänestäjien määrä: 478 Puoltavat äänet: 211
<P>
(Suosionosoituksia) Julistan valituiksi kolme parlamentin jäsentä seuraavassa arvojärjestyksessä:
<P>
Capucho Haarder Podestà
<P>
Telkämper, teillä on puheenvuoro työjärjestystä koskevassa asiassa.

<SPEAKER ID=36 LANGUAGE="DE" NAME="Telkämper">
Herra puhemies, mielestäni suorittamassanne vaalissa ei noudatettu 13 artiklaa, koska vaikutitte siihen. Jos pidämme kolmannen äänestyskierroksen, voimme tehdä sen sähköisesti, kuten äänestimmekin. Se on oikein. Niin me äänestimme. Mutta te annoitte aina välillä yksittäisiä äänestystuloksia. Näin te vaikutitte ensimmäisen äänestyskierroksen jälkeen epäsuorasti toiseen kierrokseen. Suljetussa äänestyksessä - jota me käytimme ensimmäisellä ja toisella äänestyskierroksella - kaikista ehdokkaista äänestetään samanaikaisesti, ja te kerrotte lopuksi tuloksen. Siinä suhteessa tämä ei ollut suljettu vaali, vaikka olikin sähköinen. Minun mielestäni te manipuloitte vaalia tavalla, jota emme voi hyväksyä!
<P>
(Suosionosoituksia, hälinää)

<SPEAKER ID=37 NAME="Puhemies">
Telkämper, huomautuksenne otetaan huomioon ja toimitetaan työjärjestystä käsittelevään valiokuntaan. Minä en koskaan pyri saamaan viimeistä sanaa. Olen pyrkinyt helpottamaan tämän kokouksen tahdonilmausta varapuhemiesten arvojärjestysasiassa, mutta puhemiehen tulkinta voidaan luonnollisesti aina tarkistaa työjärjestystä käsittelevässä valiokunnassa, johon se toimitetaan ajallaan.

<SPEAKER ID=38 LANGUAGE="EL" NAME="Anastassopoulos">
Arvoisat parlamentin jäsenet, sallikaa minun olla yhtymättä herra Telkämperin esittämään huomautukseen siitä, että yrititte " manipuloida" äänestystä. Asia ei ole niin. Äänestys oli salainen.
<P>
Olihan se ainutlaatuinen kokemus, ja olisi hyvä, että vastaavissa tapauksissa tulos ilmoitettaisiin vasta lopuksi. Mutta äänestys oli varmasti salainen eikä teidän puoleltanne ollut minkäänlaisia muita aikomuksia.

<SPEAKER ID=39 LANGUAGE="FR" NAME="Fabre-Aubrespy">
Arvoisa puhemies, arvelen teidän olevan oikeassa antaessanne joitakin tätä äänestystä koskevia kysymyksiä työjärjestystä, valtakirjojen tarkastusta ja loukkaamattomuutta käsittelevän valiokunnan tutkittavaksi.
<P>
Haluaisin lisätä vielä yhden seikan, joka paljastaa, ettei puhemiehen ja varapuhemiesten valinta tapahdu riittävän demokraattisella tavalla.
<P>
Teitä, parlamentin puhemiestä valittaessa käytetyt äänestysliput sekä varapuhemiesten vaalissa käytetyt liput eivät olleet samanlaisia.
<P>
Pyydän teitä ystävällisesti tutkimaan, miten näiden erilaisten äänestyslippujen olemassaolo ja tapa, jolla ne jaettiin, voidaan selittää. Tämä asia on myös syytä antaa työjärjestystä, valtakirjojen tarkastusta ja loukkaamattomuutta käsittelevän valiokunnan tutkittavaksi.

<SPEAKER ID=40 NAME="Puhemies">
Fabre-Aubrespy, ne ovat kaksi eri asiaa. Ensin palaatte puhemiehistön toimiin, johon en puutu. Toiseksi, jos todellakin on ollut erilaisia äänestyslippuja, toivoisin, että toimitatte asiasta todisteet vastaavalle taholle, koska syytteenne on vakava, ja sen pitää perustua konkreettisiin todisteisiin. Jos hankitte ne, asia tietenkin tutkitaan.

<CHAPTER ID=3>
Kvestorien vaali
<SPEAKER ID=41 NAME="Puhemies">
Esityslistalla on seuraavana Euroopan parlamentin kvestorien vaali.
<P>
Olen vastaanottanut ilmoituksen seuraavien henkilöiden ehdokkuudesta:
<P>
Balfe Bardong Killilea Paasio Ribeiro Viola
<P>
Ehdokkaat ovat ilmoittaneet minulle suostuvansa ehdokkaiksi. Koska ehdokkaita on enemmän kuin täytettäviä paikkoja, toimitamme suljetun äänestyksen. Muistutan arvoisia läsnäolijoita, että työjärjestyksen 16 artiklan mukaisesti kvestorien määrä on viisi. Parlamentin jäsenillä on korkeintaan viisi ääntä kullakin. Liput, joissa on enemmän kuin viisi ääntä, ovat mitättömiä. Ääntenlaskijat ovat samoja kuin edellisissä äänestyksissä ja pyydän heitä siirtymään uurnien luo.
<P>
(Äänestys toimitettiin.)

<SPEAKER ID=42 NAME="Puhemies">
Äänestys on päättynyt.
<P>
(Klo 18.45 keskeytetty istunto jatkui klo 20.00.) Ilmoitan teille kvestorien vaalin tulokset:
<P>
Äänestäjien määrä: 507 Tyhjät tai mitättömät äänestysliput: 29 Annetut äänet: 478 Ehdoton enemmistö: 240
<P>
Äänten jakautuminen:
<P>
Balfe 313 ääntä
<P>
Bardong 176 ääntä Killilea 190 ääntä Ribeiro 250 ääntä Viola 181 ääntä Paasio 237 ääntä
<P>
Balfe ja Ribeiro saivat ehdottoman enemmistön äänistä.
<P>
Julistan heidät Euroopan parlamentin kvestoreiksi ja onnittelen heitä valinnan johdosta.
<P>
(Suosionosoituksia) Meillä on siis jäljellä kolme kvestorin paikkaa.
<P>
Siirrymme toiselle äänestyskierrokselle.
<P>
Ilmoitan äänestyksen avatuksi.
<P>
(Siirryttiin äänestykseen.)
<SPEAKER ID=43 NAME="Puhemies">
Äänestys on päättynyt. Toisen äänestyskierroksen tulos ilmoitetaan huomenaamulla klo 9.00, kun istunto jatkuu. Jos on tarpeellista, siirrymme välittömästi kolmanteen äänestyskierrokseen.
<P>
(Istunto päättyi klo 20.25.)

