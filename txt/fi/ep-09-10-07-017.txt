<CHAPTER ID="017">
Guinean tilanne (keskustelu) 
<SPEAKER ID="172" NAME="Puhemies">
(EN) Esityslistalla on seuraavana neuvoston ja neuvoston julkilausuma Guinean tilanteesta.
<SPEAKER ID="173" NAME="Cecilia Malmström" LANGUAGE="EN">
Arvoisa puhemies, siirrymme yhdestä aiheesta toiseen. Tämä on hyvin vakava ja tärkeä aihe, jonka parlamentin jäsenet ovat nostaneet esiin ja päättäneet liittää asialistalle.
<P>
Maanantaina 28. syyskuuta yli 100 ihmistä sai surmansa Conakryssa Guineassa, kun Guinean turvallisuusjoukkojen jäsenet ampuivat mielenosoittajajoukkoa kohti. Guinean kansalaiset olivat kokoontuneet pääkaupungin stadionille osoittaakseen mieltään Guinean tilapäisen sotilaallisen johtajan kapteeni Moussa Dadis Camaran oletettuja aikeita vastaan pyrkiä presidentiksi. Lopullinen kuolonuhrien määrä ei ole vielä tiedossa, koska sotilaat myös kokosivat ruumiita sen sijaan, että he olisivat sallineet sen, että ne laskettaisiin julkisissa ruumishuoneissa. Tässä vaiheessa emme tiedä näiden traagisten tapahtumien todellisia mittasuhteita. Haavoittuneiden ihmisten määrän sanotaan olevan ainakin 1 200, ja silminnäkijät ovat kertoneet, että sotilaat raiskasivat naisia Conakryn kaduilla.
<P>
Väkivaltaisen sorron aikana useat oppositiojohtajat haavoittuvat, ja heidät pidätettiin väliaikaisesti. Edelleen pidätettyinä olevien protestoijien määrä ei ole tiedossa. Univormuihin pukeutuneet miehet penkoivat oppositiojohtajien taloja ja ryöstivät kauppoja. Seuraavana päivänä kapteeni Camara antoi televisiolausunnon, jossa hän ilmaisi surunvalittelunsa surmansa saaneiden perheille, ja hän vieraili joidenkin haavoittuneiden luona. Hän julisti kahden päivän mittaisen kansallisen suruajan ja lupasi tutkia väkivaltaisuustapahtumia. Hän sanoutui irti surmatöistä toteamalla, että hänellä ei ollut valtaa hirmuteoista vastuussa oleviin sotilaisiin.
<P>
Euroopan unioni tuomitsi välittömästi ja määrätietoisesti nämä julmat ja tyrmistyttävät tapahtumat. Puheenjohtajavaltion julkilausuma, korkean edustajan Solanan antama julkilausuma ja Euroopan komission jäsen De Guchtin antama julkilausuma julkistettiin seuraavana päivänä. Meidän on vaadittava pidätettyjen vankien vapauttamista sekä tapahtumien perusteellista tutkimista.
<P>
Guinean väkivaltaisuudet tuomittiin maailmanlaajuisesti. YK:n turvallisuusneuvostolle esitettiin viime keskiviikkona selonteko maan tapahtumista. Afrikan unioni tuomitsi tapahtumat ja päätti laatia raportin mahdollisista toimista, joihin olisi ryhdyttävä. Länsi-Afrikan talousyhteisöä (ECOWAS) vaadittiin tekemään kattava kansainvälinen selvitys asiasta. Kuten tiedätte, parlamentti tuomitsi perustuslain vastaisen vallanvaihdon, ja 15. tammikuuta 2009 antamassaan päätöslauselmassa se vetosi ihmisoikeuksien kunnioittamiseen ja perustuslaillisen järjestyksen pikaiseen palauttamiseen. EU päätti aloittaa kuulemiset Cotonoun sopimuksen 96 artiklan nojalla, ja EU:n kehitysapu jäädytettiin, humanitaarista apua ja demokraattiselle siirtymäprosessille tarkoitettua tukea lukuun ottamatta.
<P>
Emme ole olleet ainoita, jotka ovat toimineet näin. Kansainväliset kumppanimme ovat noudattaneet toimintalinjaamme. Afrikan unioni ja ECOWAS päättivät erottaa Guinean määräajaksi, kunnes se palauttaisi demokraattisesti valitun parlamentin tai hallituksen. Afrikan unionin ja ECOWASin yhdessä johtama ja Euroopan unionin kanssa yhdessä toimiva kansainvälinen kontaktiryhmä perustettiin. Maaliskuussa sotilasjuntta sopi opposition kanssa vaalien järjestämisestä vuoden 2009 loppuun mennessä, mikä antoi kohtalaisesti toivoa rauhanomaisesta ja demokraattisesta muutoksesta. Kapteeni Camara antoi lupauksensa siitä, että yksikään vallankaappaajien johtajista ei toimisi poliittisissa viroissa. Kansallisen siirtymäajan neuvoston oli määrä ohjata muutosprosessia ja valmistella perustuslakiin tarvittavat muutokset helpottaakseen vaalien järjestämistä.
<P>
Mitä sitten voimme tehdä estääksemme uudet väkivaltaisuudet, ja miten voimme auttaa Guinean kansaa, jotta heidän oikeutettu tahtonsa demokratian, oikeusvaltion, rauhan ja kehityksen saavuttamisesta toteutuisi? Tärkeimpiä toiminta-alueita on kolme. Ensinnäkin meidän on jatkettava ja lisättävä poliittista painostusta Conakryn hallintoa kohtaan, erityisesti kansainvälisen kontaktiryhmän yhteydessä. Kapteeni Camaran päätös olla ottamatta ohjia käsiinsä saattaa mahdollistaa rauhan palautumisen. Burkina Fason presidentin Blaise Compaorén nimitys kriisin sovittelijaksi ECOWASin ja kansainvälisen kontaktiryhmän toimesta on hyvin myönteinen merkki, ja Euroopan unioni on puheenjohtajavaltion kautta ilmoittanut tyytyväisyytensä nimitykseen. Toivomme, että hänen sovittelutoimensa edistävät osaltaan varman, rauhanomaisen ja kestävän ratkaisun löytämistä Guinean tilanteeseen.
<P>
Toinen asia on se, että mahdollisuuksia määrätä kohdennettuja sanktioita väkivaltaisuuksiin syyllistyville olisi tutkittava lisää. Meidän on koordinoitava tätä lähestymistapaa Afrikan unionin ja muiden kansainvälisten ja kahdenvälisten kumppanien kanssa. Addis Abebassa järjestettävä tuleva EU-Afrikka-ministeritroikka ja Guineaa koskeva 12. lokakuuta Abujassa pidettävä kokous ovat tässä mielessä tärkeitä tapahtumia.
<P>
Kolmantena asiana meidän olisi jatkettava humanitaarisen avun tarjoamista siviiliväestölle sekä tuettava demokratiaan siirtymisen prosessia. Viimeksi mainittu riippuu kuitenkin Guinean siirtymäkauden viranomaisten uskottavasta halukkuudesta aloittaa jälleen rauhanomainen ja rakentava vuoropuhelu ja sitoutua selkeästi uusista väkivaltaisuuksista pidättäytymiseen sekä kansalaisten ihmisoikeuksien ja poliittisten vapauksien kunnioittamiseen. Aiomme tehdä kaikkemme auttaaksemme Guinean kansaa tässä kriittisessä tilanteessa, ja aiomme päättäväisesti tukea paluuta siviili-, perustuslailliseen ja demokraattiseen hallitukseen vapaiden ja avoimien vaalien kautta. Aiomme kannustaa kaikkia Guineassa olevia sidosryhmiä pidättymään väkivaltaisuuksista ja pyrkimään rauhanomaiseen ja demokraattiseen muutokseen.
<SPEAKER ID="174" NAME="Filip Kaczmarek">
PPE-ryhmän puolesta. - (PL) Arvoisa puhemies, arvoisa neuvoston puheenjohtaja Malmström, Guinean kriisi on mielestäni osoitus laajemmasta ongelmasta, joka ilmenee valitettavasti monissa Afrikan maissa. Ongelmana on demokraattisen instituutioiden heikkous sekä täysin kehittyneille siviiliyhteiskunnille tyypillisten mekanismien kehittymättömyys ja jopa niiden puuttuminen. Tämä on Euroopalle tärkeää, eikä vain siksi, että olemme sitoutuneita omiin arvoihimme, vaan asia on tärkeä myös puhtaasti pragmaattisista syistä.
<P>
Keskustelemme kehitysyhteistyön tehokkuudesta melko usein. Tämä ei ole epätavallista, koska olemme tämän avun suurimpia lahjoittajia, ja meidän on oltava kiinnostuneita siitä, että sitä käytetään tehokkaasti. Meidän on kuitenkin ymmärrettävä, ettemme etene tämän tehokkuuden saavuttamisessa, mikäli kehitysyhteistyötä hyödyntävät maat eivät ole sellaisessa asemassa, että ne voivat tarjota vähimmäistakeita siitä, että apua hyödynnetään hyvin. Tilanne on kuitenkin se, että tällaisia takeita on vaikea antaa ilman demokratiaa ja siviiliyhteiskuntaa.
<P>
Eilen kapteeni Camara syytti Ranskaa siitä, että se oli nöyryyttänyt afrikkalaisia katkaisemalla suhteensa Guineaan. Tämä ei kuitenkaan pidä paikkaansa. Ranska ei ole nöyryyttänyt afrikkalaisia. Kapteeni Camara on itse nöyryyttänyt maanmiehiään ja afrikkalaisia. Hän on nöyryyttänyt heitä antamalla surmatöiden ja raiskauksien tapahtua. Ranskan ja Ranskan hallituksen reaktio on perusteltu ja oikea, ja meidän kantamme olisi oltava yhtä päättäväinen ja ankara.
<P>
Tämä on paradoksi, mutta tilanne on melko yksinkertainen. Emme voi olla reagoimatta julmaan toimintaan, jollaista Guineassa on nähty. Meidän on vaadittava väkivallan käytön lopettamista. Neuvoston puheenjohtaja Malmströmin tavoin katson, että Burkina Fason presidentin tehtävä on erittäin hyvä asia, ja toivotan hänelle menestystä. Toivokaamme, että tehtävä osoittautuu tehokkaaksi. Meidän olisi myös tuettava Afrikan unionia, joka on ilmoittanut sanktioiden määräämisestä, mikäli siviilihallintoa ei palauteta.
<P>
Tiedämme Ruotsin sitoutumisesta demokratian rakentamisprosessiin. Tiedämme myös, että juuri tämä on puheenjohtajavaltion todellinen painopiste kehityspolitiikan saralla. Tiedämme myös, että Ruotsin hallituksella on sekä kokemusta että mainetta menestymisestä tällä alalla. Sen vuoksi haluan ja toivon, että tämä sitoumus on tehokas ja tuottaa myönteisiä tuloksia Guinean kaltaisessa hyvin vaikeassa ja äärimmäisessä tilanteessa.
<SPEAKER ID="175" NAME="Patrice Tirolien" LANGUAGE="FR">
Arvoisa puhemies, Guinean poliittista tilannetta ja turvallisuutta koskevat huolestuttavat tapahtumat edellyttävät Euroopan unionilta päättäväistä toimintaa. Kuten tiedätte, 28. syyskuuta 2009 Guinean hallituksen alaiset sotilaat suorittivat verisiä sortotoimia kaikki oppositiopuolueet yhdistävää rauhanomaista mielenosoitusta vastaan. Toimien seurauksena 157 ihmistä sai surmansa, ja tuhannet haavoittuivat, ja osa heistä joutui erityisen häpeällisten raiskausten ja silpomisten kohteeksi. Guinean tasavalta on maa, joka on kokenut vain kaksi diktatuurihallintoa itsenäistymisestään lähtien vuonna 1958. Tästä kamalasta kierteestä on aika tehdä loppu.
<P>
Euroopan unioni, sen jäsenvaltiot ja sen toimielimet ovat jo tuominneet Moussa Dadis Camaran vallankaappauksen 28. joulukuuta 2008. Menettelyn mukaan neuvosto sovelsi sitten Cotonoun sopimuksen 96 artiklaa etenemissuunnitelman laatimiseksi Guinean viranomaisten kanssa, ja sitä on tarkoitus käyttää demokraattisen muutoksen lähtökohtana. Tämä toimenpiteiden luettelo, johon sisältyy erityisesti vapaiden ja avoimien vaalien järjestäminen sekä sitoumus siitä, että Demokratian ja kehityksen kansallisen neuvoston CNDD:n jäsenet, erityisesti Moussa Dadis Camara, eivät asetu ehdolle näissä vaaleissa.
<P>
Kapteeni Camaran päätös lykätä vaalien järjestämistä kevääseen 2010 ja hänen kieltäytymisensä aloittaa keskustelu siitä, asettuuko hän ehdolle Guinean presidentiksi, olivat merkki siitä, mitä olisi tulossa tapahtumien nykyisen kehittymisen myötä. Näin ollen 28. syyskuuta verisesti tukahdutetun mielenosoituksen tarkoitus oli nimenomaan vedota junttaan, jotta se kunnioittaisi sitoumuksiaan. Conakryssa vallassa olevan hallituksen reaktio osoittaa todelliset aikeet varsin selvästi: kaikki demokraattisen opposition muodot on eliminoitava oman vallan säilyttämiseksi.
<P>
Tämän johdosta kansainvälinen yhteisö on yksimielisesti tuominnut nämä väkivaltaiset teot ja Guinean hallinnon. Parlamentin kalatalousvaliokunta on järkyttynyt näistä verilöylyistä, minkä vuoksi se on aivan perustellusti kieltäytynyt äänestämästä kalastussopimuksesta Euroopan unionin ja Guinean välillä.
<P>
Nyt näiden viimeisten tapahtumien valossa Euroopan parlamentti haluaisi tietää, mitä päätöksiä neuvosto aikoo tehdä tämän tilanteen käsittelemiseksi. Ensinnäkin, aikooko neuvosto vaatia kansainvälisen tutkintalautakunnan perustamista 28. syyskuuta tapahtumia varten? Miten neuvosto aikoo toimia varmistaakseen, että CNDD pitää kiinni sitoumuksistaan, toisin sanoen vapaiden ja avoimien vaalien järjestämisestä mahdollisimman pian ja ilman, että Moussa Dadis Camara tai kukaan toinen CNDD:n jäsen asettuu ehdolle? Cotonoun sopimuksen 96 artiklasta kysytään, mihin toimiin neuvosto aikoo ryhtyä Guinean junttaa vastaan? Lopuksi kysytään, mitä konkreettisia sitoumuksia neuvosto on tehnyt tukeakseen ECOWASin, Afrikan unionin ja Guineaa koskevan kansainvälisen kontaktiryhmän tekemiä eri aloitteita?
<SPEAKER ID="176" NAME="Niccolò Rinaldi" LANGUAGE="IT">
Arvoisa puhemies, arvoisa neuvoston puheenjohtaja Malmström, hyvät parlamentin jäsenet, ensinnäkin haluan osoittaa myötätuntoani Conakryn uhreille sekä niiden 30 afrikkalaisen parlamentin jäsenen puolesta, jotka kuuluvat liberaalidemokraattiseen verkostoon AKT:n ja EU:n yhteisessä parlamentaarisessa edustajakokouksessa. Tapasimme heidät viime viikolla keskustellaksemme Guinean tilanteesta yhdessä Guinean liberaalipuolueen puheenjohtajan kanssa. Kyseinen puolue on valitettavasti joutunut suoraan väkivaltaisuuksien kohteeksi.
<P>
Kuten puheenjohtajavaltio Ruotsi jo mainitsikin, siitä, mitä tietyissä kysymyksissä olisi tehtävä, esitämme seuraavat pyynnöt: ensinnäkin vaadimme yhdessä Afrikan unionin kumppanien kanssa edelleen vangittuina olevien vankien ja poliittisten johtajien vapauttamista. Toiseksi meidän on vaadittava, että maassa pidetään vapaat ja demokraattiset vaalit ilman, että niihin osallistuu Demokratian ja kehityksen kansallisen neuvoston jäseniä. Kolmanneksi vaadin, että otetaan arkailematta käyttöön täsmällisiä sanktioita, koska meidän on joka tapauksessa esitettävä hyvin selkeä kannanotto tehdyistä julmuuksista. Neljäntenä asiana haluamme nostaa esiin kalastussopimukseen liittyvän kysymyksen. Me ALDE-ryhmän jäsenet äänestimme sopimusta vastaan kalatalousvaliokunnassa ja näin ollen edistimme sopimuksen jarruttamiseksi tarvittavan määräenemmistön syntymistä niin pitkälle kuin mahdollista. Katsomme, että tämä on yksi niistä tärkeistä päätöksistä, joka neuvoston on tehtävä.
<P>
Viidentenä asiana meidän on laadittava kohdennettuja ohjelmia uhrien ja erityisesti naisten auttamiseksi. He ovat joutuneet raiskauksen uhreiksi ja tarvitsevat varmasti erityistä apua. Viimeisenä on kysymys oikeudesta. Pidämme ratkaisevan tärkeänä sitä, että kansainvälisen tutkintalautakunnan lisäksi myös kansainvälinen rikostuomioistuin tutkii asiaa perusteellisesti. Olemme sitä mieltä, että jos Conakryn uhreista pitää ottaa jotakin opiksi, opetus on se, että jälleen kerran on vahvistettava, että oikeuden on tapahduttava ja että tämänkaltaisiin rikoksiin Afrikassa tai muualla syyllistyvät eivät voi päästä kuin koira veräjästä.
<SPEAKER ID="177" NAME="Eva Joly" LANGUAGE="FR">
Arvoisat puhemiehet, arvoisat ministerit, hyvät parlamentin jäsenet, emme voi olla hiljaa sellaisten traagisten tapahtumien edessä, jotka tapahtuivat Guineassa viime viikolla. Tapa, jolla väkivaltaa käytettiin vastustajia ja erityisesti naisia kohtaan, on todellakin tyrmistyttävää ja tuomittavaa.
<P>
Haluan ilmaista tukeni uhreille sekä heidän perheilleen, joista jotkut odottavat edelleen rakkaittensa ruumiiden palauttamista. Juntta vei nämä ruumiit pois peittääkseen todellisen verilöylyn jäljet.
<P>
Neuvoston ja komission nyt aloittamien toimien lisäksi parlamentin asema on sellainen, että voimme reagoida näihin väkivaltaisuuksiin ja lähettää vahvan sanoman Guinean hallitukselle hylkäämällä kalastuskumppanuussopimusta käsittelevän mietinnön, josta meidän on tarkoitus äänestää seuraavassa täysistunnossa.
<P>
Kehitysyhteistyövaliokunta hylkäsi jo syyskuussa yksimielisesti Euroopan unionin ja Guinean välisen kalastussopimuksen ja ilmaisi epäilynsä Euroopan unionin myöntämien varojen käytöstä. Sen ohella, että lienee epäasianmukaista varata määrärahoja eurooppalaisten veneiden saamien kalasaaliiden perusteella ottamatta huomioon kalavaroja ja paikallisväestöön kohdistuvia vaikutuksia, viimeaikaiset tapahtumat herättävät meissä sen pelon, että näitä varoja käytetään sotilaallisiin tarkoituksiin Guinean kansaa vastaan.
<P>
Hyvät kuulijat, Euroopan parlamentti ei voi tukea kalastussopimusta Guinean kanssa, kun uhrien haavat ovat vielä tuoreet. Jos hyväksyisimme sen, välittäisimme Guinean hallitukselle vääränlaisen sanoman. Se olisi skandaali, jolle en voi antaa tukeani.
<SPEAKER ID="178" NAME="Marie-Christine Vergiat" LANGUAGE="FR">
Arvoisa puhemies, hyvät kuulijat, monien muiden täällä olevien uusien Euroopan parlamentin jäsenien tavoin minuun teki vaikutuksen se tapa, jolla täällä käydyissä keskusteluissa ja erityisesti puhemies Buzekin johtamissa keskusteluissa on kiinnitetty huomiota ihmisoikeuksiin. Allekirjoitan tämän täysin, koska syy, miksi olen täällä ja miksi olin listan kärjessä Euroopan parlamenttivaalien aikana Ranskassa, on ennen kaikkea se, että olen järjestöaktivisti ja tarkemmin ottaen ihmisoikeusaktivisti.
<P>
Tässä ominaisuudessa en voi suhtautua välinpitämättömästi Guinean tapahtumiin, koska mukana oli ihmisoikeusaktivisteja ja yleisemmin kansalaisyhteiskunnan edustajia, joita pidätettiin, joita raiskattiin, kun kyse oli naisista, ja joita surmattiin 28. syyskuuta. Yli 150 ihmistä sai surmansa, ja yli 1 250 loukkaantui yhden päivän aikana, kuten totesitte, arvoisa eurooppaministeri Malmström. Sortoa jatkettiin seuraavina päivinä, ja se jatkuu edelleen huolimatta siitä, että nämä ihmiset - kuten täällä on myös todettu - saapuivat paikalle rauhanomaisesti muistuttaakseen kapteeni Camaraa hänen omista sitoumuksistaan. Silminnäkijöiden antamien runsaiden lausuntojen mukaan ei ole epäilystäkään siitä, että päinvastoin kuin kapteenin antamissa ilmoituksissa todetaan, näihin väkivaltaisuuksiin syyllistyivät lähellä hallitusta toimineet joukot.
<P>
Tilanne maassa on sekava, mutta koska kansalaisjärjestöt ovat järjestäytyneet uudelleen Guinean kansalaisjärjestöjen kansallisen neuvoston piirissä, ne vetoavat kansainväliseen yhteisöön avun saamiseksi. Muutaman viime kuukauden aikana kansallinen neuvosto on toiminut esimerkkinä näissä Afrikan maissa järjestämällä valtavan prosessin Guinean kansalle kapteeni Camaran tekemien sitoumusten perusteella.
<P>
Guineasta meille tulevat uutiset ovat hälyttäviä. Ei riitä, että pidämme vain puheita täällä Euroopan parlamentissa. Tämä keskustelu pidetään meidän pyynnöstämme, Euroopan yhtyneen vasemmiston konfederaatioryhmän / Pohjoismaiden vihreän vasemmiston pyynnöstä, mutta meidän on mentävä eteenpäin. Vaadimme, että mielenosoituksen tukahduttaminen tuomitaan selkeästi.
<P>
Arvoisa neuvoston puheenjohtaja, puhuitte meille kohdennetuista sanktioista. Voitteko kertoa tästä enemmän? Arvoisa neuvoston puheenjohtaja, asiasta, joka liittyy vainojen välittömään lopettamiseen, vangittujen vapauttamiseen sekä näitä tapahtumia tutkivan kansanvälisen tutkintalautakunnan perustamiseen, olin sitä mieltä, että etenimme asiassa oikeaan suuntaan. Voisitteko kuitenkin antaa meille hieman enemmän tietoja myös tästä?
<P>
Kerroitte meille myös, että kaikki tuki on jäädytetty humanitaarista apua ja elintarvikeapua lukuun ottamatta. Mielestämme tämä on vähintä, mitä on tehtävä, mutta miten voimme tukea maata käytännössä sen siirtymisessä kohti demokratiaa?
<P>
Arvoisa puhemies, haluamme päätöslauselman, josta voimme äänestää seuraavassa Strasbourgin täysistunnossa, jotta Euroopan parlamentti ei vain rajoittuisi pitämään puheenvuoroja, vaan ryhtyisi toimiin tekemällä päätöksen, kuten se kykeni tekemään viime tammikuussa. Sanon tämän vielä kerran: asialla on nyt kiire. Ruohonjuuritasolla toimivat järjestöt varoittavat meitä etnisen konfliktin vaarasta. Meidän ei pidä odottaa uutta Ruandaa, ennen kuin toimimme. Ihmisoikeuksia on suojeltava Afrikassa aivan kuin niitä on suojeltava kaikkialla muualla maailmassa.
<SPEAKER ID="179" NAME="Licia Ronzulli" AFFILIATION="PPE">
(IT) Arvoisa puhemies, hyvät kuulijat, neuvoston puheenjohtaja Malmström kuvaili Guinean tilannetta täydellisesti. Useiden viikkojen ajan Guinea on ollut väkivaltaisten yhteenottojen näyttämö, jonka aikana kaduilla poliittisen vakaumuksensa vuoksi mieltään osoittaneet vapaat kansalaiset ovat joutuneet ennennäkemättömän väkivallan kohteeksi. Guinean hallitus vainoaa kaikkia niitä, joiden poliittinen vakaumus poikkeaa johtajien vakaumuksesta, ja surmaa nämä. Näin ollen se riistää kansalta kaiken vapauden, joka on tietenkin, kuten hyvin tiedämme, jokaisen ihmisen rikkomaton oikeus.
<P>
Ties kuinka mones verilöyly on käynnissä ja on vaarassa muuttua kansanmurhaksi, jos emme nopeasti ryhdy välittömiin ja konkreettisiin toimiin. Viime viikolla AKT:n ja EU:n yhteinen parlamentaarinen edustajakokous, jonka varapuheenjohtaja olen, päätti hyväksyä päätöslauselman, jossa tuomittiin Guinean viranomaisten voimankäyttö ja vaadittiin, että paikallinen hallitus alkaa välittömästi noudattaa oikeusvaltion periaatetta ja ylläpitää perusoikeuksia.
<P>
Väkivaltaisista yhteenotoista aiheutuneiden 157 ihmisen kuoleman ja Moussa Dadis Camaran yrityksen vuoksi peitellä tätä opposition jäsenet kääntyivät kansainvälisen yhteisön puoleen ja toivoivat saavansa apua ja entistä parempaa suojelua. Lokakuun 5. päivänä kapteeni Camara kuitenkin vastusti ulkomaisten rauhanturvajoukkojen läsnäoloa maassa ja torjui kaiken ulkomaisen väliintulon maan sisäisiin asioihin.
<P>
Sen vuoksi katson, että ilmaisemamme arvostelun lisäksi meidän on reagoitava tilanteeseen ryhtymällä välittömiin ja konkreettisiin toimin, kuten kollegani jäsen Rinaldi juuri totesi. Kun väkivaltaisuuksia on esiintynyt ja oikeutta elämään on rikottu niin, että jälleen kerran naiset ja lapset joutuvat tästä maksamaan, emme voi jäädä toimettomiksi, vaan meidän on vaadittava oikeusvaltion periaatteen palauttamista. Sen vuoksi vetoan teihin, kollegani ja toimielinten edustajat, ja toivon, että saavutamme yksimielisen sopimuksen - korostan, yksimielisen - siitä, että meidän on ryhdyttävä välittömiin toimiin, jotta Guinean kansa voisi palauttaa maahansa perimmäiset ja luovuttamattomat oikeudet, kuten demokratian ja vapauden. Haluan tietenkin myös henkilökohtaisesti ilmaista tukeni kaikille niille perheille, joita nämä traagiset tapahtumat ovat koskettaneet.
<SPEAKER ID="180" NAME="Isabella Lövin" AFFILIATION="Verts/ALE">
(SV) Arvoisa puhemies, arvoisa neuvoston puheenjohtaja Malmström, hyvät parlamentin jäsenet, olen kalatalousvaliokunnan jäsen, ja vierailin itse Guineassa viime joulukuussa, joten olen seurannut tätä tilannetta hyvin läheltä.
<P>
Ensinnäkin minusta on hätkähdyttävää, että Euroopan unioni säilyttää kalastussopimuksensa Guinean kanssa, kun sopimus tuli voimaan edellisen hallinnon aikana kaksi viikkoa ennen vallankumousta. Olemme itse asiassa pitäneet kiinni sopimuksesta, jonka teimme laillisen hallinnon kanssa, mutta nyt maassa on sotilaallinen diktatuuri. Olemme pitäneet siitä kiinni koko vuoden ajan.
<P>
Eilen Yhdysvaltain ulkoministeri Hillary Clinton vaati avoimesti Moussa Dadis Camaraa ja hänen hallintoaan vetäytymään syrjään. En voi kuin yhtyä tähän vähimmäisvaatimukseen, ja lisäksi haluan korostaa, että Euroopan parlamentilta olisi häpeällistä, jos äänestäisimme kahden viikon sisällä Guinean kanssa tehdyn kalastussopimuksen puolesta, jolloin kyseinen hallinto saisi käyttöönsä yli miljoona euroa marraskuun loppuun mennessä. Kalastussopimus liittyy tonnikalan kalastamiseen 25 eurooppalaisen laivan toimesta. Olen sitä mieltä, että näiden laivojen on selkeästi etsittävä uusia vesiä kalastamiselle, koska EU ei voi käydä neuvotteluja sellaisen diktatuurin kanssa, joka tappaa säälimättä omia kansalaisiaan kaduilla.
<P>
Komission kehitysyhteistyövaliokunnalle ja kalatalousvaliokunnalle esittämä väite siitä, että kalastussopimuksesta saatavat rahat hyödyttävät kansaa, on täysin väärä. Se kuvastaa komission tapaa arvioida edellistä sopimusta. Meillä ei ole aavistustakaan siitä, mihin näistä kalastussopimuksista saatavat rahat päätyvät. Tämä koski edellistä hallintoa. En oikein usko olevan todennäköistä, että nykyinen hallinto käyttäisi rahat edellistä paremmin.
<P>
Sen vuoksi mietin, mitä neuvosto aikoo tehdä tämän kalastussopimuksen kanssa. Aikooko EU toimia Yhdysvaltojen tavoin ja vaatia, että hallinto väistyy?
<SPEAKER ID="181" NAME="Cristian Dan Preda" AFFILIATION="PPE">
(RO) Minäkin haluaisin todeta, että pidän Guineassa sattuneita väkivaltaisuuksia täysin tyrmistyttävinä. Olen ymmärtänyt, että kaksi tuntia sitten Ranskan ulkoministeri antoi lausunnon siitä, että Dadis Camaran oletetaan olleen mukana päättämässä verilöylyn suorittamisesta, mikä on erittäin vakava tilanne.
<P>
Jännitteiden alkuperä, täysin riippumatta tyrmistyttävistä väkivaltaisuuksista, löytyy epäilemättä siitä tosiasiasta, että Dadis Camara toivoo pääsevänsä Guinean pysyväksi johtajaksi ja että hän on haluton pitämään kiinni siitä lupauksestaan, ettei hän osallistuisi millään tavoin maan poliittiseen toimintaan. Olen myös sitä mieltä, että tässä yhteydessä harjoitettavan kansainvälisen painostuksen on oltava hyvin selkeää. Toisaalta suhtaudun myönteisesti siihen, että Burkina Fason presidentti Blaise Compaoré, jolla on runsaasti kokemusta neuvottelu- ja sovittelutoimista Afrikan konflikteissa, on nimitetty sovittelijaksi tätä tapausta varten. Katson, että meidän on tuettava häntä diplomaattisin pyrkimyksin.
<SPEAKER ID="182" NAME="Chris Davies" AFFILIATION="ALDE">
(EN) Arvoisa puhemies, minun on korjattava jäsen Jolya siinä, kun hän totesi, että kalatalousvaliokunta äänesti yksimielisesti tämän Guinean kanssa tehtävän ehdotetun kumppanuussopimuksen hylkäämisestä. Todellisuudessa se äänesti asiasta vain yhdellä äänellä. Melko hämmästyttävää oli, että PPE-ryhmä äänesti yhtenäisesti sopimuksen säilyttämisestä. Tällä sopimuksella siirretään satoja tuhansia euroja tämän hallinnon käsiin, jotta voisimme noutaa rannikolta tonnikalaa. Kuten monet näistä sopimuksista, tämäkin on parhaimpina aikoina epäreilu sopimus, ja nykyisessä tilanteessa se on täysin tuomittava.
<P>
Ministeri mainitsi mahdolliset sanktiot, joihin Guinean kohdalla voitaisiin ryhtyä. Lisääkö hän tämän nyt listaansa ja antaa meille sitoumuksen siitä, että hän tekee kaikkensa varmistaakseen, että tämä kumppanuussopimus keskeytetään?
<SPEAKER ID="183" NAME="Krisztina Morvai" AFFILIATION="NI">
(EN) Arvoisa puhemies, ihmisoikeusjuristina, jolla on miltei neljännesvuosisadan mittainen kokemus kansainvälisesti ja kotimaastani Unkarista, käytän jokaisen tilaisuuden hyväkseni korostaakseni sitä, että Euroopan unionin on puolustettava ihmisoikeuksia, mieluiten maailmanlaajuisesti. On kuitenkin hyvin tärkeää tehdä tämä uskottavalla tavalla, ja tämän mahdollistamiseksi meidän on suojeltava ihmisoikeuksia myös rajojemme sisällä, Euroopan unionin järjestelmän sisällä.
<P>
Kuten olen todennut teille usean kerran viimeisen kolmen kuukauden aikana, Kinga Göncz, Euroopan parlamentin kansalaisvapauksien sekä oikeus- ja sisäasioiden valiokunnan jäsen oli aikaisemmin sellaisen hallituksen jäsen, jota kutsumme Unkarissa "silmäänampujahallitukseksi", joka ampui ihmisiä kohti Budapestin kaduilla 23. lokakuuta 2006. Siitä lähtien Unkarissa on vallinnut ihmisoikeuskriisi, eikä Euroopan unioni tee asialle mitään. Kansalaisvapauksien sekä oikeus- ja sisäasioiden valiokunnan varapuheenjohtaja oli tuolloin hallituksen jäsen. Niin kauan kuin emme suhtaudu vakavasti tähän asiaan, kukaan ei ajattele, että mikään, mitä teemme ihmisoikeuskysymyksissä, on uskottavaa.
<SPEAKER ID="184" NAME="Cecilia Malmström" LANGUAGE="EN">
Arvoisa puhemies, esitän uudelleen kiitokseni Euroopan parlamentille siitä, että se on ottanut tämän asian asialistalle. Aihe on hyvin vakava, ja kuten toivon teidän ymmärtävän esittelystäni, jaamme huolenne niistä hirveistä ihmisoikeusrikkomuksista, joita Conakryssa on tapahtunut. Edelleen vangittuina olevista ihmisistä on murhe ja huoli, ja olemme pyytäneet täydellistä tutkimusta siitä, mitä on tapahtunut, sekä vaatineet vankien vapauttamista.
<P>
Voimme mielestäni todeta, että Euroopan unioni on esittänyt asian hyvin selvästi. Tapahtumat on tuominnut Javier Solana, Karel De Gucht, puheenjohtajavaltio ja nyt, sikäli kuin tiedän, ne on tuomittu myös Euroopan parlamentin AKT-ryhmän julkilausumassa. On oikein hyvä, että Euroopan unioni on yksimielinen, konkreettinen ja ytimekäs tuomitessaan nämä kamalat tapahtumat. Toimimme asiassa myös hyvin läheisessä yhteistyössä muiden toimijoiden kanssa, jotta kansainvälinen yhteisö voisi tuomita tapahtumat ja toimia hyvin johdonmukaisesti. Tämä on ainoa tapa, jolla voimme todella harjoittaa painostusta.
<P>
Meillä on kansainvälinen kontaktiryhmä. Sovittelijaksi on nimitetty Burkina Fason presidentti, mikä on oikein hyvä, ja hän on kontaktiryhmän jäsen. Yhdessä kontaktiryhmän kanssa, jonka jäseniä EU ja Yhdysvallat ovat, olemme vaatineet kapteeni Camaran eroa. Tämä on vastaus kysymykseenne, jäsen Lövin. Koko maailmanlaajuinen yhteisö on vaatinut sitä tapahtuvaksi.
<P>
Olemme myös valmiit vastaamaan muihin kysymyksiin ja keskustelemaan sanktioista. Mielestämme toimillamme on enemmän vaikutusta, jos toimimme yhdessä kansainvälisen yhteisön kanssa. On olemassa eri vaihtoehtoja siitä, miten yksittäisiä henkilöitä voi tässä asiassa arvostella ja niin edelleen, ja meidän on tulevina päivinä keskusteltava kansainvälisten toimijoiden kanssa siitä, miten voimme koordinoida sanktiot, jotta niillä olisi mahdollisimman suuri vaikutus. Näitä ovat Afrikan unioni, kontaktiryhmä, Yhdysvallat ja muut.
<P>
Kuten totesin, olemme myös aloittaneet kuulemiset Cotonoun sopimuksen 96 artiklan nojalla, ja olemme jäädyttäneet EU:n kehitysavun humanitaarista apua sekä demokratiaan siirtymiseen tarkoitettua tukea lukuun ottamatta.
<P>
Siitä, voivatko kalastusasiat sisältyä tähän vai ei, olen kuullut teidän esittävän hyvin selkeän kantanne. Voin vain kannustaa teitä jatkamaan keskusteluja komission kanssa. Juuri komissio on vastuussa EU:n kalatalouspolitiikasta. Käymme keskusteluja myös tästä komission kanssa, ja olen pahoillani siitä, että komission edustajat eivät ole nyt paikalla. Voitte kuitenkin olla varmoja siitä, että teemme edelleen työtä kansainvälisen yhteisön kanssa jatkaaksemme painostusta ja vaatiaksemme täydellistä tutkimusta ja toivon mukaan jonakin päivänä vapaiden ja oikeudenmukaisten vaalien järjestämistä varten Guineassa. Paljon kiitoksia teille ja parlamentin jäsenille tästä keskustelusta.
<SPEAKER ID="185" NAME="Puhemies">
(EN) Paljon kiitoksia neuvoston puheenjohtaja Malmström. Olette ollut hyvin kärsivällinen vietettyänne täällä koko iltapäivän ja osan iltaa. Siitähän ei ole kovin kauan aikaa, kun olitte parlamentin jäsen, joten pidätte tästä ympäristöstä hyvin paljon.
<P>
Keskustelu on päättynyt.
