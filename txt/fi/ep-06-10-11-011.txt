<CHAPTER ID="011">
Esityslista
<SPEAKER ID="025" NAME="Puhemies">
Tämänpäiväisestä ja huomisesta esityslistasta totean, että poliittisten ryhmien kanssa yhteisymmärryksessä laadittu vastaava esityslistaa koskeva oikaisu on jaettu. Se sisältää 28. syyskuuta ilmoitettujen muutosten lisäksi seuraavat muutokset:
<P>
- Keskiviikko:
<P>
Lisäämme esityslistaan klo 15-16 annettavat Euroopan unionin yhteisen ulko- ja turvallisuuspolitiikan korkean edustajan ja komission julkilausumat Pohjois-Korean ydinkokeesta. Toivotamme korkean edustajan Solanan ja komission jäsenen Ferrero-Waldnerin tervetulleiksi. He ovat saapuneet paikalle näitä julkilausumia varten.
<P>
Kiinasta ja Vietnamista peräisin olevia jalkineita koskevista suullisista kysymyksistä on todettava, ettei neuvosto osallistu kyseiseen keskusteluun.
<SPEAKER ID="026" NAME="Hannes Swoboda" AFFILIATION="PSE">
(DE) Arvoisa puhemies, olemme periaatteessa tyytyväisiä näihin muutoksiin ja olemme erityisen iloisia, että korkealla edustajalla Solanalla oli mahdollisuus saapua paikalle.
<P>
Emme kuitenkaan hyväksy lainkaan sitä, että jouduimme siirtämään monta tämänpäiväisellä esityslistalla ollutta aihetta toiseen päivään, koska neuvosto ei suostu olemaan paikalla kuin hyvin rajallisen ajan. Tätä tapahtui myös Itävallan puheenjohtajakaudella, mutta asia onnistuttiin silloin ratkaisemaan. Pyydän muistuttamaan neuvoston puheenjohtajille, ettei väliaikainen esityslista ole lopullinen ja että saatamme joutua käsittelemään ajankohtaisia tapahtumia, kuten tässä tapauksessa. Pyydän myös neuvoston muodostavia hallituksia varmistamaan, että heidän jäsenensä voivat olla Brysselin istunnoissa ainakin iltaan saakka. Tämä on ehdottoman tärkeää, sillä muuten emme saa käsiteltyä kaikkia asioita, jotka on otettu esityslistalle ja joita on todellakin käsiteltävä. Pyydän, että tämä viestini välitetään neuvostolle ja että sitä kehotetaan olemaan näkyvämmin ja useammin läsnä parlamentissa.
<P>
(Suosionosoituksia)
<SPEAKER ID="027" NAME="Puhemies">
Lahden epävirallista tapaamista koskevien neuvoston ja komission julkilausumien otsikkoon on ehdotettu muutosta.
<P>
Vihreät / Euroopan vapaa allianssi -ryhmä pyytää, että otsikoksi muutetaan "Neuvoston ja komission julkilausumat Lahden epävirallisesta tapaamisesta ja EU:n ja Venäjän suhteista toimittaja Anna Politkovskajan murhan jälkeen" ja että parlamentti antaa päätöslauselman Anna Politkovskajan murhasta ja mielipiteen vapaudesta Venäjällä.
<P>
Tiedätte varmasti, että parlamentin työjärjestyksen mukaan tämä muutos on hyväksyttävä täysistunnossa, jos puhemies katsoo siitä äänestämisen tarkoituksenmukaiseksi.
<P>
Tässä tilanteessa katson äänestyksen tarkoituksenmukaiseksi ja pyydän näin ollen täysistuntoa esittämään mielipiteensä Vihreät / Euroopan vapaa allianssi -ryhmän ehdotuksesta.
<P>
Haluaako joku käyttää puheenvuoron?
<SPEAKER ID="028" NAME="Hannes Swoboda" AFFILIATION="PSE">
(DE) Arvoisa puhemies, meillä ei ole mitään otsikon muuttamista eikä myöskään päätöslauselmaa vastaan. Päätöslauselman antamisajankohta on kuitenkin mielestämme liian varhainen, kun aikaa on vain yksi vuorokausi eikä asioita ole selvitetty. Pyydän näin ollen harkitsemaan, että tämä päätöslauselma annetaan seuraavassa täysistunnossa, jolloin sille saadaan vankka perusta. Haluamme tietenkin esittää oman kantamme päätöslauselmaa laadittaessa, ja saamme siihen mennessä tarkempia tietoja. Haluaisin tästä syystä pitää nämä pyynnön kaksi kohtaa erillään.
<SPEAKER ID="029" NAME="Puhemies">
Ehdotatte, että otsikon muutosta koskeva päätös erotetaan päätöslauselmasta käytävää keskustelua koskevasta päätöksestä. Siinä tapauksessa meidän on äänestettävä toistaiseksi ainoastaan otsikon muutoksesta.
<P>
(Parlamentti hyväksyi otsikon muutoksen.)
<SPEAKER ID="030" NAME="Daniel Cohn-Bendit" AFFILIATION="Verts/ALE">
(DE) Arvoisa puhemies, hyvä kollega Swoboda, meillä on todellakin vain yksi päivä aikaa. Tämä johtuu siitä, että jotkin ryhmät ovat estäneet pyynnön toteutumisen, vaikka esitimme sen heti Anna Politkovskajan murhan jälkeen. Pyyntö voidaan näin ollen hyväksyä vasta tämänpäiväisessä äänestyksessä, koska tietyt ryhmät - myös teidän ryhmänne - eivät ole missään valmistelujen vaiheessa hyväksyneet tätä lisäystä. Pitää paikkansa, että tämä on hankalaa, ja meidän mielestämme on hyvä, että päätöslauselma laaditaan ensi viikolla. Myöntäkää kuitenkin, että tämä on teidän syytänne, koska estitte koko ajan tästä asiasta käytävän keskustelun. Tämä on syytä tehdä selväksi.
<P>
(Suosionosoituksia)
<SPEAKER ID="031" NAME="Reinhard Rack" AFFILIATION="PPE-DE">
(DE) Arvoisa puhemies, ryhmämme kollega Kelam yritti puhua tästä asiasta. Voi olla, että hän yritti tehdä sen väärässä kohtaa työjärjestystä, mutta kun keskustelemme nyt tämänpäiväisen istunnon esityslistasta, olisi asianmukaista ja kohteliasta antaa jäsen Kelamin käyttää puheenvuoro ja puhua Euroopan kansanpuolueen (kristillisdemokraatit) ja Euroopan demokraattien ryhmän puolesta esityslistasta ja tätä esityslistalla olevaa asiaa koskevasta muutoksesta eikä toimittaa suoraan äänestyksiä yhdestä ainoasta asiaa koskevasta pyynnöstä, kun siitä on esitetty niin paljon muitakin näkemyksiä.
<P>
(Suosionosoituksia)
<SPEAKER ID="032" NAME="Puhemies">
Hyvä jäsen Rack, puhemies ja puhemiehistö pyrkivät soveltamaan työjärjestystä tarkasti. Puhemiehistö oli ennen istunnon alkua vastaanottanut vain yhden kyseistä esityslistan muutosta koskevan kirjallisen ehdotuksen. Jäsen Kelam saa varmasti tilaisuuden puhua sopivana ajankohtana, mutta se ei ole nyt.
<SPEAKER ID="033" NAME="Hans-Gert Poettering" AFFILIATION="PPE-DE">
(DE) Arvoisa puhemies, asiat menevät joskus valitettavien tapahtumien vuoksi toisin kuin olisimme halunneet.
<P>
Yksi esimerkki tästä on mainitun toimittajan surullinen murha, josta keskustelemme vielä. Meidän ei pitäisi riidellä tämän surullisen murhan vuoksi. Käymme keskustelun, mutta kannatan jäsen Cohn-Benditin toteamuksia, ja suositan, että päätämme yksimielisesti antaa päätöslauselman vasta seuraavalla istuntojaksolla. Se on asianmukainen reaktio tähän murheelliseen tapahtumaan.
<SPEAKER ID="034" NAME="Puhemies">
Ellei kukaan vastusta, keskustelemme siitä, annetaanko päätöslauselma seuraavassa istunnossa.
<P>
Haluaako jäsen Kelam lisätä jotain?
<SPEAKER ID="035" NAME="Tunne Kelam" AFFILIATION="PPE-DE">
(EN) Arvoisa puhemies, pyydän anteeksi, että yritin puhua väärään aikaan, mutta PPE-DE-ryhmä oli valtuuttanut minut ehdottamaan, että laajennamme tämänpäiväisen esityslistan ensimmäistä aihetta siten, että siihen sisällytetään keskustelu venäläisen toimittajan Anna Politkovskajan murhasta. Olen tyytyväinen, että näin tehtiin. Lisäksi PPE-DE-ryhmä ehdottaa, että parlamentti antaa päätöslauselman lehdistönvapaudesta Venäjällä, sillä se on ajankohtainen ja tärkeä aihe.
<P>
Minusta oli oikein sanottu, ettei tämä kauhistuttava murha saa aiheuttaa eripuraa parlamentissa. Meidän on oltava yksimielisiä, jotta voimme lähettää erittäin selkeän viestin tukeaksemme tätä naista, joka oli monien mielestä viimeinen riippumaton tutkiva journalisti Venäjällä. Toivon, että parlamentti kannattaa ehdotusta.
<P>
Anna Politkovskajan kuolemaa ei ollut suunniteltu, joten emme voineet suunnitella myöskään reaktiotamme siihen. Meidän on reagoitava viipymättä.
<P>
(Voimakkaita suosionosoituksia)
<SPEAKER ID="036" NAME="Puhemies">
Paljon kiitoksia, jäsen Kelam. Tämä tuli varmasti selväksi. Olemme noudattaneet työjärjestystämme kirjaimellisesti. Puhemies ei ole nähdäkseni osoittanut puutteellista harkintaa antaessaan teille puheenvuoron sopivana ajankohtana.
<SPEAKER ID="037" NAME="Jacek Emil Saryusz-Wolski" AFFILIATION="PPE-DE">
(EN) Arvoisa puhemies, ette toimittanut äänestystä siitä, pitäisikö meidän antaa päätöslauselma tällä istuntojaksolla. Pyydän, että asiasta äänestetään. On ehdotettu, että reagoimme heti antamalla päätöslauselman, mutta ette toimittanut äänestystä kyseisestä ehdotuksesta.
<P>
(Suosionosoituksia)
<SPEAKER ID="038" NAME="Puhemies">
Hyvät parlamentin jäsenet, älkäämme nyt leikkikö kissaa ja hiirtä. Jäsen Poettering oli jättänyt ehdotuksen, ja kysyin, onko parlamentti asiasta yksimielinen. Kukaan ei vastustanut ehdotusta.
<P>
Hyvä jäsen Saryusz-Wolski, teidän on seurattava tarkkaavaisesti keskusteluja! Parlamentille oli tehty ehdotus, ja kysyin, onko parlamentti asiasta yksimielinen. Koska kukaan ei esittänyt vastalauseita, jatkoin eteenpäin esityslistalla.
<P>
Asian käsittely on päättynyt.
<P>
(Käsittelyjärjestys hyväksyttiin.)
