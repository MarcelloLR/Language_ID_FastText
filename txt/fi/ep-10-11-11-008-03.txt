<CHAPTER ID="008-03">
3. Vaihtoehtoisten sijoitusrahastojen hoitajat (
<SPEAKER ID="125" NAME="Jean-Paul Gauzès" LANGUAGE="FR">
Arvoisa puhemies, hyvät parlamentin jäsenet, ääni, jonka aiotte antaa, koskee yhtä keskeisistä toimista, joilla Eurooppa reagoi rahoituskriisiin, nimittäin vaihtoehtoisia sijoitusrahastoja, joihin lukeutuvat myös riskirahastot ja pääomarahastot.
<P>
Kompromissiasiakirjaa, tätä kompromissiasiakirjaa, on laadittu pitkään. Olemme onnistuneet saavuttamaan laajan yhteisymmärryksen, ja haluan Ecofinin puheenjohtajan läsnä ollessa ylistää täällä puheenjohtajavaltio Belgiaa, joka on osallistunut suoraan ja merkittävässä määrin tämän asian käsittelyyn. Tämä on toteutettu erityisesti niin, että ministerit ovat osallistuneet aktiivisesti tärkeisiin kolmenvälisiin keskusteluihin, ja haluan kiittää komission jäsen Barnier'ta, jonka työ on ollut erityisen hyödyllistä.
<P>
Lopuksi haluan kiittää vielä varjoesittelijöitäni, sihteeristön henkilökuntaa ja asiantuntijoita, jotka ovat auttaneet meitä. Tämä työ kesti yli 14 kuukautta, ja siihen on tehty 1 690 tarkistusta. Työtä oli paljon, mutta mielestäni olemme nyt saaneet puheenjohtajavaltio Belgian ansiosta aikaan tekstin, joka on merkittävä edistysaskel Euroopan rahoitusalan sääntelyn saralla.
