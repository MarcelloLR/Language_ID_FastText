<CHAPTER ID="016">
Minuutin puheenvuorot poliittisesti tärkeistä asioista
<SPEAKER ID="025" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="026" NAME="Tunne Kelam" AFFILIATION="PPE-DE">
(EN) Arvoisa puhemies, Pekingin olympialaiset ovat osoittaneet murheellisella tavalla, että autoritääriset hallitukset eivät voi tai halua kunnioittaa olympia-aatteen mukaisia ihmisoikeuksia ja rauhaa koskevia ihanteita.
<P>
Venäjän viranomaiset halusivat vertauskuvallisesti huomioida Pekingin olympialaisten alkamista tekemällä aseistetun hyökkäyksen naapurimaahansa. Kaikki tämä tapahtui Sotšiin suunniteltujen talviolympialaisten järjestämispaikan välittömässä läheisyydessä.
<P>
Olen vakuuttunut siitä, että Venäjän federaatio on menettänyt moraalisen ja poliittisen oikeutuksensa järjestää Sotšin olympialaiset vuonna 2014, koska se on loukannut näin ennen kuulumattomalla tavalla naapurimaansa alueellista koskemattomuutta ja on ottanut haltuunsa sen alueita.
<P>
Kehotan Kansainvälistä Olympiakomiteaa nimeämään mahdollisimman nopeasti jonkin toisen kaupungin kyseisten talviolympialaisten järjestämiseksi.
<SPEAKER ID="027" NAME="Manuel Medina Ortega" AFFILIATION="PSE">
(ES) Arvoisa puhemies, Kanariansaarilla asuvana espanjalaisena Euroopan parlamentin jäsenenä haluan kiittää teitä elokuun 20. päivänä tapahtuneen onnettomuuden uhrien muistamisesta. Haluan myös yhtyä surunvalitteluihin. Toivon, ettei tällaisia onnettomuuksia enää tapahdu ja että Euroopan unioni kykenee takaamaan lentoliikenteen turvallisuuden.
<SPEAKER ID="028" NAME="Jelko Kacin" AFFILIATION="ALDE">
(SL) Arvoisa puhemies, ympäristönsuojelun ongelmat ja lisääntynyt energiantarve muodostavat yhdessä ilmastonmuutoksen kanssa haasteen, joka vaatii kaikilta poliitikoilta tunnollista sitoutumista. Nämä kysymykset ylittävät valtioiden rajat ja kansalliset intressit. Erityisen arkaluontoista on rakentaa kaasua varten meriterminaaleja suljetuille merialueille, kuten Adrianmerelle.
<P>
Triestenlahdelle on tarkoitus rakentaa kaasua varten maa- ja meriterminaaleja, joiden suunniteltu sijaintipaikka on vain viiden mailin päässä Slovenian rannikosta, juuri vastapäätä suurinta matkailualuetta Pirania. Jos Italian hallitus uskaltaisi, se voisi sijoittaa terminaalin yhtä hyvin Venetsian laguuniin, mutta siinä ei onnistuttaisi, sillä koko sivistynyt maailma vastustaisi hanketta.
<P>
Kansalaisilla on oikeus vastustaa tämäntyyppisiä rakennushankkeita, ja poliitikkojen on kunnioitettava heidän toiveitaan ja korjattava Euroopan unionin demokratiavaje. Olemme laiminlyöneet ympäristöä liian usein, jotta voisimme toimia näin jälleen. Euroopan parlamentin on osoitettava tämä Italian hallitukselle selkeästi.
<SPEAKER ID="029" NAME="Jean Lambert" AFFILIATION="Verts/ALE">
(EN) Arvoisa puhemies, haluaisin puhua srilankalaista toimittajaa J. S. Tissainayagamia koskevasta vakavasta tapauksesta, jonka otimme esille valtuuskuntamme äskettäin Sri Lankaan tekemän vierailun aikana. Hän on hyvin tunnettu kirjailija ja toimittaja, joka on vastannut muun muassa Saksan hallituksen rahoittamasta, rauhaa ja oikeudenmukaisuutta edistävästä ”Outreach”-verkkosivustosta. Vierailumme aikoihin hän oli ollut vangittuna ilman syytettä yli neljän kuukauden ajan vaikeissa olosuhteissa, ja lopulta hänet asetettiin syytteeseen ja määrättiin tutkintavankeuteen viime viikolla maan terrorismin ehkäisyä koskevan lain nojalla. Syytteet koskivat hallituksen maineen vaarantamista ja yleisen epäsovun lietsomista.
<P>
Arvoisa puhemies, pyytäisin teitä tarjoamaan neuvoston ja komission kanssa asianmukaista apua tämän tärkeän tapauksen seuraamiseksi ja erityisesti sen varmistamiseksi, että J. S. Tissainayagam pystyy tapaamaan lakimiehiään luottamuksellisesti - mitä hän ei tähän mennessä ole pystynyt tekemään - ja että kaikki häntä vastaan esitetyt todisteet tuodaan esiin.
<SPEAKER ID="030" NAME="Puhemies">
(EN) Parlamentin virkamiehet seuraavat tapausta.
<SPEAKER ID="031" NAME="Andrzej Tomasz Zapałowski" AFFILIATION="UEN">
(PL) Arvoisa puhemies, Venäjä on yksi tärkeimmistä kumppaneistamme politiikan ja talouden alalla. Viime päivinä Venäjä on kuitenkin esittänyt Euroopan unionia vastaan uhkaavia lausuntoja ja on pelotellut sitä talous- ja sotilasmahdillaan. Euroopan naapuruuspolitiikkaan osallistuviin maihin on kohdistettu vastaavanlaisia uhkauksia. Hyvät kollegat, voidaanko yhteistyökumppanuudessa pitää normaalina käytäntönä, että yksi kumppaneista turvautuu tällaisiin toimiin? Ajattelen erityisesti yhteisiä etujamme, toisin sanoen öljy- ja kaasuputkien rakentamista.
<P>
Euroopan yhteisö on 500 miljoonan kansalaisen koti ja maailman suurin talous. Jos kapasiteetiltaan huomattavasti vähäisempi maa pystyy tallaamaan Euroopan unionin jalkoihinsa, se osoittaa, että meitä pidetään heikkona kumppanina, joka ei pysty tekemään vakavasti otettavia poliittisia päätöksiä. On sangen hyvä, että Lissabonin sopimus ei ole voimassa, sillä jos se olisi, Euroopan unionin yksittäisiltä jäsenvaltioiltakin evättäisiin mahdollisuus vastata uhkauksiin asiaankuuluvasti.
<SPEAKER ID="032" NAME="Puhemies">
(DE) Kiitos. Lissabonin sopimus on tässä asiassa selkeä: pyydän teitä suhtautumaan asiaan kärsivällisesti, sillä toin esille juuri saman näkökohdan Eurooppa-neuvostolle esittämässäni puheenvuorossa. Lissabonin sopimukseen sisältyy periaate jäsenvaltioiden välisestä solidaarisuudesta energia-alalla. Tämä merkitsee, että jos yhdenkään EU:n jäsenvaltion energiatoimitukset ovat vaarassa keskeytyä, kaikki muut jäsenvaltiot ovat velvollisia tukemaan sitä. Tästä syystä on erityisen tärkeää ratifioida Lissabonin sopimus. Pyydän anteeksi, että otin tämän asian uudelleen esille, mutta sopimuksella on suuri merkitys erityisesti energia-alalla.
<SPEAKER ID="033" NAME="Kathy Sinnott" AFFILIATION="IND/DEM">
(EN) Arvoisa puhemies, haluaisin tässä yhteydessä kiinnittää huomiota siihen, millä tavoin energiaa käyttäviä tuotteita koskevan direktiivin täytäntöönpano vaikuttaa erääseen vaalipiirissäni toimivaan lämmitysalan yritykseen. Yrityksen mukaan nykyisellä lämmityskattiloihin liittyvällä täytäntöönpanoehdotuksella on vakavia ja tarpeettomia vaikutuksia Irlannin keskuslämmitysalaan, joka on suuri työllistäjä vaalipiirissäni.
<P>
Nykyisissä lämmityskattiloita koskevissa ehdotuksissa valmistajia vaaditaan merkitsemään laitteiden energialuokitukset lämmityskattiloihin samoin kuin lämmityksen säätölaitteisiin, pumppuihin ja joihinkin uusittaviin osiin. Näissä merkintöjä koskevissa ehdotuksissa ei oteta huomioon ammattiasentajien keskeistä tehtävää. Asentajat kuuluvat olennaisesti lämmitysalan toimitusketjuun, ja komission lähestymistavassa heidän asiantuntemustaan ei oteta riittävästi huomioon tai sitä haaskataan.
<P>
Komission ehdotuksilla muutetaan perusteellisesti lämmitysalan kotimaisia markkinoita Irlannissa, ja niillä on merkittäviä seuraamuksia, jotka johtavat valikoiman rajoittumiseen, kuluttajien harhaanjohtavaan tiedottamiseen, kustannusten nousuun, markkinoiden joustavuuden ja kilpailukyvyn heikkenemiseen sekä työllisyyden vähenemiseen.
<P>
Haluaisin komission kuulevan asiantuntijoita arvioidessaan tämän direktiivin vaikutuksia Irlannissa ennen kuulemisfoorumin järjestämistä.
<SPEAKER ID="034" NAME="Willy Meyer Pleite" AFFILIATION="GUE/NGL">
(ES) Arvoisa puhemies, myös minä haluan kiittää siitä, että parlamentti esitti virallisen lausunnon elokuun 20. päivänä Barajasin lentokentällä tapahtuneesta vakavasta onnettomuudesta, jossa menehtyi 155 ihmistä. Hyvät kollegat, uskoakseni meidän on kuitenkin ehkä aika kysyä, noudattavatko kaikki lentoliikenteen harjoittajat tiukasti kaikkia turvallisuutta ja huoltoa koskevia Euroopan unionin direktiivejä.
<P>
Mielestäni Euroopan komission on aika tarkastella kriittisesti, missä määrin lentoturvallisuutta ja erityisesti ilma-alusten huoltoa koskevia vaatimuksia noudatetaan, ja pyydän sitä komissiolta täällä parlamentissa.
<P>
Näin ollen mielestäni nyt on aika paitsi ilmaista luonnollisesti surua ja solidaarisuutta, myös tarkastella kriittisesti, missä määrin eurooppalaisten ilma-alusten lentoturvallisuutta ja huoltoa koskevia Euroopan unionin direktiivejä noudatetaan.
<SPEAKER ID="035" NAME="Jim Allister" AFFILIATION="NI">
(EN) Arvoisa puhemies, EU osoittaa usein hyvää tarkoittavalla tavalla kiinnostustaan omaa vaalipiiriäni Pohjois-Irlantia kohtaan. Haluan kuitenkin varoittaa sitä rahoittamasta hanketta, joka erittäin todennäköisesti lisäisi ristiriitoja. Tarkoitan tällä EU:n toimintaryhmän naurettavaa pyrkimystä tukea Pohjois-Irlannin hallituksessa toimivien DUP:n ja Sinn Feinin johtajien kehotuksesta eräänlaista konfliktinkäsittelykeskusta entisen Mazen vankilan sijaintipaikalla.
<P>
Riippumatta siitä, miten asiaa kaunistellaan ja missä muodossa se yritetään esittää, H-rakennuslohkon ja siihen kuuluvan sairaalasiiven säilyttäminen tekisi niistä eräänlaisen muistopaikan terroristeille, jotka tekivät 1980-luvulla itsemurhan Mazen vankilassa. Valtaosa väestöstä pitäisi sitä sietämättömänä, eivätkä edustamani unionistit hyväksyisi tällaista toimintaa.
<P>
Tästä syystä kehottaisin komissiota olemaan sekaantumatta tämäntyyppisen räjähdysalttiiseen hankkeeseen ja varoittaisin sitä antautumasta sellaisten henkilöiden hyväksikäyttämäksi, jotka pyrkivät piiloutumaan EU:n taakse jarruttaakseen voimakkaasti suhteiden kehittymistä Pohjois-Irlannissa.
<SPEAKER ID="036" NAME="Petru Filip" AFFILIATION="PPE-DE">
(RO) Kun Venäjän parlamentti hyväksyi Etelä-Ossetian ja Abhasian itsenäistymisen, Transnistrian kysymykseen liittyvän Dnestrjoen konfliktin ratkaisemisessa siirryttiin uuteen vaiheeseen. Meille kaikille on selvää, että Venäjän ulkopolitiikka on muuttunut maan parlamentin tekemän päätöksen jälkeen, ja tämän seurauksena Euroopan unionin kantaa on tarkistettava tämän tosiasian huomioon ottamiseksi.
<P>
Kun otetaan huomioon, että Euroopan unionin itärajan läheisyydessä sijaitsevaa Transnistriaa koskeva kysymys on erittäin tärkeä kaikille jäsenvaltioille ja erityisesti Romanialle, mielestäni yhteisön tasolla on ryhdyttävä ratkaiseviin toimiin, jotta voidaan välttyä tarpeettomilta jännitteiltä sellaisten maiden ja yhteisöjen välisissä suhteissa, joilla on kyseiseen alueeseen liittyviä intressejä.
<P>
Kun otetaan huomioon, että Dmitri Medvedevin tiedottajan Natalia Timakovan mukaan on tarkoitus järjestää useita kokouksia, joihin kaikki osapuolet, myös Tiraspolin edustajat, osallistuvat, olisi tärkeää tarkastella tässä yhteydessä mahdollisuutta perustaa komitea yhteisön kannan määrittämiseksi ja esittämiseksi.
<P>
Eurooppa-neuvoston äskettäisestä ulkosuhteita koskevasta tutkimuksesta käy ilmi, että Moldovan ja Transnistrian väliseen sopimukseen tähtäävät neuvottelut vaikeutuvat huomattavasti Georgian tapahtumien jälkeen
<SPEAKER ID="037" NAME="Ioan Mircea Paşcu" AFFILIATION="PSE">
(EN) Arvoisa puhemies, Georgiassa ei ole kysymys vain mistä tahansa uudesta kansainvälisestä kriisistä, johon EU:n on vastattava. Se on osoitus Venäjän sotilaallisesta paluusta, jota ennusti maan vuonna 2006 käynnistämä hyökkäävä politiikka energiatoimitusten alalla.
<P>
EU on jäänyt puristuksiin periaatteiden ja taloudellisten etujen välille. Periaatteiden vaaliminen merkitsisi sitä, että EU:n pitäisi olla valmis uhraamaan taloudelliset etunsa. Toisaalta taas taloudellisten etujen asettaminen etusijalle merkitsisi kasvojen menetystä. Venäjä puolestaan on jäänyt puristuksiin länteen myymästään energiasta saamansa voiton ja kansanvälisen oikeuden välille. Kansainvälistä oikeutta on kunnioitettava rangaistuksen uhalla. Johtajiemme pitäisi esittää Moskovalle tällainen voimakas ja selkeä viesti.
<P>
Olisi koko kansainvälisen yhteisön kannalta suurta tuhlausta, jos Venäjä päättäisi suunnata uuden energiansa hyödyttömään pyrkimykseen kaksinapaisen maailmanjärjestyksen palauttamiseksi sen sijaan, että se liittyisi mukaan luomaan uutta moninapaista ja globalisoitunutta maailmaa.
<SPEAKER ID="038" NAME="Maria Petre" AFFILIATION="PPE-DE">
(RO) Haluan puhua Romanian Sapard-maksujen jäädyttämisestä ja siitä johtuvista lyhyen ja keskipitkän aikavälin vaikutuksista.
<P>
Euroopan komission valtuuskunta vieraili kesäkuussa 2008 Bulgariassa ja Romaniassa ja antoi määräyksen keskeyttää Sapard-hankkeisiin tarkoitetut maksut. Valtuuskunta vaati vaatimusten vastaisiksi katsottujen menettelyjen korjaamista, ja Romaniassa hankkeisiin suoraan osallistuvat ja niistä vastaavat viranomaiset ehdottivat ongelmien korjaamiseksi toimintasuunnitelmaa, joka hyväksyttiin.
<P>
Vaikeudet ovat kuitenkin vasta alkaneet. Kansallisia maksuja jatketaan todennäköisesti syyskuussa. Tarkoituksena on toteuttaa maksujen suoritustapaan liittyviä menettelyjä sekä mahdollisesti vuoden kestävä itsenäinen tarkastus, jolla varmistetaan, että menettelyt ovat vaatimustenmukaisia. On olemassa suuri riski, että varoja ei onnistuta saamaan koskaan takaisin, ja ikävä kyllä tämä koskee aluetta, jossa kärsittiin tänä kesänä vakavista tulvista.
<P>
Jos kahdentoista edellisen tarkastustoimen aikana ei löydetty minkäänlaisia sääntöjenvastaisuuksia ja jos puutteet eivät ole olennaisia, minua mietityttää, eivätkö maatalousbudjetin säästöt ole joskus Sapard-hankkeita ja niiden tuloksia tärkeämpiä, ja kysyn tätä asiaa Euroopan komissiolta.
<P>
Mielestäni asiaan on vain yksi ratkaisu, toisin sanoen määräaikaa on suostuttava jatkamaan yhdellä vuodella.
<SPEAKER ID="039" NAME="Katalin Lévai" AFFILIATION="PSE">
(EN) Arvoisa puhemies, monissa Euroopan unionin maissa on havaittu uhkaavia merkkejä rasismin, homofobian ja juutalaisvastaisuuden uudesta tulemisesta. Äärioikeistoryhmät hyökkäsivät tänä kesänä Budapestissa järjestetyn rauhanomaisen Pride-festivaalin osallistujia vastaan ja heittivät heidän päällensä kiviä ja hapolla täytettyjä kananmunia. Monet osallistujista loukkaantuivat. Unkarin pääministeri on tehnyt tämän häpeällisen tapahtuman jälkeen aloitteen unkarilaisesta peruskirjasta, ja haluaisin täällä Euroopan parlamentissa tehdä kollegoideni Michael Cashmanin ja Edit Bauerin kanssa aloitteen eurooppalaisesta peruskirjasta.
<P>
Me tuomitsemme kaikenlaisen väkivallan. Emme voi hyväksyä sellaisten äärijärjestöjen perustamista, jotka haluavat toteuttaa omaa oikeuskäsitystään. Me vastustamme fasististen ajatusten ja erilaisiin vähemmistöryhmiin kohdistuvien ennakkoluulojen elpymistä ja vastustamme voimakkaasti kaikkia rasismin muotoja. Meidän pitäisi yhdessä vastustaa väkivaltaa ja uhkailua sekä lainsäädännön avulla että näyttämällä hyvää esimerkkiä jokapäiväisessä elämässämme. Tästä syystä haluaisin pyytää myös parlamenttia tukemaan eurooppalaista peruskirjaa.
<SPEAKER ID="040" NAME="Marco Pannella" AFFILIATION="ALDE">
(IT) Arvoisa puhemies, hyvät kollegat, Euroopan perustamisen taustalla oli vakaumus siitä, ettei hyvinvointia, vapautta, demokratiaa ja rauhaa pystytty enää takaamaan kansallisen suvereniteetin pohjalta. Me kuitenkin tuomitsemme georgialaiset, jotka hylkäsivät diktatuurin tukahduttavan ikeen Euroopan nimissä ja Eurooppaan uskoen. Me tuomitsemme heidät kansalliseen riippumattomuuteen samalla, kun suuri osa Eurooppaa parhaillaan nöyristelee raukkamaisesti Moskovan ja Putinin edessä ja valmistautuu toimimaan samoin suhteissaan Kiinaan.
<P>
Meidän ongelmanamme on tällä hetkellä se, että me emme voi jatkuvasti tuomita Georgiaa, Turkkia, Israelia ja Marokkoa - jonka kuningas pyysi Euroopan unionin jäsenyyttä maalleen vuonna 1985 - me emme todellakaan voi tuomita niitä johonkin sellaiseen, jonka me itse olemme hylänneet pelastautuaksemme!
<SPEAKER ID="041" NAME="Milan Horáček" AFFILIATION="Verts/ALE">
(DE) Arvoisa puhemies, hyvät kollegat, huolimatta mittavista ponnisteluista ja eri puolilla maailmaa tehdyistä aloitteista, joilla pyritään turvaamaan Jukosin entisen pääjohtajan Mihail Hodorkovskin ja hänen liikekumppaninsa Platon Lebedevin oikeudenmukainen kohtelu, heidän tilanteensa ei ole kuitenkaan muuttunut. Äskettäin valitun presidentti Medvedevin mukaan ”vapaus on parempi kuin vapaudettomuus”. Venäjän tulevaisuuden pitäisi perustua tähän ajatukseen sekä oikeusjärjestelmän uudistuksiin ja vankilaolojen välttämättömiin parannuksiin. Ikävä kyllä uusin Hodorkovskin tapauksessa tehty päätös osoittaa, että toiveet oikeusvaltion vahvistumisesta Venäjällä eivät ole täyttyneet. Sotilaspoliisin äskettäiset Georgiaan ja NATOon liittyvät päätökset osoittavat myös, että valtaan päässeen uuden Putin-Medvedev-duon myötä on alkanut uusi jääkausi, eikä ainoastaan sisäpolitiikan vaan myös ulkopolitiikan näyttämöllä. Meidän on todellakin oltava tässä asiassa varuillamme.
<SPEAKER ID="042" NAME="Janusz Wojciechowski" AFFILIATION="UEN">
(PL) Arvoisa puhemies, haluaisin viitata tapaukseen, joka on aiheuttanut paljon surua maanmiehilleni. Eräässä Yhdistyneen kuningaskunnan alahuoneen komiteassa käydyssä keskustelussa käsiteltiin rikollisuutta, ja keskustelun aikana eräs Yhdistyneen kuningaskunnan poliisin vanhempi edustaja totesi, että kaikki puolalaiset kantavat mukanaan veistä, koska se kuuluu heidän kulttuuriinsa, ja että heidän kasvatustaan on täydennettävä tässä asiassa. Haluaisin tehdä selväksi, että vaikka olen puolalainen, minulla ei ole mukanani veistä, ja yleensä maani kulttuuriin kuuluu käyttää veistä yhdessä haarukan kanssa ruokailutilanteissa.
<P>
On vahinko, että keskustelussa esitettiin tällainen lausunto, erityisesti siksi, että suurimmalla osalla Yhdistyneen kuningaskunnan saarilla elävistä maanmiehistäni on paljon suurempi riski joutua rikoksen uhriksi kuin päätyä itse rikollisiksi. Todellakin kaikki yleistävät syytökset, joilla mihin tahansa kansaan pyritään yhdistämään minkälaisia kielteisiä ominaisuuksia tahansa, ovat osoitus suvaitsemattomuudesta. Tämäntyyppisiä syytöksiä ei pitäisi koskaan sallia missään Euroopan unionin jäsenvaltiossa.
<SPEAKER ID="043" NAME="Ilda Figueiredo" AFFILIATION="GUE/NGL">
(PT) Portugalin tiedotusvälineissä on viime päivinä kirjoitettu 312 uudesta irtisanomisesta Yasaki-yrityksessä Ovarissa. Kun nämä uusimmat irtisanomiset lasketaan mukaan, Yasaki Saltanosta on viimeksi kuluneiden puolentoista vuoden aikana irtisanottu lähes 1 200 työntekijää Ovarin ja Vila Nova de Gaian toimipisteistä.
<P>
Tämä aiheuttaa vakavan yhteiskunnallisen ongelman alueella, jossa on tarjolla vain vähän muita työpaikkoja ja jossa työttömyys lisääntyy jatkuvasti. Kyseessä on kuitenkin myös todellinen skandaali, kun otetaan huomioon, että tälle monikansalliselle yritykselle on myönnetty miljoonia euroja yhteisön varoja Portugaliin tehtäviä investointeja varten. Yrityksen liiketoimintastrategian muuttamisesta kärsivät ihmiset työskentelevät ja asuvat alueilla, joilla sen tehtaat sijaitsevat.
<P>
Meidän on estettävä tällaisten tilanteiden järjestelmällinen toistuminen.
<SPEAKER ID="044" NAME="Christa Klaß" AFFILIATION="PPE-DE">
(DE) Arvoisa puhemies, hyvät kollegat, kotikaupungissani eilen sunnuntaina järjestetyn jumalanpalveluksen jälkeen intialainen pappimme kertoi kotimaassaan tapahtuvista julmuuksista. Itä-Intiassa sijaitsevassa Orissan osavaltiossa kristityt joutuivat viime viikolla vainojen, nöyryytysten, pahoinpitelyjen ja murhien uhreiksi. Viime viikon loppuun mennessä 26 ihmistä oli menehtynyt, 41 kirkkoa hävitetty, neljä luostaria tuhopoltettu ja monien kristittyjen koteja oli tuhottu. Ihmiset hakevat turvaa metsistä ja rukoilevat säästyäkseen hindufanaatikoilta.
<P>
Tämä ei ole ensimmäinen kristittyihin kohdistunut hyökkäys, ja tästä syystä noin 60 000 kristittyä on nyt paennut kodeistaan Orissassa. Selkkauksen käynnisti Maailman hinduneuvoston hengellisen johtajan ja jäsenen murha 23. päivänä elokuuta. Kylässäni työskentelevä isä Saji on pyytänyt seurakuntaamme rukoilemaan uhrien puolesta, mutta me voimme tehdä enemmän. Tuomitsen ankarasti nämä ihmisyyden vastaiset rikokset. Euroopan parlamentin on kehotettava Intian hallitusta takaamaan kristityille oikeus elämään ja vapauteen Orissassa.
<SPEAKER ID="045" NAME="Marianne Mikko" AFFILIATION="PSE">
(ET) Hyvät kollegat, Transnistria on tunnustanut Etelä-Ossetian ja Abhasian itsenäisyyden. Moldovan separatistisen Transnistrian alueen kiihtynyt tilanne liittyy läheisesti alueen lukkiutuneeseen konfliktiin.
<P>
Etelä-Ossetia, Abhasia ja Transnistria ovat keskenään samantyyppisessä asemassa - Venäjä on vuosien ajan kieltäytynyt vetämästä joukkojaan näiltä alueilta. Moldovan presidentin mukaan Transnistria muistuttaa tulivuorta, joka saattaisi Georgian tapahtumien tavoin purkautua milloin tahansa.
<P>
Venäjä on ilmoittanut presidentti Voroninille, että se on kiinnostunut tekemään sopimuksen, jossa Transnistria katsottaisiin Moldovaan kuuluvaksi autonomiseksi alueeksi. Autonomisena alueena Transnistria voisi tarvittaessa erota Moldovasta laillisesti kansanäänestyksen jälkeen.
<P>
On täysin välttämätöntä käynnistää niin sanotut 5+2-neuvottelut osapuolten kesken: emme voi sallia, että Medvedev ja Voronin ratkaisevat konfliktin keskenään. Moldovan valtuuskunnan puheenjohtajana vaadin sinnikkäästi Transnistriaa koskevien varotoimien käynnistämistä.
<P>
Transnistriaan olisi saatava kansainväliset rauhanturvajoukot. Meidän pitäisi esittää Moldovalle suunnitelma kumppanuuden lähentämisestä ja tarjota moldovalaisille mahdollisuus tulla Euroopan unionin alueelle ilman viisumia.
<SPEAKER ID="046" NAME="Toomas Savi" AFFILIATION="ALDE">
(EN) Arvoisa puhemies, Kansainvälinen olympiakomitea (KOK) päätti heinäkuussa 2007 myöntää Venäjälle oikeuden järjestää vuoden 2014 talviolympialaiset Sotšissa. Venäjän Georgiaan tekemän hyökkäyksen jälkeen Yhdysvaltain kongressiedustajat Allyson Schwartz ja Bill Shuster ilmoittivat, että heti kun Yhdysvaltain kongressi palaa kesälomaltaan, se esittää päätöslauselman, jossa Kansainvälistä olympiakomiteaa kehotetaan nimeämään uusi isäntäkaupunki vuoden 2014 olympialaisia varten.
<P>
On täysin selvää, että jos olympialaiset järjestetään Sotšissa, useat maat boikotoivat kisoja, aivan kuten Moskovassa vuonna 1980 Neuvostoliiton armeijan tunkeuduttua Afganistaniin. Tämä vahingoittaisi olympialiikettä paljon voimakkaammin kuin uuden isäntäkaupungin valitseminen vuoden 2014 olympialaisia varten. Näin ollen Euroopan parlamentin on aika toimia. Muussa tapauksessa me saattaisimme jälleen kerran joutua hyväksymään, että olympialaiset järjestetään autoritäärisessä ja aggressiivisessa maassa, jossa ei kunnioiteta ihmisoikeuksia, kansalaisvapauksia eikä olympialaista peruskirjaa.
<SPEAKER ID="047" NAME="László Tőkés" AFFILIATION="Verts/ALE">
(HU) Arvoisa puhemies, Romanian presidentti Traian Băsescu on Etelä-Ossetian ja Abhasian itsenäisyydestä puhuttaessa moittinut kiivaasti vähemmistöryhmien yhteisiä oikeuksia, koska hänen mielestään ne johtaisivat joidenkin valtioiden romahtamiseen. Euroopan yhteisö on oikeutetusti huolissaan Kaukasian kriisistä, Venäjän imperialistisesta hyökkäyksestä ja uhasta sekä Ukrainaan ja Moldovaan kohdistuvasta vaarasta. Suurvaltojen mahdollisista intresseistä ja kaikkien separatistien pyrkimyksistä huolimatta todellisella rauhanomaisella ratkaisulla voitaisiin kuitenkin taata yhteiset ihmis- ja kansallisoikeudet sekä täysi autonomia. Euroopan neuvoston esittelijän Andreas Grossin mukaan autonomia on kaikkein tehokkain vastamyrkky separatismin torjumiseksi. Presidentti Băsescun ei pitäisi olla huolissaan, sillä Transylvanian unkarilaiset eivät halua erota Romaniasta, aivan niin kuin Tiibetkään ei halua erota Kiinasta; he haluavat vain yhteiset oikeutensa ja autonomiansa.
<SPEAKER ID="048" NAME="James Nicholson" AFFILIATION="PPE-DE">
(EN) Arvoisa puhemies, kesätauon aikana elokuussa kotiseudullani Pohjois-Irlannissa oli erittäin voimakkaita vesisateita. Sateista kärsittiin useilla alueilla. Monin paikoin maan pintakerros huuhtoutui rankkasateiden mukana, ja sateet tuhosivat perunaviljelmiä ja lakosivat viljaa useiden hehtaarien alueelta.
<P>
Vierailin joillakin pahiten kärsineistä alueista, ja todistin murheellista näkymää. Tilanne oli onneton ihmisille, jotka olivat työskennelleet lujasti tuottaakseen ruokaa tällaisina aikoina. Teitä ja siltoja oli huuhtoutunut pois ja karjaa oli menetetty.
<P>
Maanviljelijät ovat kyllä tottuneet taistelemaan säätä vastaan selvitäkseen hengissä, mutta tässä tilanteessa näitä pieniä alueita voitaisiin auttaa ja niitä pitäisi auttaa. Meillä on Euroopassa solidaarisuusrahasto, josta komission olisi myönnettävä varoja Pohjois-Irlannin hallitukselle, ja kehottaisin teitä kirjoittamaan komission puheenjohtajalle, jotta hän ottaisi yhteyttä Pohjois-Irlannin pääministerin toimistoon selvittääkseen, millä tavoin alueita voidaan parhaiten auttaa.
<SPEAKER ID="049" NAME="Hanna Foltyn-Kubicka" AFFILIATION="UEN">
(PL) Arvoisa puhemies, tänään on toisen maailmansodan syttymisen vuosipäivä. Mielestäni tämä on sopiva tilaisuus kehottaa teitä ja kaikkia Euroopan parlamentin jäseniä tukemaan vaatimusta toukokuun 25. päivän julistamisesta kansainväliseksi vuosipäiväksi, jolloin kunnioitettaisiin sankarillisesti totalitarismia vastaan taistelleita ihmisiä.
<P>
Toukokuun 25. päivää ei ole valittu sattumalta. Kommunistit murhasivat kapteeni Witold Pileckin 25. toukokuuta 1948. Kapteeni oli ainut vapaaehtoisesti keskitysleirille mennyt henkilö, ja hänen tavoitteenaan oli organisoida keskitysleirin sisällä vastarintaa ja kerätä tietoa leireillä tehtävistä joukkomurhista. Witold Pileck pakeni Auschwitzista oltuaan siellä yli kaksi vuotta ja osallistui sen jälkeen Varsovan kansannousun taisteluihin. Hän jäi Puolaan natsien tappion jälkeen vastustaakseen seuraavaa totalitaarista järjestelmää, toisin sanoen neuvostojärjestelmää. Tämä päätös maksoi lopulta hänen henkensä.
<P>
Witold Pilecki ja muut hänen kaltaisensa ansaitsevat tulla muistetuiksi. Euroopan demokraattisesti valittuina edustajina meillä on valta päättää vuosipäivästä heidän muistonsa kunnioittamiseksi. Kun olemme päättäneet nimetä toukokuun 25. päivän tähän tarkoitukseen, toivottavasti voimme sen jälkeen muistella vain menneitä kansanmurhan vastaisia taisteluja, emmekä koskaan enää joudu kohtaamaan totalitarismin tragediaa.
<SPEAKER ID="050" NAME="Nickolay Mladenov" AFFILIATION="PPE-DE">
(BG) Arvoisa puhemies, hyvät kollegat, heinäkuun alussa Bulgarian ensimmäinen demokraattisesti valittu pääministeri Filip Dimitrov vetäytyi politiikasta.
<P>
Filip Dimitrov oli yksi Bulgarian demokraattisen opposition perustajista, ja hän nousi valtion johtoon vietyään vallan hajonneelta kommunistihallitukselta 1990-luvun alussa. Filip Dimitrov toimi Euroopan parlamentin jäsenenä ja lopulta Bulgarian kansalliskokouksen varapuhemiehenä.
<P>
Kaikkien niiden 18 vuoden aikana, jolloin Filip Dimitrov oli mukana politiikassa, hän oli kaikille meille, jotka tunsimme hänet, esimerkki rehellisyydestä ja avoimuudesta. Hän oli mies, joka syvällä sielussaan uskoi maansa eurooppalaiseen ja euroatlanttiseen valintaan, sananvapauteen, demokratiaan ja ihmisoikeuksiin.
<P>
Olen vakuuttunut siitä, että vaikka Filip Dimitrov onkin nyt vetäytynyt politiikasta, hän voi jatkossakin auttaa kaikkia meitä neuvoillaan ja kokemuksellaan, jotta onnistuisimme palauttamaan valtiollemme sen kuvan, minkä se ansaitsee Filip Dimitrovin tyyppisten ihmisten ponnistelujen ansiosta.
<SPEAKER ID="051" NAME="Luis Yañez-Barnuevo García" AFFILIATION="PSE">
(ES) Arvoisa puhemies, puheenvuoroni käsittelee aihetta, josta ei ole puhuttu.
<P>
Kuubassa vangitaan usein mielivaltaisesti toisinajattelijoita ja diktatuurin vastustajia. Viimeksi vangittiin erään rockyhtyeen johtohahmo Gorki Águila, joka on sittemmin onneksi vapautettu. Haluan kuitenkin kiinnittää puhemiehen huomion siihen, että tällaisista Kuuban diktatuurihallinnon mielivaltaisista toimista on tiedotettava ja puhuttava, jotta niitä voitaisiin estää toistumasta. Näin ollen kehotan puhemiestä heti tilaisuuden tullen ilmoittamaan Kuuban hallitukselle ja Kuuban edustustolle EU:ssa, että paheksumme kyseisiä toimia emmekä voi hyväksyä niitä.
<SPEAKER ID="052" NAME="Avril Doyle" AFFILIATION="PPE-DE">
(EN) Arvoisa puhemies, kolmansista maista saapuvien ja EU:n päälentokenttien kautta kulkevien lentomatkustajien kuluttajaoikeuksia loukataan. Tuhansilta EU:n kansalaisilta takavarikoidaan yhä heidän hankkimansa tullittomat nestemäiset ostokset, koska komissio ei ole onnistunut panemaan nopeasti täytäntöön asetusta (EY) N:o 915/2007 toimenpiteistä ilmailun turvaamista koskevien yhteisten perusvaatimusten täytäntöönpanemiseksi annetun asetuksen (EY) N:o 622/2003 muuttamisesta. Kolmetoista EU:n ulkopuolista maata on hakenut asetuksen mukaista tunnustamista, mutta ainoastaan yksi on hyväksytty.
<P>
Arvoisa puhemies, haluaisin teidän välityksellänne kehottaa jälleen uutta komission jäsentämme Antonio Tajania hoitamaan tämän asian ja varmistamaan asetuksen täytäntöönpanon mahdollisimman nopeasti.
<P>
Monet Pekingin olympialaisiin osallistuneet kilpailijat ja heidän kannattajansa ja perheenjäsenensä joutuivat luopumaan ostoksistaan kulkiessaan kotimatkallaan Euroopan päälentokenttien kautta. Valituksia on jälleen tullut kymmenittäin. Pyydän teitä korjaamaan tämän asian. Tämä on kuluttajien oikeuksien vastaista, ja turvallisuussyihin vetoaminen olisi naurettavaa.
<SPEAKER ID="054" NAME="Jörg Leichtfried" AFFILIATION="PSE">
(DE) Arvoisa puhemies, Itävallasta Yhdistyneeseen kuningaskuntaan suuntautuvan Ryanairin lennon lähtöaikaa siirrettiin 14. elokuuta 2008 seuraavaan päivään. Yhtiöstä vakuutettiin, että matkustajille korvattaisiin hotelli- ja kuljetuskustannukset, ja heille jaettiin asetuksen (EY) N:o 261/2004 mukaisesti tiedotuslehtinen, jossa tuotiin esiin matkustajien oikeudet lentojen viivästymistä tai perumista koskevissa tapauksissa.
<P>
Kun yksi matkustajista anoi Ryanairilta ylimääräisten kulujen korvaamista, lentoyhtiö kieltäytyi maksamasta antamatta täsmällisiä perusteita päätökselleen. Ryanairin kieltäytyminen korvausten maksamisesta on selvästi vastoin asetusta (EY) N:o 261/2004, jossa määritetään lentomatkustajille annettava apu kaikkialla EU:n alueella. Jos lento viivästyy ja erityisesti jos se siirtyy seuraavaan päivään, matkustajilla on oikeus lain mukaiseen korvaukseen. Ryanairin tyyppisten halpalentoyhtiöiden on myös noudatettava lakia ja täytettävä asetuksen vaatimukset. Tämäntyyppisiä tilanteita esiintyy yhä useammin eurooppalaisten lentomatkustajien kustannuksella, ja Euroopan komission on todellakin aika puuttua jollakin tavoin tähän asiaan.
<SPEAKER ID="055" NAME="Ryszard Czarnecki" AFFILIATION="UEN">
(PL) Arvoisa puhemies, 87 vuotta sitten kansainvälisen kommunismin ja Neuvostoliiton silloinen johtaja Lenin päätti erottaa kolme aluetta Georgiasta. Etelä-Ossetia ja Abhasia kuuluivat näihin alueisiin. Lähes 90 vuotta myöhemmin Georgia ja Eurooppa maksavat kallista hintaa tuosta päätöksestä. Euroopan parlamentin tämänpäiväinen istunto sattuu samaan aikaan Eurooppa-neuvoston kokouksen kanssa. Meillä on näin ollen tilaisuus ilmoittaa Euroopan unionin johtajille selvin sanoin, että kansakuntien vapauden ja ihmisoikeuksien nimissä me emme voi katsoa läpi sormien Venäjän hyökkäystä Georgiaan.
<P>
Samalla tavoin kuin silloin, kun Neuvostoliitto hyökkäsi Unkariin vuonna 1956 ja myöhemmin vuonna 1968 Tšekkoslovakiaan, myös tässä on kysymys räikeästä, toisen maailmansodan jälkeisen kauden tapauksesta, jossa suuri valtio hyökkää pieneen valtioon. Tämä on kuitenkin viimeksi kuluneiden 60 vuoden aikana ensimmäinen tapaus, jossa suuri maa on ottanut sotatoimin haltuunsa osan pienemmästä valtiosta. Loppujen lopuksi Abhasian ja Etelä-Ossetian niin kutsutussa itsenäisyysjulistuksessa on kysymys lähinnä Putinin laatimasta poliittisesta näytöksestä. Euroopan parlamentin pitäisi ilmaista nyt solidaarisuuttaan Georgialle ja yleensä ottaen kaikille Kaukasian alueen kansakunnille.
<SPEAKER ID="056" NAME="György Schöpflin" AFFILIATION="PPE-DE">
(HU) Arvoisa puhemies, kiitän teitä mahdollisuudesta puheenvuoroni esittämiseen. Unkarin suuri yleisö sai olla todistamassa harvinaista mielenilmaisua kesken Georgian kriisin. Budapestissa toimiva Venäjän suurlähettiläs esitti erittäin epädiplomaattisen lausunnon oppositiojohtaja Viktor Orbánia vastaan, koska Orbán puolusti Georgiaa. Venäjän suurlähettiläs uhkasi - asiaa ei voida kuvata millään muulla sanalla - Unkarin oppositiota ja samalla Unkarin yhteiskunnan enemmistöä Venäjän valtion vihamielisyydellä. Koodattua viestiä ei ole vaikea tulkita: kaikkien Fidesz-puoluetta kannattavien on vastattava venäläisten paheksuntaan. Hänen ylhäisyytensä viesti on peittelemätön yritys vaikuttaa Unkarin sisäisiin asioihin ja samalla yhden Euroopan unionin jäsenvaltion demokraattiseen järjestelmään. Unkari ei luonnollisestikaan ole yksin, ja lähes kaikki entiset kommunistivaltiot ovat saaneet vastaavanlaisia uhkauksia, jotka kohdistuvat koko Eurooppaan.
<SPEAKER ID="057" NAME="Proinsias De Rossa" AFFILIATION="PSE">
(EN) Arvoisa puhemies, sotilaallisesta puolueettomuudestaan huolimatta Irlanti ei suhtaudu puolueettomasti eikä missään tapauksessa välinpitämättömästi Georgiassa puhjenneeseen kriisiin. Kansalaiset ovat syvästi huolissaan siitä, että eri näkökantoja edustavat vaikuttajat tuntuvat toivovan uutta kylmää sotaa, ja heitä pelottavat itsetuhoiset puheet Venäjän vastaisista pakotteista. Reaktiivisilla toimilla ei rakenneta eikä taata rauhaa tai oikeudenmukaisuutta ihmisille, jotka elävät tällä alueella tai missään muuallakaan.
<P>
Pohjimmiltaan Venäjä on esittänyt meille varoituksen. EU:n on pyrittävä vastaamaan tähän rakentamalla resurssiensa avulla sellaisia uusia EU:n toimielimiä, jotka pystyvät neuvottelemalla saavuttamaan sitovia monenvälisiä sopimuksia. Meidän on pyrittävä rakentamaan uusi rauhan maailma yhdessä Venäjän kanssa eikä sitä vastaan.
<SPEAKER ID="058" NAME="Puhemies">
(FR) Keskustelu on päättynyt.
