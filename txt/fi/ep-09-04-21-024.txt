<CHAPTER ID="024">
Euroopan yhteinen maahanmuuttopolitiikka: periaatteet, toimet ja välineet (lyhyt esittely) 
<SPEAKER ID="221" NAME="Puhemies">
(EN) Esityslistalla on seuraavana lyhyt esittely Simon Busuttilin kansalaisvapauksien sekä oikeus- ja sisäasioiden valiokunnan puolesta laatimasta mietinnöstä Euroopan yhteisestä maahanmuuttopolitiikasta: periaatteet, toimet ja välineet (2008/2331)(INI)).
<SPEAKER ID="222" NAME="Simon Busuttil" LANGUAGE="MT">
Jos minun pitäisi esittää mietintöni kahdessa lauseessa, sanoisin ensiksi, että Euroopan parlamentti kannattaa vahvasti yhteistä maahanmuuttopolitiikkaa, ja toiseksi, että parlamentti ei enää halua hajanaista maahanmuuttopolitiikkaa. Se haluaa mieluummin yhtenäistä politiikkaa, koska vain yhtenäinen politiikka voi olla tehokasta.
<P>
Sanon tämän nyt vakuuttuneempana näiden viime päivien aikana tapahtuneen äskettäisen tapauksen takia, kun Pinar-niminen laiva pelasti kansainvälisiltä vesiltä löytyneet 154 siirtolaista. Tämä tapaus korostaa yhteisen politiikan tarvetta. Se suorastaan alleviivaa hintaa, joka meidän on maksettava, koska meillä ei ole vakaata yhteistä politiikkaa. Mitä hintaa? Hinta on se, että kaikki karistavat velvollisuutensa hartioiltaan ja sälyttävät sen toisten hartioille, ja sillä välin, kun meidän aikamme kuluu toistemme osoittamiseen sormella, ihmisiä hukkuu ja kuolee joka päivä aivan silmiemme edessä.
<P>
On häpeällistä, että 60 miljoonan ihmisen valtio käyttää lakejaan yrittääkseen työntää vastuunsa maalle, jonka asukasluku on alle puoli miljoonaa. Aavistan, että tämä ei ollut vain erillinen tapaus ja että Italian Lega Nord -puolueen ministeri esiintyi yleisölleen muutama viikko ennen Euroopan parlamentin vaaleja. Nämä poliittiset temput on helppo huomata, mutta ei se tee niistä hyväksyttäviä. Haluaisin ylistää rakentavaa henkeä, jota Maltan ja Italian pääministerit edistivät, kun he puuttuivat asiaan ratkaistakseen Pinarin tilanteen. Heidän asiaan puuttumisensa ansiosta järki voitti dramaattisen temput. Terve järki voitti jyrkkyyden ja lain kunnioitus viidakon lain.
<P>
Toivon, että Pinarin tapauksen ansiosta me kaikki voisimme ymmärtää, että vaikka onkin helppoa karistaa vastuu toisille ja syyttää toinen toistaan vääristä teoista, helppo tie ei johda ratkaisuihin. Todella eurooppalaisen politiikan tie johtaa ratkaisuun, vaikka se voi olla vaikeampaa.
<P>
Mietinnössäni on kuusi pääkohtaa. Ensinnäkin meidän on kerta kaikkiaan lopetettava laittomasta maahanmuutosta aiheutuvat inhimilliset tragediat. Toiseksi maahanmuuttosopimuksessa suunniteltu taakanjakomekanismi on pantava viipymättä täytäntöön ja se on muutettava sitovaksi oikeudelliseksi välineeksi. Kolmanneksi on kiinnitettävä enemmän huomiota niiden siirtolaisten palauttamiseen, joilla ei ole oikeutta jäädä Euroopan unionin alueelle. Neljänneksi kaikkien Euroopan unionin ja kolmansien maiden välillä tehtyjen sopimusten on sisällettävä maahanmuuttoa koskeva kohta. Viidenneksi Frontex-virastoa on vahvistettava, ei ainoastaan taloudellisesti vaan, mikä on vielä tärkeämpää, resurssien osalta. Lopuksi, meidän on oltava ankarampia järjestäytyneen rikollisuuden torjunnassa.
<P>
Lopuksi, onnistuimme samaan aikaan kompromissit monista tämän mietinnön kohdista. Valitettavasti siinä on edelleen yksi maahanmuuttajien äänioikeutta koskeva keskeneräinen kohta, joka sisällytettiin siihen sosialidemokraattien ryhmästä muodostetun enemmistön takia. Sitä en voinut hyväksyä. Siksi olen esittänyt vaihtoehtoisen päätöslauselman mietinnölle, eli korvannut viittauksen äänioikeuteen kompromissilla, jossa on uusi sanamuoto.
<SPEAKER ID="223" NAME="Joe Borg" LANGUAGE="MT">
Haluaisin onnitella Euroopan komission puolesta Simon Busuttilia hänen laatimastaan merkittävästä mietinnöstä. Tässä mietinnössä käsitellään keskeistä aihetta, joka liittyy Euroopan unionin jatkuvaan kehittymiseen, eli yhteistä maahanmuuttopolitiikkaa. Kuten mietinnössä todetaan, Eurooppa-neuvoston viime vuonna hyväksymä maahanmuuttosopimus on lähtökohta turvapaikka- ja maahanmuuttoasioita koskevalle yhteiselle politiikalle.
<P>
Meidän on nyt varmistettava, että sopimuksessa annetut sitoumukset pannaan täytäntöön. Komissio esittelee ensi kuussa keinoja, joilla sopimuksen täytäntöönpanoa voidaan valvoa. Se toteutetaan komission antaman vuosikertomuksen avulla. Nämä kertomukset ovat vuodesta 2010 alkaen perustana Eurooppa-neuvoston vuotuiselle keskustelulle maahanmuutto- ja turvapaikkapolitiikasta.
<P>
Tällä sopimuksella vahvistettu yhteistä politiikkaa koskevien yleisten tavoitteiden määritelmä sisällytetään myös monivuotiseen ohjelmaan eli Tukholman ohjelmaan, joka on määrä hyväksyä myöhemmin tänä vuonna puheenjohtajavaltio Ruotsin johdolla. Simon Busuttilin mietinnössä annetaan komissiolle erittäin hyödyllistä tietoa, jonka avulla se voi antaa suunnitellun panoksensa tänä kesänä annettavan tiedonannon muodossa. Haluaisin korostaa ajastustemme yleistä lähenemistä.
<P>
Useissa Simon Busuttilin mietinnön kohdissa kehotetaan komissiota ryhtymään toimenpiteisiin. Tähän haluaisin vastata sanomalla, että komissio on jo sitoutunut aktiivisesti. Siitä voidaan nähdä esimerkkejä väliaikaista muuttoa ja kiertomuuttoa koskevien välineiden kehittämisessä, tiedonkeruun ja -analysoinnin alalla tehdyissä parannuksissa, tiedon jakamisessa sekä maahanmuuttajien saatavilla olevista realistisista mahdollisuuksista että laittomaan maahanmuuttoon liittyvistä riskeistä sekä kolmansien maiden kanssa tehtävän yhteistyön alalla.
<P>
Haluaisin erityisesti mainita tietyn alueen, jolla Simon Busuttil ilmaisi huolensa, ja se on jäsenvaltioiden välinen solidaarisuus maahanmuuttoasioissa. Kuten esittelijä puheenvuorossaan korosti, Välimerellä äskettäin sattuneet tapahtumat ovat jälleen kerran korostaneet ongelmia ja vakavaa painetta, joka tiettyihin jäsenvaltioihin kohdistuu. Haluaisin vakuuttaa teille, arvoisa Simon Busuttil, että komissio on täysin sitoutunut etsimään ratkaisuja auttaakseen näitä jäsenvaltioita, joihin erityisesti kohdistuu ankara maahanmuuttopaine.
<P>
Haluaisin nyt mainita kolme esimerkkiä toimenpiteistä, joihin on tässä yhteydessä jo ryhdytty tai joihin on määrä ryhtyä. Dublin-asetusta tarkistetaan niin, että on mahdollista lykätä siirtoja niihin jäsenvaltioihin, joissa paine on erityisen kova. Näiden samojen jäsenvaltioiden tueksi perustetaan Euroopan turvapaikka-asioiden tukivirasto, ja niille jäsenvaltioille annetaan rahoitusta, jotka pyrkivät maahanmuuttajien sisäiseen ja vapaaehtoiseen uudelleen asuttamiseen.
<SPEAKER ID="224" NAME="Puhemies">
(FR) Kohdan käsittely on päättynyt.
<P>
Äänestys toimitetaan keskiviikkona 22. huhtikuuta 2009.
<P>
Kirjalliset lausumat (142 artikla)
<SPEAKER ID="994" NAME="Corina Creţu  " LANGUAGE="RO">
Euroopan komissio arvioi, että vuoteen 2050 mennessä EU tarvitsee 60 miljoonaa työntekijää kolmansista maista, kun työikäinen väestö vähenee koko ajan nopeammin. Siten Lissabonin strategian kunnianhimoisten tavoitteiden täyttäminen pitkällä aikavälillä edellyttää työvoimapanosta EU:n ulkopuolelta.
<P>
Tällä hetkellä, talouskriisin aikana, työttömyysaste kuitenkin nousee huomattavasti, ja työpaikkansa menettäneiden joukossa on paljon uusista jäsenvaltioista peräisin olevia rajatylittäviä työntekijöitä. Siksi on elintärkeää yhdistää maahanmuutto- ja työllisyyspolitiikka oikeudenmukaisen ja käytännöllisen kannan aikaansaamiseksi ja noudattaa samalla yhteisön suosituimmuusperiaatetta. Mielestäni on väärin, että myönnämme maahanmuuttajille oikeuden liikkua EU:n sisällä, kun romanialaisilla ja bulgarialaisilla ei ole täydellistä liikkumisvapautta EU:n työmarkkinoilla.
<P>
Meiltä on moraalitonta ja vaarallista saada aikaan aivovuoto kehitysmaista ottamatta huomioon bumerangivaikutuksen riskiä ja osoittamatta mitään huolta esiintyvästä syrjinnästä, kun maahanmuuttajien enemmistölle, erityisesti naisille, tarjotaan töitä, jotka ovat heidän koulutustasonsa alapuolella, ja tehdään siten heistä kaikista lähtömaassa ja EU:n jäsenvaltioissa vallitsevien kielteisten mielikuvien ja käytäntöjen uhreja.
<SPEAKER ID="225" NAME="Jamila Madeira  " LANGUAGE="PT">
Eurostatin mukaan EU:n väestön ikääntyminen on todellisuutta keskipitkällä aikavälillä. Maahanmuutto voisi olla merkittävä kannustin EU:n hyvän taloudellisen suorituskyvyn takaamisessa. Tätä taustaa vasten meidän on kuitenkin tunnustettava EU:hun suuntautuvan maahanmuuton todellinen luonne.
<P>
Laittomaan työhön on puututtava, koska se rikkoo perustavanlaatuisesti siirtotyöläisten oikeuksia. Meidän on edistettävä sellaista EU:n politiikkaa, jossa rohkaistaan laittomasti oleskelevia siirtotyöläisiä ilmoittautumaan viranomaisille, ja varmistettava samalla, että se ei johda nopeutettuihin palautusmenettelyihin, joilla rikotaan heidän oikeuksiaan. Nämä työntekijät ovat jo Eurooppaan saapuessaan huonommassa asemassa, ja on selvää, että siirtolaisvirtojen asianmukainen hoitaminen voi hyödyttää sekä EU:ta että kolmansia maita.
<P>
Meidän on torjuttava taitojen hukkaan heittämistä, mitä siirtotyöläisten joukossa näkee usein. Nämä työntekijät, erityisesti naiset, päätyvät usein töihin, joihin he ovat ylikoulutettuja.
<P>
Mielestäni komission on kiinnitettävä erityistä huomiota kysymykseen taitojen tunnustamisesta ja elinikäistä oppimista koskevasta aloitteesta ja varmistettava samalla, että maahanmuuttajilla on mahdollisuudet opiskella vastaanottavan maan kieltä, jotta voidaan varmistaa heidän sosiaalinen, ammatillinen ja kulttuurinen kotoutumisensa Euroopan unioniin.
<SPEAKER ID="993" NAME="Bogusław Rogalski  " LANGUAGE="PL">
EU:hun suuntautuva maahanmuutto on ilmiö, joka on jatkunut jo kauan, ja sitä edistävät eri tekijät, kuten huomattavat aineelliset erot Euroopan ja muiden maailman alueiden elintasossa.
<P>
EU tarvitsee ehdottomasti yhteistä lähestymistapaa EU:hun suuntautuvan maahanmuuton osalta. Yhden jäsenvaltion toiminnan epäonnistumisella voi olla välitön vaikutus muihin valtioihin. Huonolla maahanmuuton hallinnalla voi olla vakavia seurauksia lähtömaille ja itse maahanmuuttajille.
<P>
Meidän pitäisi ymmärtää, että laillinen maahanmuutto on hyödyllinen ilmiö, joka luo mahdollisuuksia monille eri ryhmille. Maahanmuuttajilla on viime vuosikymmeninä ollut merkittävä asema Euroopan unionin kehityksessä, ja EU tarvitsee edelleen heidän työtään. Tämän takia tarvitaan yhteistä poliittista näkemystä, joka perustuu aiempiin saavutuksiin ja jossa on myös viitteitä tulevaisuuteen. Tämän tavoitteen saavuttamiseksi tarvitaan tehokkaampaa yhteistyötä. On monia ihmisiä, jotka vaarantavat henkensä tai terveytensä ylittääkseen erityisesti EU:n uudet eteläiset tai itäiset rajat. Tuhannet heistä kuolevat merellä, kun he etsivät parempaa elämää.
<P>
Maahanmuutto on yksi vakavimmista EU:n nykyisistä haasteista, ja vastauksemme siihen riippuu meistä. Voimme muuttaa sen mahdollisuudeksi tai voimme vahingoittaa monia ihmisiä käsittelemällä sitä väärin.
<SPEAKER ID="992" NAME="Daciana Octavia Sârbu  " LANGUAGE="RO">
Koska EU on maahanmuuttajien pääkohde, maahanmuuttoa koskevien oikeudellisten puitteiden yhtenäistämisen on oltava yksi EU:n painopisteala.
<P>
Jos me eurooppalaiset emme aio ryhtyä nyt toimenpiteisiin edistääksemme yhteistä maahanmuuttopolitiikkaa, kärsimme myöhemmin seurauksista, koska emme tehneet sitä ajallaan.
<P>
Voin kuvitella mielessäni näkymän tuhansista laittomista maahanmuuttajista, jotka menettävät henkensä merellä. Mielestäni on meidän velvollisuutemme estää ihmishenkien menetykset. Sen takia meidän on sitouduttava täysimääräisesti aktiiviseen yhteistyöhön niiden maiden kanssa, joista laittomat maahanmuuttajat tulevat.
<P>
Mielestäni yhteisen eurooppalaisen maahanmuuttopolitiikan on osoittauduttava politiikaksi, jolla tuetaan solidaarisuutta EU:n rajoilla sijaitsevien jäsenvaltioiden kanssa, sillä ne kärsivät suurista maahanmuuttovirroista.
<P>
Tuen näkemystä, että laittoman maahanmuuton torjunta voidaan toteuttaa vain edistämällä valvottua laillista maahanmuuttoa. Kaikkien jäsenvaltioiden on tehtävä itsenäisesti lujat sitoumukset suotuisien olosuhteiden luomiseksi lailliselle maahanmuutolle.
<P>
Pidän myönteisenä tätä mietintöä, joka on osoittautunut sangen kunnianhimoiseksi, ja toivon, että saamme sen hyväksytyksi suurella enemmistöllä täysistunnon äänestyksessä.
