<CHAPTER ID="021">
Minuutin puheenvuorot (työjärjestyksen 150 artikla) 
<SPEAKER ID="204" NAME="Puhemies">
(IT) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="205" NAME="Rareş-Lucian Niculescu" AFFILIATION="PPE">
(RO) Arvoisa puhemies, haluan esittää huoleni Romanian Schengen-alueeseen liittymisen liiallisesta politisoinnista, jota olen havainnut viime aikoina.
<P>
Mielestäni on epäoikeudenmukaista sekoittaa oikeusjärjestelmän uudistukseen liittyviä perusteita Schengen-alueeseen liittymisen perusteisiin. Romania on valmis ja täyttää tekniset edellytykset, joiden on itse asiassa oltava ainoat perusteet, joita arvioinnin tekemiseen käytetään.
<P>
Romania ei harjoita rikollisuuden vientiä. Maa ei voi hyväksyä sitä, että erityisesti joitakin Romaniasta peräisin olevia maahanmuuttajayhteisöjä koskevien seikkojen pitäisi katsoa koskevan kaikkia romanialaisia. Tiedämme, että kansalaisvapauksien sekä oikeus- ja sisäasioiden valiokunnassa ensi keväänä pidettävä äänestys on luonteeltaan poliittinen. Uskomme kuitenkin, että äänestyksen on perustuttava objektiiviseen ja oikeudenmukaiseen arviointiin, eikä missään nimessä seikkoihin, joissa on vaaleihin liittyviä mielleyhtymiä.
<SPEAKER ID="206" NAME="Maria Eleni Koppa" AFFILIATION="S&amp;D">
(EL) Arvoisa puhemies, Naton uusi strateginen doktriini, joka hyväksyttiin Lissabonin huippukokouksessa, käynnistää uuden aikakauden Naton pyrkimyksissä vastata uusiin haasteisiin. Tässä yhteydessä on tärkeää tunnustaa Naton ja Euroopan unionin ainutlaatuinen kumppanuus ja tarve yhtenäisemmälle lähestymistavalle Euroopan turvallisuuden kaikkiin näkökohtiin. Näiden kahden organisaation yhteistyön on joka tapauksessa perustuttava avoimuuteen, täydentävyyteen ja toistensa itsenäisyyden kunnioittamiseen.
<P>
On elintärkeää, että toimimme synergisesti ja vältämme päällekkäisyydet erityisesti poliittisissa tehtävissämme, koska tämä tuhlaisi sekä EU:n että Naton jäsenvaltioiden henkilöstö- ja energiaresursseja. Tämä on hyvin tärkeää, jotta voimme olla tehokkaita ja säästää.
<P>
Se, miten kahden organisaation välinen institutionaalinen yhteistyö järjestetään, ja yhteisten toimien tavat ja keinot nopeasti määrittävän luotettavan kuulemismekanismin luominen ovat erittäin tärkeitä seikkoja. Vaadin perusteellista keskustelua tästä aiheesta.
<SPEAKER ID="207" NAME="Cristian Silviu Buşoi" AFFILIATION="ALDE">
(RO) Arvoisa puhemies, 28. marraskuuta Moldovan tasavallassa järjestetään ennenaikaiset parlamenttivaalit.
<P>
Euroopan yhdentymistä kannattava allianssi on ollut vallassa reilun vuoden ajan ja Moldovan tasavallan yhteiskunnan ja talouden uudistuksissa on saavutettu merkittävää edistystä.
<P>
Euroopan yhdentymistä kannattava allianssi on myös osoittanut vilpittömän halunsa edetä tiellä kohti Eurooppaa pisteeseen, josta ei ole paluuta.
<P>
Näiden ponnistelujen ja edistysaskelien ansiosta Euroopan unioni on tukenut ja tukee Moldovan tasavaltaa sekä poliittisesti että taloudellisesti.
<P>
Toivon vilpittömästi, että sunnuntaina pidettävät vaalit varmistavat lopullisesti Moldovan tasavallan tien kohti täyttä demokratiaa, oikeusvaltiota, tehokasta markkinataloutta ja lopulta osaksi eurooppalaista perhettä, johon toivon Moldovan tasavallan liittyvän täysimääräiseksi jäseneksi lähitulevaisuudessa.
<SPEAKER ID="208" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, haluan valittaa alueiden komitean sihteeristön surkeasta käytöksestä liittyen valokuvanäyttelyyn, jonka oli järjestänyt maanpakoon ajettu Kyrenian kaupunki, joka on tällä hetkellä Kyproksella olevien turkkilaisten joukkojen miehittämä.
<P>
Näytteillä olevat kuvat esittävät havainnollisesti Kyrenian kolmetuhatvuotiseen historiaan liittyvien kirkollisten ja muiden muistomerkkien tuhoamisen. Tuhoamiselle oli selkeä syy: poistaa kaikki todisteet siitä, että kaupungissa asui kreikkalaista kulttuuria edustavia kristittyjä. Ihmisten, jotka karkotettiin väkivalloin kodeistaan, on onnistunut asettua Kyreniaan 36 vuotta myöhemmin, vaikka heidät ajettiin pois pakolaisina.
<P>
Alueiden komitean pääsihteerin oli määrä avata näyttely, mutta hän ei lopulta saapunut paikalle Turkin miehitysjoukkojen painostuksen takia, sillä näyttely viittaa siihen, että Turkki miehitti Kyproksen vuonna 1974 ja että miehitysjoukot tuhosivat sen kulttuuriperintöä. Alueiden komitean sihteeristö pyysi itse asiassa poistamaan näyttelyn. Tuomitsen tämän asiaankuulumattoman käytöksen.
<SPEAKER ID="209" NAME="John Bufton" AFFILIATION="EFD">
(EN) Arvoisa puhemies, Irlannin pelastaminen ei todennäköisesti ole viimeinen vastaava hanke euroalueella, vaikka toisin vakuutellaan. Vaikka EMU kärsii velkakriisistä, virkamiehet haluavat painottaa, että Irlannin ongelma poikkeaa seitsemän kuukautta sitten Kreikassa ilmenneestä.
<P>
Kun Ateenassa syynä olivat vastuuton veropolitiikka ja julkisen sektorin korruptio, Dublinissa velka johtuu holtittomasta pankkitoiminnasta. Portugali ei näytä kärsivän erityisesti kummastakaan, mutta sillä on silti vaikeuksia selviytyä, samoin kuin Espanjalla.
<P>
Mitä yhteistä näillä mailla on? Tarkoitukseensa sopimaton yhtenäisvaluutta, joka perustuu idealistiseen ideologiaan eikä taloudelliseen järkevyyteen. Vanha sanonta kaikkien munien panemisesta samaan koriin on toteutunut.
<P>
Mitkä ovat Euroopan vauraimmat maat? Ne ovat Norja ja Sveitsi. Ne hallitsevat itse resurssejaan ja talouksiaan, mutta käyvät silti kauppaa EU:ssa olevien naapuriensa kanssa tietäen, että ne voivat siirtyä muualle, jos EU upottaa koko hankkeen unohduksiin.
<P>
Portugalin pelastaminen nostaisi kokonaislaskun 300 miljardiin euroon ja käyttäisi euroalueen kaiken pääoman. Ainoa järkevä jäljellä oleva vaihtoehto on selvästikin EU-tanasia.
<SPEAKER ID="210" NAME="Martin Ehrenhauser" AFFILIATION="NI">
(DE) Arvoisa puhemies, minäkin haluan sanoa muutaman sanan Irlannista. Spiegel Online -lehdessä todetaan, että kelttiläinen tiikeri on joutunut tehohoitoon. Meidän on kysyttävä, miksi tilanne on tämä. Ei ole epäilystäkään siitä, etteikö talouskriisi johdu valuuttajärjestelmästämme eli toisin sanoen tavasta, jolla rahaa hankitaan. Yksityiset liikepankit pumppaavat järjestelmään uskomattomia summia rahaa. Tämä aiheuttaa laajamittaista keinottelua, kasvattaa inflaatiota ja johtaa lopulta mukana olleiden pahaan velkaantumiseen. Tämän seurauksena meillä on edessämme järjestelmäkriisi, jota ei voi ratkaista sijoittamalla miljardeja ränsistyneeseen pankkijärjestelmään, vaikka teemme sen siirtämällä varoja Irlannin taloudelle. Tarvitsemme todellisen keinon rahavarantojen luomiseen. Meidän on palautettava rahan luominen julkiselle sektorille. Näin voisimme palauttaa satoja miljardeja takaisin Euroopan maiden talouksiin. Lisäksi rahan luominen julkisella sektorilla sopisi yhteen vapaan markkinatalouden kanssa. Tällaiset valtavat päätökset vaatisivat kuitenkin poliitikoiltamme rohkeutta ja vahvuutta. On sanomattakin selvää, että pankkien ei enää saa antaa pyörittää parlamenttia.
<SPEAKER ID="211" NAME="László Tőkés" AFFILIATION="PPE">
(HU) Arvoisa puhemies, hyvät kollegat, mielestäni Euroopan parlamentti ei saa unohtaa mainita Turkissa tapahtuneen armenialaisten kansanmurhan 95. vuosipäivää. 18. kesäkuuta 1987 tekemänsä päätöksen mukaisesti Euroopan parlamentin on muistettava 1,5-2,75 miljoonan viattoman siviilin joukkomurhaa ja tuomittava ehdottomasti holokaustiin ja kommunistien suorittamiin kansanmurhiin sovellettavilla ehdoilla Ottomaanien valtakunnan vuonna 1915 armenialaiseen vähemmistöön ja kristittyjen yhteisöön kohdistuneet rikokset ihmisyyttä vastaan.
<P>
Tähän mennessä 22 valtiota on tunnustanut armenialaisiin kohdistuneen joukkotuhon historialliseksi tosiasiaksi. On valitettavaa, että Morten Messerschmidtin kirjallinen kertomus aiheesta ei saanut tänä vuonna tarvittavaa tukea. Näin ollen toivon, että puhemies Jerzy Buzek tekee aloitteen siitä, että kaikki EU:n jäsenvaltiot tunnustavat yksimielisesti armenialaisten kansanmurhan ja tekevät tämän tosiasian kieltämisestä rangaistavan rikoksen, ja lisäksi toivon, että tämä aihe lisätään pakolliseksi kohdaksi Turkin kanssa käytävien liittymisneuvottelujen asialistalle.
<SPEAKER ID="212" NAME="Rovana Plumb" AFFILIATION="S&amp;D">
(RO) Arvoisa puhemies, 91 prosenttia 18-27-vuotiaista nuorista katsoo, että maan taloudellinen tilanne on heikentynyt. Vain 33 prosenttia nuorista ei halua lähteä Romaniasta. Maan nykyinen hallitus kannustaa leikkauspolitiikallaan aivovuotoa ulkomaille.
<P>
Joka kuukausi saamme huomata, että Romanian hallituksen sosiaalidemokraattien vuonna 2004 käynnistämän ohjelman puitteissa koulutukseen lähettämät nuoret irtisanotaan tai heille ei löydy työpaikkaa, vaikka heillä on tarvittava kokemus ja halu antaa tehokas panos järjestelmään.
<P>
Tuen työmarkkinoiden liikkuvuutta, mutta Romanian hallituksen on luotava uusia työpaikkoja, jotka myös hyötyvät näiden nuorten kokemuksesta.
<P>
Haluan välittää kaiken tukemme romanialaisille opiskelijoille ja opiskelijajärjestöille, kuten ulkomailla opiskelevien romanialaisten liitolle.
<SPEAKER ID="213" NAME="Izaskun Bilbao Barandica" AFFILIATION="ALDE">
(ES) Arvoisa puhemies, Intian valtamerellä kalastavat kalastusalukset kärsivät merirosvojen hyökkäyksistä. Viimeisten kahden viikon aikana Intertuna III, Demiku, Elai Alai, Playa de Anzoras, Albacan, Erroxape, Campolibre Alai ja Playa de Aritzatxu ovat joutuneet kymmenen hyökkäyksen kohteeksi.
<P>
Yhä suurempi osa hyökkäyksistä tapahtuu kaukana rannikolta, koska merirosvot käyttävät veneitä, jotka he ovat kaapanneet kuljetusveneiksi logistiikkansa parantamiseksi. Vaikka käytössä olisi yksityinen turvallisuusyritys, veneet ovat hyvin haavoittuvia. Ne ilmoittavat sijaintinsa, eikä kukaan pysäytä niitä.
<P>
Koordinointia on parannettava, koska Euroopan unionin johtamat merivoimat eivät ole puuttuneet mihinkään näihin hyökkäyksiin. Emme tiedä, miten ne vastaavat näihin hälytyksiin.
<P>
Viime vuonna parlamentissa hyväksymäämme päätöslauselmaa on noudatettava, ja Yhdistyneiden Kansakuntien on osallistuttava enemmän. Useampien maiden on osallistuttava Atalanta-operaatioon ja sille on myönnettävä enemmän resursseja, Somalian rannikko on saarrettava tehokkaammin ja rannikkovaltioiden kanssa tarvitaan enemmän sopimuksia merirosvojen syyttämisestä.
<P>
Merirosvous vaikuttaa kalastus- ja kauppalaivastoomme sekä maihin, joiden kanssa solmimme sopimuksia ja joiden kehitys tai perikato riippuu myös siitä, kuinka turvallista alueella on kalastaa.
<SPEAKER ID="214" NAME="Oreste Rossi" AFFILIATION="EFD">
(IT) Arvoisa puhemies, hyvät kollegat, haluan kertoa parlamentille, mitä alueen komiteoiden 17.-26. marraskuuta järjestämässä kulttuuriarvojen edistämistä miehitetyn Kyproksen kulttuuriperinnön suojelulla koskevan näyttelyn suhteen tapahtui.
<P>
Avajaisten jälkeen 17. marraskuuta viestintäosaston johtaja Wolfgang Petzold määräsi näytteillepanijat keskeyttämään näyttelyn välittömästi siitä syystä, että paneeleissa oli tekstit, jotka poikkesivat sovituista.
<P>
Pyysin, että minulle lähetetään kirjeenvaihto ja lupapyyntö, ja tarkistin, ettei toimiston hyväksymien ja näytteillä olleiden tekstien välillä ollut eroa. Ilmeni myös, että kyseinen johtaja oli pyytänyt näyttelyn kuraattoria poistamaan sanat "miehitys" ja "Turkin hyökkäys". Soitin yksikön johtajalle useita kertoja selvittääkseni, mitä tapahtui, mutta sekä johtaja että hänen henkilöstönsä jäsenet kieltäytyivät puhumasta minulle. Muutamaa tuntia sen jälkeen, kun olin ilmoittanut nämä tiedot, näyttely avattiin uudelleen.
<P>
Hyvät kollegat, se, mitä alueiden komiteassa tapahtui, oli mielestäni vakava ja haitallinen EU:n jäsenvaltion oikeuksien loukkaus.
<SPEAKER ID="215" NAME="Corneliu Vadim Tudor" AFFILIATION="NI">
(RO) Arvoisa puhemies, Romaniasta on valitettavasti tullut Euroopan villi rajaseutu. Asiat olivat huonosti kommunistidiktatuurin aikana, mutta asiat ovat vielä paljon huonommin mafiadiktatuurin aikana.
<P>
Mafian "mustekalan" tärkeimmät lonkerot ovat oikeusjärjestelmä ja poliisi, joita vaivaa syövän lailla levinnyt korruptio.
<P>
Romaniassa tammikuun 1990 jälkeen tehtyjen 5 000 rikoksen tekijöitä ei ole löydetty. Romania on paratiisi paikallisille alamaailman jengeille, jotka oikeusjärjestelmä ja poliisi suojelevat. Se on kuitenkin myös pedofiilien, huijarien ja kaikkein yksinkertaisimpien ulkomaalaisten toimijoiden kokoontumispaikka.
<P>
On hyvä, että Berliinin muuri kaatui, mutta on paha, että se kaatui meidän Itä-Euroopan maiden kansojen päälle.
<P>
Joulukuussa 1989 muutamat jännityksenetsijät herättivät Draculan unestaan. Nyt emme tiedä, miten hänestä pääsee eroon.
<SPEAKER ID="216" NAME="Georgios Koumoutsakos" AFFILIATION="PPE">
(EL) Arvoisa puhemies, Euroopan ylle on viime aikoina levinnyt jatkuvasti synkkenevä musta pilvi. Äärioikeiston fanaattisten, muukalaisvihamielisten ja usein rasististen ryhmien ja puolueiden vaalimenestys on sävyttänyt poliittista kehitystä monissa jäsenvaltioissa, jopa Ruotsissa. Tämä on merkki, jota emme voi sivuuttaa.
<P>
Ennennäkemätön talouskriisi ja kasvava maahanmuutto-ongelma ovat muodostamassa myrkyllisen yhdistelmän, joka ruokkii ääriliikkeitä ja ylilyöntejä. Tämä on kiistatta erittäin monimutkainen ongelma, jota on vaikea ratkaista.
<P>
Tästä syystä Euroopan parlamentin keskustaoikeiston ja sosiaalidemokraattien puolueilla, Euroopan kansanpuolueella (kristillisdemokraateilla) ja sosialisteilla on valtava vastuu ja tehtävä: hajottaa pilvi ennen kuin siitä tulee myrsky. Niiden on käytettävä hyväkseen kaikki mahdollisuudet sopimiseen ja koordinointiin, jotta voimme ryhtyä tehokkaampiin toimiin tiettyjen ryhmätyötä vaativien ongelmien, kuten maahanmuuton, osalta. Täällä Euroopan parlamentissa meidän on käynnistettävä uusi vahva yhteinen hanke muukalaisvihaa ja rasismia vastaan kriisien vaivaamassa Euroopassa.
<SPEAKER ID="217" NAME="Alan Kelly" AFFILIATION="S&amp;D">
(EN) Arvoisa puhemies, irlantilaisena parlamentin jäsenenä olen hyvin tietoinen siitä, että Euroopan huomio keskittyy nyt maani taloudellisiin ongelmiin. Maani kriisi aiheutui ahneudesta - puhtaasta ahneudesta - politiikan ja suuryritysten eliitin keskuudessa. Nämä henkilöt tuhlasivat energisen ja innovatiivisen väestön luoman vaurauden, ja heidät on asetettava vastuuseen.
<P>
Kriisin syynä oli kuitenkin myös pankkisektorin leväperäinen sääntely. Tämä epäonnistuminen koskee myös Eurooppaa. On muistettava viime heinäkuussa tehdyt pankkien stressitestit, joiden jälkeen komissio hyväksyi juuri niiden Irlannin pankkien tulevaisuuden, jotka ovat kriisin ytimessä. Miten näin voi käydä? Olen hyvin vihainen, että maani on joutunut tähän pisteeseen - erittäin vihainen.
<P>
Olen hyvin tyytyväinen solidaarisuuteen, jota kollegat eri puolilta Eurooppaa ovat osoittaneet, erityisesti tarjoamalla rahoitusta maani talouden vakauttamiseen. Uskon kuitenkin, että olemme EU:n tulevaisuuden suhteen tienristeyksessä. Irlanti on hyvin itsenäinen kansakunta, ja pelkäänpä, että Irlannin veropolitiikkaa koskeva EU:n määräys ylittäisi vaarallisen rajan unionin pienempien kansallisvaltioiden kohtelussa.
<SPEAKER ID="218" NAME="Marian Harkin" AFFILIATION="ALDE">
(EN) Arvoisa puhemies, minäkin haluan puhua tämänhetkisestä talouskriisistä, mutta toisesta näkökulmasta. Kuulimme tänään, kun Jean-Claude Trichet ja Olli Rehn puhuivat finanssipolitiikan kurinalaisuuden tarpeesta ja kehottivat Irlantia ja Portugalia sekä muita maita noudattamaan vakaus- ja kasvusopimusta.
<P>
Eurobarometri-tutkimuksessa, jonka tulokset ilmoitettiin tänään, yli 27 000 kansalaiselta eri puolilta EU:ta ja 1 000 kansalaiselta Irlannissa kysyttiin heidän näkemyksiään siitä, miten selviämme kriisistä.
<P>
Kun keskitytään vain kahteen seikkaan, yhdessä kysymyksistä pyydettiin kansalaisia asettamaan suosituimmuusjärjestykseen keinot, joilla voisimme selviytyä kriisistä nopeasti. 29 prosenttia EU:n kansalaisista ja kolmasosa Irlannin kansalaisista kannatti julkisten menojen vähentämistä, ja kaksi kolmasosaa EU:n kansalaisista ja 57 prosenttia Irlannin kansalaisista kannatti ensisijaisesti talouden elvyttämistä tai molempien lähestymistapojen yhdistämistä.
<P>
Poliittisia painotuksia koskeva kysymys osoitti, että yli 50 prosenttia sekä EU:n että Irlannin kansalaisista katsoo, että meidän olisi ensin puututtava köyhyyteen ja syrjäytymiseen. On siis olemassa todellisia eroja näiden kahden näkemyksen välillä. Emme reagoi riittävän hyvin kansalaisten huolenaiheisiin, ja meidän on mielestäni tarkistettava painopisteitämme.
<SPEAKER ID="219" NAME="Gerard Batten" AFFILIATION="EFD">
(EN) Arvoisa puhemies, huomenna 23. marraskuuta on kulunut neljä vuotta vaalipiirini asukkaan Alexander Litvinenkon kuolemasta Lontoossa. Litvinenkon murhasi Venäjän hallituksen osa valtion tukemana terroritekona. Suur-Lontoon poliisin kolme pääepäiltyä - Andrei Lugovoi, Dmitri Kovtun ja Vjatsheslav Sokolenko - ovat edelleen vapaina Venäjällä. Samaan aikaan Litvinenkon arvokkaasti käyttäytyvä vaimo Marina ei saa oikeutta. Kuolinsyyntutkintaa ei ole toistaiseksi järjestetty, vaikka tämä olisi tavallinen käytäntö väkivaltaisen kuoleman yhteydessä.
<P>
Siksi käytän hyväkseni tilaisuutta kehottaa Yhdistyneen kuningaskunnan viranomaisia käynnistämään kuolinsyyntutkinnan mahdollisimman pian, jotta kuolemaan liittyvät olosuhteet ja kuolinsyy voidaan selvittää ja julkistaa, ja ilmoittaa virallisesti poliisin murhatutkimusten perusteella etsityt henkilöt.
<P>
Alexander Litvinenko oli Yhdistyneen kuningaskunnan kansalainen, joka murhattiin Yhdistyneen kuningaskunnan maaperällä. Tämä on vähintä, mitä hän ja hänen perheensä voivat odottaa tai mihin heillä pitäisi olla oikeus.
<SPEAKER ID="220" NAME="Anna Záborská" AFFILIATION="PPE">
(SK) Arvoisa puhemies, viikko sitten julkaistiin kertomukset Balkanin valtioiden liittymisprosessista. Ei ole oikeudenmukaista määrittää ehtoja neuvottelujen aloittamiselle EU:n jäsenyydestä ehdokasmaiden kanssa ja sitten jättää neuvottelut käynnistämättä, kun ehdot on täytetty. Miksi emme kohtele Makedoniaa oikeudenmukaisesti?
<P>
Makedonia on maa, jossa uudistukset tuottavat hyviä tuloksia. Maassa yli 80 prosenttia keskiasteen koulun käyneistä jatkaa yliopistoon. He aloittavat englannin opiskelun kuusivuotiaana.
<P>
Komission kertomuksessa mainitaan edistys korruption torjunnassa, vakaa hallitus ja poliittinen vuoropuhelu. Makedonia täyttää kaikki Kööpenhaminan kriteerit. Se ansaitsee mahdollisuuden käynnistää neuvottelut EU:n jäsenyydestä. Voimme keskustella ratkaisemattomista kysymyksistä neuvotteluprosessin aikana. Jos näin ei tehdä, tämä heikentää luottamusta Eurooppaan.
<SPEAKER ID="221" NAME="Estelle Grelier" AFFILIATION="S&amp;D">
(FR) Arvoisa puhemies, Cameronin hallituksen säästöpolitiikan seurauksena Yhdistynyt kuningaskunta on juuri päättänyt lakata rahoittamasta suuria hinaajia, jotka auttavat ja pelastavat aluksia Englannin kanaalissa. Kyseessä on yksimielinen päätös, jonka alueen satamien, merenkulkualan, kaupan ja politiikan elimet ovat tuominneet.
<P>
Yhdistyneen kuningaskunnan ilmoitetulla vetäytymisellä voisi olla traagisia seurauksia merenkulun turvallisuudelle tällä alueella, josta vuosittaiset yli 250 000 alusta tekevät maailman vilkkaimman kauppareitin. Alueella on ilmoitettu viimeisten 10 vuoden aikana lähes 300 tapausta, ja asiantuntijoiden mukaan tehokkaiden pelastusalusten etukäteissijoittelu on ehkäissyt useita tällaisia tapauksia muuttumasta suuronnettomuuksiksi.
<P>
Koska meriturvallisuus vaikuttaa EU:n alueen turvallisuuteen ja ympäristönsuojeluun, hätähinauksen järjestäminen kuuluu viranomaisille, jotka saavat taloudellista tukea alusten omistajilta, eikä sitä saa yksityistää yksityisten hinausyritysten hyväksi.
<P>
Euroopan komissiolla on siis velvollisuus ottaa asia esiin. Euroopan on löydettävä resurssit toteuttaa kattava yhdennetty meripolitiikka, jota se virallisesti vaatii.
<SPEAKER ID="222" NAME="Giommaria Uggias" AFFILIATION="ALDE">
(IT) Arvoisa puhemies, hyvät kollegat, haluan kertoa teille, kansalaisille ja yhdistyksille, että olemme esittäneet kirjallisen kannanoton N:o 0086/2010 veden suojeluun yleisenä hyödykkeenä.
<P>
Vesi ei ole pelkästään yhteistä omaisuutta, vaan yleismaailmallinen ihmisoikeus, ja vesivarojen hallinta paikallisena julkisena palveluna on hallituksen hyvän toiminnan perusta. Nämä ovat ohjaavat periaatteemme, ja ne ovat samat periaatteet, joiden perusteella tuhannet Italian kansalaiset ovat päättäneet tukea kaikkia pyyntöjä kansanäänestykselle, jolla pyritään estämään perushyödykkeen poistaminen julkiselta alueelta.
<P>
Meidän mielestämme aloite ei kuulu ainoastaan niille, jotka ovat sitä ehdottaneet, koska tämä on taistelu, johon kaikkien on osallistuttava. Tämän vahvistamiseksi on mainittava, että kannanotto esitettiin yhdessä Vihreiden, Euroopan parlamentin sosialistien ja demokraattien sekä Euroopan vasemmiston poliittisiin ryhmiin kuuluvien parlamentin jäsenten kanssa, ja se saa laajaa kannatusta koko parlamentissa.
<P>
Tavoitteena on kerätä allekirjoitukset vähintään puolelta parlamentin jäsenistä, jotta kannanotosta tulee Euroopan parlamentin virallinen kanta ja sillä voidaan suojella vettä oikeutena eikä etuna.
<SPEAKER ID="223" NAME="Monica Luisa Macovei" AFFILIATION="PPE">
(RO) Arvoisa puhemies, Moldovan tasavallassa järjestetään ennenaikaiset parlamenttivaalit sunnuntaina. Vaaleissa ovat vastakkain demokraattiset ja kommunistiset voimat.
<P>
Jos voitto menee demokraattisille voimille, jotka ovat liittyneet yhteen Euroopan yhdentymistä kannattavan allianssin puitteissa, tämä takaa viimeisen vuoden aikana tapahtuneen edistyksen jatkumisen - kehityksen kohti demokraattista hallintoa, oikeuksia ja ihmisten hyvinvointia. Demokraattisten voimien on toimittava yhdessä ennen vaaleja ja niiden jälkeen.
<P>
Sunnuntain vaalien on oltava vapaat ja oikeudenmukaiset, ja ihmisillä on oltava mahdollisuus saada tietoja. Huhtikuun 2009 väkivaltaiset tapahtumat eivät saa toistua. Demokraattisia hallituksia ei muodosteta petoksilla, väkivallalla ja pelolla.
<P>
Sunnuntaina äänestävät luonnollisesti Moldovan tasavallan kansalaiset emmekä me. Me parlamentissa kuitenkin tuemme niitä, jotka edistävät demokraattista muutosta. He saavat meidän solidaarisuutemme ja kannustuksemme.
<SPEAKER ID="224" NAME="Luis de Grandes Pascual" AFFILIATION="PPE">
(ES) Arvoisa puhemies, Bagdadissa hyökättiin hiljattain katoliseen kirkkoon, jossa kuoli 58 ihmistä, pääosin naisia ja lapsia, ja ainoastaan siksi, että he olivat kristittyjä. Al-Qaida on ottanut ylpeänä vastuun tästä teosta. Tämä ei ole yksittäistapaus, vaan kristittyihin muslimienemmistöisissä maissa kohdistuvan vainon ja väkivallan huipentuma. Marokossa on ilmennyt karkotustapauksia, Turkissa uhkailuja ja Intiassa ja Nigeriassa hyökkäyksiä. Tammikuussa kuusi kristittyä surmattiin kirkon ovelle Kairossa. Kuinka kauan läntiset demokratiat aikovat tukea tällaista toimintaa pysymällä vaiti?
<P>
Puhemies Buzek on onneksi antanut julkilausuman parlamentin puolesta. Hyökkäyksen tuomitsevassa julkilausumassaan korkea edustaja Catherine Ashton tyytyi ainoastaan tuomitsemaan terroriteon. Miksi motiivia ei mainita, toisin sanoen sitä, että kyseessä olivat kristityt, mikä oli hyökkäyksen yksiselitteinen syy.
<P>
En ole kuullut mitään José Luis Rodríguez Zapaterolta enkä pääministeri Erdoganilta. Mitä järkeä Alliance of Civilisations -hankkeessa on? Häpeän typeryyttämme ja pelkuruuttamme. En voi muistamatta edesmennyttä väärinymmärrettyä Oriana Fallacia, joka ilmoitti Eurabian syntyneen ja joutui lähes kivitetyksi uskallettuaan tuomita sen, mitä neuroottisessa Euroopassa oli tapahtumassa.
<SPEAKER ID="225" NAME="Iliana Malinova Iotova" AFFILIATION="S&amp;D">
(BG) Arvoisa puhemies, koulutus ja tiede ovat vuoden 2020 talousstrategian ensisijaisia tavoitteita. Se, jääkö ohjelma vain paperille vai muunnetaanko se toiminnaksi, riippuu meistä. Jotta onnistumme, sekä EU:n toimielinten että jäsenvaltioiden on otettava siitä vastuu. Sen sijaan Bulgarian hallitus harjoittaa politiikkaa, joka on sekä kansallisen että EU:n tieteellistä tutkimusta ja koulutusta koskevan politiikan vastaista. Euroopassa tutkimukseen ja kehitykseen on myönnetty 3 prosenttia vuoteen 2020 saakka ja Bulgariassa vain vaatimattomat 0,6 prosenttia.
<P>
Useiden epäonnistuneiden ratkaisujen seurauksena Bulgarian tiedeakatemia, jolla on yli 140 vuoden historia ja joka perustettiin Ottomaanien valtakunnan vaikeissa olosuhteissa, ja joka tuottaa nykyisin 55 prosenttia Bulgarian tieteellisestä tutkimuksesta ja tunnetaan kaikkialla maailmassa, asetetaan selvitystilaan. Se on saanut yli 30 miljoonaa euroa yli 400 menestyneelle EU:n hankkeelle.
<P>
Vaikka Bulgarian hallitus on mukana EU:n toimielimissä poliittisella ja asiantuntijatasolla, se ei selvästikään näe yhteyttä tieteen ja kriisistä selviytymisen välillä. Aihe on lisättävä neuvoston ja komission asialistalle. Tämä ei ole ainoastaan Bulgariaa koskeva kysymys, koska se asettaa vaakalaudalle strategisen ohjelman ja EU:n painopisteiden noudattamisen.
<SPEAKER ID="226" NAME="Róża Gräfin von Thun Und Hohenstein" AFFILIATION="PPE">
(PL) Arvoisa puhemies, haluan kiinnittää huomionne riittämättömiin osapuolten kuulemisiin, joita komissio on pitänyt orpojen teosten osalta. Orvot teokset ovat teoksia, joiden tekijänoikeuden haltijaa ei löydetä.
<P>
Viime viikolla järjestin parlamentissa tästä aiheesta keskustelun. Se osoitti, kuinka paljon tämä ala kiinnostaa ja kuinka paljon kysymyksiä esitettiin komission parhaillaan valmistelemasta direktiivistä. Prosessi on kuitenkin pidetty salaisena. Työhön suoraan osallistuvien asiantuntijoiden ja elinten pitäisi kuitenkin tietää edes suunta, johon työ on etenemässä. Orpous vaikuttaa noin 40 prosenttiin Euroopan taiteen alan tuotannosta. Päivämäärä, jona direktiivi julkaistaan, on siirretty ensi vuoden ensimmäiselle neljännekselle, joten kuulemisille on vielä aikaa, ja meidän on otettava kansalaiset, muun muassa asiantuntijat, paremmin mukaan säädöksen laatimisprosessiin, jotta siitä todella saadaan paras mahdollinen.
<SPEAKER ID="227" NAME="Matthias Groote" AFFILIATION="S&amp;D">
(DE) Arvoisa puhemies, työntekijöiden demokraattinen osallistuminen liiketoimintaan on yksi Euroopan unionin sosiaalipolitiikan kulmakivistä. Atlasin tehtaiden työntekijät Ganderkeseessä, Delmenhorstissa ja Vechtassa ovat jo kuukauden ajan lakkoilleet kellon ympäri juuri näiden oikeuksien saamiseksi. Työntekijät taistelevat varmistaakseen työehtosopimuksen, joka mahdollistaisi hyvien ja turvattujen työpaikkojen säilymisen. Johto on kuitenkin kieltäytynyt suoraan neuvottelemasta metalliteollisuustyöntekijöiden liiton ja yritysneuvoston kanssa. Työriidan aikana johto on pelotellut ja painostanut työntekijöitä huomattavasti. Haluan kehottaa johtoa ja erityisesti Fil Filipovia käynnistämään keskustelut ja palaamaan neuvottelupöytään. Demokraattisen osallistumisen ei voi sallia päättyvän tehtaan portille. Järjestelmä, jossa työntekijöitä palkataan ja irtisanotaan saman tien, synnyttää pelkoa ja kylvää sosiaalisen levottomuuden siemeniä. Euroopassa ei pitäisi olla sijaa tällaisille järjestelmille, koska ne ovat vahingollisia demokratiallemme.
<SPEAKER ID="228" NAME="Cristian Dan Preda" AFFILIATION="PPE">
(FR) Arvoisa puhemies, muutama sana Norsunluurannikon presidentinvaaleista, koska toimin maassa EU:n vaalitarkkailuvaltuuskunnan johtajana. Lokakuun alusta lähtien koko Norsunluurannikon alueella on ollut 100 tarkkailijaa 26 maasta.
<P>
Ensimmäinen kierros 31. lokakuuta sujui melko hyvin. Vilppiä tai väkivaltaa ei ilmennyt. Tulokset ilmoitettiin hiukan myöhässä, mutta yleisesti ottaen merkittäviä häiriöitä ei ilmennyt.
<P>
Toinen kierros on määrä pitää ensi sunnuntaina. Siitä on tulossa hankalampi, koska kaduilla on jo ollut yhteenottoja ja kampanjan äänensävy on muuttunut aggressiivisemmaksi myös tarkkailijoitamme kohtaan. Sen lisäksi tarkkailijoita on toisinaan estetty suorittamasta kampanjan valmistelujen valvomiseen liittyviä tehtäviään. Tunnelman on rauhoituttava, jotta äänestäminen voidaan hoitaa normaalisti. On erittäin tärkeää suojella tarkkailijoitamme sunnuntaihin saakka ja siitä eteenpäin.
<SPEAKER ID="229" NAME="Puhemies">
(IT) Keskustelu on päättynyt.
