<CHAPTER ID="012">
Käsittelyjärjestys
<SPEAKER ID="016" NAME="Puhemies">
(DE) Puheenjohtajakokouksen työjärjestyksen 130 ja 131 artiklan mukaisesti keskiviikkona 17. lokakuuta pitämässään kokouksessa laatima lopullinen esityslistaluonnos on jaettu. Siihen on ehdotettu seuraavia muutoksia:
<P>
Keskiviikko:
<P>
Verts/ALE-ryhmä on pyytänyt, että EU:n ja Venäjän huippukokousta koskevista neuvoston ja komission julkilausumista käytävän keskustelun päätteeksi esitetään päätöslauselmaesityksiä.
<SPEAKER ID="017" NAME="Daniel Cohn-Bendit">
Verts/ALE-ryhmän puolesta. - (DE) Arvoisa puhemies, keskustelimme tästä puheenjohtajakokouksessa, jolloin sanoin, että EU:n ja Venäjän huippukokousta, Vladimir Putinin Iranin-vierailua ja siellä käytävien keskustelujen hyvin konkreettista luonnetta ajatellen olisi toki absurdia, että parlamentti keskustelisi näistä asioista hyväksymättä päätöslauselmaa, jossa se ilmaisee kantansa. Keitä me oikein olemme? Haluamme aina yhteispäätösvaltaa, mutta nyt, kun meillä on tilaisuus tehdä päätös, emme käytä sitä.
<P>
Kannatamme päätöslauselman antamista ennen EU:n ja Venäjän huippukokousta, ja tarvittaessa uuden päätöslauselman antamista kokouksen jälkeen. On parlamentin velvollisuus valvoa komission toimintaa ja laatia poliittisia suuntaviivoja, eikä se saa olla pelkkä keskustelupiiri.
<SPEAKER ID="018" NAME="Graham Watson">
ALDE-ryhmän puolesta. - (EN) Arvoisa puhemies, parlamentilla on todellakin ollut tapana järjestää ensiarvoisen tärkeistä aiheista, joihin EU:n ja Venäjän huippukokous lukeutuu, keskustelu, jonka jälkeen on annettu päätöslauselma. Sanottavaa on paljon, ja parlamentin on lähetettävä monia viestejä unionin edustajille huippukokouksessa. Meidän olisi välitettävä venäläisille sekä meitä huippukokouksessa edustaville henkilöille luja viesti, jonka takana parlamentti seisoo. Näin ollen ryhmäni kannattaa tätä ehdotusta.
<P>
(Suosionosoituksia)
<SPEAKER ID="019" NAME="Richard Corbett">
PSE-ryhmän puolesta. - (EN) Arvoisa puhemies, jos kukaan ei puhu tätä ehdotusta vastaan, minä teen sen.
<P>
Ehdotuksen kannattajat uskovat ilmeisesti, että parlamentin keskusteluilla on merkitystä vain, jos niiden päätteeksi hyväksytään päätöslauselma. Itse asiassa he alentavat keskustelun arvoa, koska he kaikki ovat muualla neuvottelemassa päätöslauselman tekstistä sen sijaan, että he olisivat keskustelemassa asiasta parlamentissa. Niitä seikkoja, jotka he ja muut haluavat tuoda esiin ennen huippukokousta, voidaan edistää itse parlamentissa vireällä keskustelulla ja selkeillä älykkäillä kannanotoilla sen sijaan, että parlamentin jäsenet työskentelevät koko yön valmistelukomiteassa lisätäkseen tekstiä siihen valtavaan opukseen, jonka laadimme jokaisen istuntojakson lopussa ja joka sisältää lukemattomia sivuja päätöslauselmia.
<P>
On korkea aika muuttaa painopisteitä ja nostaa tämän istuntosalin permannolla käytävien keskustelujen arvoa. Vetoan jäseniin, jotta tässä parlamentissa käytäisiin vireitä keskusteluja.
<P>
(Parlamentti hyväksyi pyynnön.)
<SPEAKER ID="021" NAME="Herbert Bösch" AFFILIATION="PSE">
(DE) Arvoisa puhemies, en yleensä puutu käsittelyjärjestystä koskeviin kysymyksiin, mutta käymme tämän saman keskustelun aina maanantaisin viideltä iltapäivällä. Omalta osaltani mietin, miksi käymme toisen keskustelun poliittisesti tärkeistä asioista aina torstaina iltapäivällä. Ehkäpä vallanpitäjät parlamentissa voisivat keskustella uudelleen asiasta, sillä käymme joka kerta tämän samaisen keskustelun siitä, pitäisikö jokin tapahtuma, kuten jossain päin maailmaa pidetty huippukokous, lisätä esityslistalle. Näkisin mielelläni tätä kysymystä käsiteltävän parlamentin esityslistalla.
<SPEAKER ID="022" NAME="Puhemies">
(DE) Hyvä Herbert Bösch, kaikki te tämän parlamentin jäsenet olette ”vallanpitäjiä”. Kuten olette nähnyt, sellaisina itseään toisinaan pitävät äänestetään usein ulos täysistunnossa. Se on yksinkertaisesti vain demokratiamme toimintatapa. Kiitän teitä huomioistanne.
<P>
Torstai:
<P>
PPE-DE-ryhmä on pyytänyt, että ihmisoikeuksien loukkauksista käytävässä keskustelussa kohta ”Uzbekistan” korvataan kohdalla ”Pakistan”.
<SPEAKER ID="023" NAME="Charles Tannock">
PPE-DE-ryhmän puolesta. - (EN) Arvoisa puhemies, puhun poliittisen ryhmäni puolesta. Kuten tiedätte, kotimaahansa palanneen Benazir Bhutton puoluetta vastaan tehtiin pari päivää sitten kaikkien aikojen mittavin itsemurhapommi-isku, jossa kuoli yli sata siviiliä. Pakistanin hallitus karkotti hiljattain toisen maahan palanneen siviilin, poliitikko Nawaz Sharifin. Tässä olennaisen tärkeässä ja strategisessa Etelä-Aasian maassa on tapahtunut kaikenlaisia asioita, joista parlamentin on kiireisesti keskusteltava.
<P>
En ole tietoinen muista viimeaikaisista muutoksista Uzbekistanin tilanteessa, kuin että neuvosto keskustelee maan johtajien matkustuskieltojen mahdollisesta poistamisesta. Sen merkitys on mitätön verrattuna Pakistanin tapahtumiin, josta syystä kehotan painokkaasti parlamenttia tukemaan pyyntöä keskustella Pakistanin tilanteesta torstaina.
<SPEAKER ID="024" NAME="Hannes Swoboda">
PSE-ryhmän puolesta. - (DE) Arvoisa puhemies, on aina hyvin vaikea päättää hyötyjen ja haittojen välillä. Me kannatimme tätä aloitetta, ja voisimme allekirjoittaa sen, mikäli PPE-DE-ryhmä ja muut poliittiset ryhmät sitoutuisivat ottamaan Uzbekistanin tilanteen myöhemmin esityslistalle ja käsittelemään sitä heti seuraavan tilaisuuden tullen. Toisin sanoen, esityslistan muuttaminen ei saisi tarkoittaa, että unohdamme Uzbekistanin ja sen tilanteen kehityksen. Tällaisen lupauksen saatuamme voisimme antaa aloitteelle tukemme.
<SPEAKER ID="025" NAME="Puhemies">
(DE) Se on varmastikin oivallinen kompromissi.
<SPEAKER ID="026" NAME="Daniel Cohn-Bendit">
Verts/ALE-ryhmän puolesta. - (DE) Arvoisa puhemies, Pakistanin tilanne on epäilemättä hyvin tärkeä asia. Tämä kysymys on kuitenkin liian tärkeä käsiteltäväksi ihmisoikeusloukkauksia koskevan torstai-iltapäivän keskustelun yhteydessä. Pakistania koskevassa keskustelussa ei tietenkään ole kysymys vain ihmisoikeusloukkauksien tutkimisesta, vaan se tarjoaa oivallisen tilaisuuden keskustella EU:n ulkopolitiikasta koko tällä alueella.
<P>
Pakistan olisi ennemminkin otettava seuraavalle esityslistallemme omana keskustelunaan neuvoston ja komission kanssa, mikä olisi mielestäni kaikkein tarkoituksenmukaisinta. Uzbekistanin tilanne on ajankohtaisempi, koska neuvosto aikoo poistaa tänään eräät pakotteet. Nykytilanteessa meidän olisi katsottava Uzbekistanin tapahtumat ihmisoikeusongelmaksi, jonka vuoksi pakotteita ei tulisi poistaa. Tästä asiasta voidaan päättää nopeasti torstaina iltapäivällä. Pakistan taas on hyvin vaikea ja keskeinen ulkopoliittinen kysymys, ja se tulisi siksi sisällyttää seuraavalle esityslistalle.
<P>
(Parlamentti hyväksyi pyynnön.)
<P>
(Käsittelyjärjestys vahvistettiin.)
