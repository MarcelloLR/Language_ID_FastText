<CHAPTER ID="009">
EU:n ja Valko-Venäjän vuoropuhelun puolivuotisarviointi (keskustelu) 
<SPEAKER ID="351" NAME="Puhemies">
- (PT) Esityslistalla on seuraavana neuvoston ja komission julkilausumat EU:n ja Valko-Venäjän vuoropuhelun puolivuotisarvioinnista.
<SPEAKER ID="352" NAME="Alexandr Vondra">
neuvoston puheenjohtaja. - (EN) Arvoisa puhemies, olen kiitollinen parlamentin jäsenille tilaisuudesta tarjota teille tuoreimmat tiedot Valko-Venäjän viimeaikaisesta kehityksestä ja erityisesti kertoa neuvoston viime maanantaisen keskustelun tuloksista.
<P>
Kuten monet teistä tietävät, Valko-Venäjällä on tapahtunut monia myönteisiä muutoksia neuvoston päätettyä jäädyttää viisumikiellot väliaikaisesti ja osittain viime lokakuussa. Erityisesti on syytä tuoda esiin For Freedom -liikkeen ja Tšernobyl-aloitteiden keskuksen rekisteröinti, riippumattomien sanomalehtien, kuten Narodnaya Volyan ja Nasha Nivan, painaminen ja jakelu, internetin säätelyä koskeva pyöreän pöydän keskustelu tiedotusvälineiden vapautta koskevista asioista vastaavan Etyjin edustajan kanssa, käynnissä oleva asiantuntijoiden kuuleminen Etyjin/ODIHR:n kanssa vaalilakiin tehtävistä parannuksista sekä vastaperustetut neuvoa-antavat elimet, joihin kuuluu muun muassa ihmisoikeuksista vastaava elin ja jotka kokoavat yhteen kansalaisyhteiskunnan ja jopa opposition edustajia.
<P>
Nämä muutokset voivat vaikuttaa vähäpätöisiltä, mutta Valko-Venäjän tapauksessa ne ovat varsin merkittäviä. Osa valkovenäläisistä kansalaisyhteiskunnan edustajista on tunnustanut tämän.
<P>
Maassa on kuitenkin todettu myös huolestuttavia tapahtumia. Tärkeältä ihmisoikeusjärjestöltä, Viasnalta, on evätty rekisteröityminen, joidenkin riippumattomien tiedotusvälineiden valtuuttamisessa on ongelmia ja, vaikka kansalaisyhteiskunnan ja opposition edustajien häirintä on vähentynyt, lyhytaikaisia pidätyksiä tehdään yhä. Seuraamme tiiviisti myös oppositiolta saatuja valituksia väitetyistä pakollisista kutsunnoista.
<P>
Valko-Venäjän tilanne ei siis ole yksiselitteinen. Me olemme kuitenkin vakuuttuneita siitä, että suhteiden vahvistamista tulee jatkaa ja että myönteistä kehitystä täytyy tukea. EU:n Valko-Venäjän-suhteiden tulee jatkossakin perustua näihin periaatteisiin. Politiikkamme tulevaa suuntaa harkitessamme meidän on pidettävä mielessä laajemmat strategiset intressimme alueella sekä rahoituskriisin vaikutus.
<P>
16. maaliskuuta tekemämme päätös perustui näihin huomioihin. Päätöksellä jatkettiin rajoittavia toimenpiteitä vuodella ja samalla tiettyjä valkovenäläisiä viranomaisia koskevien matkustusrajoitusten jäädyttämistä jatkettiin yhdeksällä kuukaudella.
<P>
Perusteellisessa tarkastelussa, joka on tarkoitus suorittaa tämän yhdeksän kuukauden jakson päättymiseen mennessä, keskitytään viiteen alueeseen, jotka neuvosto asetti lokakuussa 2008 antamissaan päätelmissä. Näitä alueita ovat vaalilain uudistaminen ja muut demokraattisten arvojen kunnioittamiseen tähtäävät käytännön toimet, oikeusvaltio sekä ihmisoikeudet ja perusvapaudet, mukaan lukien sananvapaus, tiedotusvälineiden vapaus, kokoontumisvapaus ja poliittinen yhdistymisvapaus.
<P>
Me olemme vakuuttuneita, että viime viikolla sovittu jäädyttämisen jatkaminen auttaa meitä saavuttamaan poliittiset tavoitteemme. Se tarjoaa meille tilaisuuden jatkaa huolestuttavina pitämiemme ihmisoikeusasioiden käsittelemistä valkovenäläisten kumppaneidemme kanssa. Ihmisoikeuksia koskevan vuoropuhelun käynnistäminen ensi kuussa on erityisen tärkeä askel.
<P>
Kahdenvälisiä poliittisia yhteyksiä koskeneen kiellon poistamisen jälkeen on tehty useita korkean tason vierailuja, muun muassa ministeritroikan vierailu tammikuun lopussa. Tämän yhteydenpidon tavoitteena on ollut kannustaa Valko-Venäjää sekä luoda yhteisymmärrystä ja tasoittaa osapuolten erilaisia odotuksia. Me toivomme, että vuoropuhelu jatkuu tulevina kuukausina.
<P>
Me olemme vakuuttuneita, että meidän on oltava rakentavia Minskin suhteen. Me pysyttelemme realisteina, emmekä odota dramaattisia muutoksia. Muutokset ottavat aikansa, ja on meidän kaikkien etujen mukaista kannustaa tulevaa myönteistä kehitystä.
<P>
On tärkeää, että Valko-Venäjän kansalaisyhteiskunnan edustajat ovat kannattaneet avoimesti pyrkimyksiämme suhteiden parantamiseksi. He osallistuivat hiljattain varsin hyödylliseen keskusteluun parlamentin jäsenten kanssa. Me olemme säännöllisesti yhteydessä Valko-Venäjän kansalaisyhteiskunnan edustajiin ja aiomme jatkaa tätä vuoropuhelua sekä kansalaisyhteiskunnan ja riippumattomien tiedotusvälineiden tukemista Valko-Venäjällä.
<P>
Haluan lopuksi sanoa muutaman sanan itäisestä kumppanuudesta, jolle Eurooppa-neuvosto antoi viime viikolla tukensa ja joka käynnistetään toukokuussa pidettävässä huippukokouksessa. Valko-Venäjä on yksi kuudesta itäiseen kumppanuuteen kuuluvasta valtiosta. Me uskomme vakaasti, että Valko-Venäjän pitäisi osallistua tähän uuteen aloitteeseen alusta pitäen. Sen kahdenvälisen osallistumisen laajuus riippuu kuitenkin useista tekijöistä, erityisesti sen edistymisestä eräillä jo mainitsemillani alueilla.
<P>
Olen kiitollinen julkisesta tuesta, jonka parlamentti antoi neuvoston viime maanantaisen kokouksen tulokselle. Yhdeksän kuukauden kuluessa tehtävä perusteellinen tarkastelu on varmasti ratkaiseva tulevien päätösten kannalta ja sillä tulee olemaan suuri vaikutus myöhempiin Valko-Venäjän-suhteisiimme myös yleisemmin. Neuvosto on valmis pitämään parlamentin ajan tasalla tilanteen kehittymisestä ja odottaa kiinnostuksella näkemyksiänne asiasta.
<SPEAKER ID="353" NAME="Benita Ferrero-Waldner">
komission jäsen. - (FR) Arvoisa puhemies, Valko-Venäjä on tienhaarassa.
<P>
Me olemme tilanteessa, jossa viisumikiellon vuoden loppuun asti jäädyttävä neuvoston päätös on juuri tehty ja Euroopan parlamentin päätöslauselman hyväksyminen on ovella. On aika tarkastella alustavasti Valko-Venäjän politiikkaamme kuusi kuukautta pakotteiden poistamisen jälkeen - lokakuusta 2008 lähtien - ja pohtia, mitä seuraavat yhdeksän kuukautta tuovat tullessaan.
<P>
Olen henkilökohtaisesti vakuuttunut siitä, että Euroopan unionin viime lokakuussa tekemä päätös jäädyttää pakotteet oli onnistunut, ja se onkin saanut aikaan myönteistä kehitystä.
<P>
Valko-Venäjä on ryhtynyt toimenpiteisiin, jotka viittaavat kiistattomasti demokratian vahvistumiseen. Tarkoitan erityisesti kahden riippumattoman sanomalehden paluuta myyntipisteisiin, sitä, että jopa Aleksandr Milinkevitšin järjestö on vihdoin laillistettu, vaalilakiyhteistyötä Etyjin/ODIHR:n kanssa sekä useita oppositiopuolueiden ja kansalaisjärjestöjen, kuten Valko-Venäjän puolalaisten liiton, kongresseja, joiden pitäminen on ollut nyt mahdollista. Tähänastinen kehitys on toki rajallista ja riittämätöntä, mutta se on kuitenkin Valko-Venäjällä ennen näkemätöntä, ja yleisesti ottaen me voimme todeta, että edistystä on todella tapahtunut.
<P>
Sen vuoksi tämä kahtalainen arvio sai Euroopan unionilta kahtalaisen vastauksen tasapainoisessa päätöksessä, joka tehtiin viimeisimmässä yleisten asioiden ja ulkosuhteiden neuvoston kokouksessa. Pakotteiden jäädyttäminen pidemmäksi aikaa antaa meille mahdollisuuden ylläpitää vuoropuhelua, kuten kansalaisyhteiskunta nimenomaisesti pyysi meitä tekemään muun muassa Euroopan parlamentissa aivan hiljattain, 4. maaliskuuta, pidetyssä foorumissa.
<P>
Samalla me kuitenkin pidämme kiinni käytettävissämme olevasta välineestä, sillä pakotteet voidaan palauttaa vuoden lopussa, jos me toteamme siihen mennessä saavutetun edistyksen riittämättömäksi. Me aiomme myös jatkaa tutkimuksiamme seuraamalla jatkuvasti tilannetta paikan päällä nähdäksemme, onko kehitystä tapahtunut niillä viidellä avainalueella, joista sovittiin yleisten asioiden ja ulkosuhteiden neuvoston päätelmissä viime lokakuussa. Minskissä olevan valtuuskuntamme välityksellä komissio lisäksi analysoi tilannetta paikan päällä aktiivisesti.
<P>
Hyvät parlamentin jäsenet, suhtaudun myönteisesti Euroopan parlamentin aloitteeseen koota ulkoasiainvaliokunnan sekä suhteista Valko-Venäjään vastaavan Euroopan parlamentin valtuuskunnan jäsenistä valtuuskunta, joka matkustaa Minskiin 10 päivän kuluttua tapaamaan viranomaisia ja eri osapuolia saadakseen käsityksen tilanteesta paikan päällä.
<P>
Lähetän paikalle samaan aikaan alueesta vastaavan yksikköni johtajan, joka tekee varmasti tiivistä yhteistyötä Euroopan parlamentin valtuuskunnan kanssa. Uuden ihmisoikeuksia koskevan vuoropuhelun käynnistäminen Valko-Venäjän kanssa on toinen arvokas askel, jonka ansiosta voimme jäsennellä vaatimuksemme paremmin ja saada keskusteluihimme lisää syvyyttä.
<P>
Tämän vuoropuhelun ensimmäinen keskustelu käydään Minskissä todennäköisesti lähipäivien aikana, ja Euroopan unioni aikoo ottaa silloin puheeksi kaikki ongelmalliset asiat. Tapaamme kansalaisyhteiskunnan edustajia ennen tätä keskustelua ja sen jälkeen voidaksemme hyödyntää heidän asiantuntemustaan.
<P>
Hyvät parlamentin jäsenet, suhteiden kehittäminen tähän Euroopan sydämessä sijaitsevaan naapuriimme edellyttää, että me pohdimme huolellisesti sitä, miten vastaamme Valko-Venäjän kehitykseen, myös pitkällä aikavälillä. Meidän on löydettävä vastaus, joka tuo Valko-Venäjää lähemmäs eurooppalaista perhettä ja sen arvoja. Tämän vuoksi Eurooppa-neuvosto päätti viime perjantaina, kuten neuvoston puheenjohtaja jo mainitsi, hyväksyä Valko-Venäjän mukaan itäiseen kumppanuuteen ja tarkemmin sanoen sen monenväliseen osaan: foorumeihin. Itäinen kumppanuus tarjoaa Valko-Venäjälle tilaisuuden luoda uusia tuki- ja tiedonvaihtoverkostoja kaikkien naapureidensa kanssa. Se on tilaisuus myös Valko-Venäjän kansalaisyhteiskunnalle, joka haluaa päättää eristyneisyytensä ja osallistua kansalaisyhteiskuntaa käsittelevään foorumiin.
<P>
Komission ehdotuksen teksti on varsin yksiselitteinen Valko-Venäjän itäisen kumppanuuden kahdenväliseen osuuteen osallistumisen kohdalla: Euroopan unionin ja Valko-Venäjän kahdenvälisten suhteiden kehittäminen on ja tulee olemaan riippuvainen maan poliittisen tilanteen kehittymisestä.
<P>
Itänaapurimme kärsivät muun maailman tavoin rahoitus- ja talouskriisin vaikutuksista. Tämän vuoksi kannatan henkilökohtaisesti Valko-Venäjälle suunnattavia taloudellisia tukikeinoja. Kansainvälinen valuuttarahasto otti eurooppalaisten jäsentensä aktiivisella tuella merkittävän ensimmäisen askeleen myöntäessään 2 miljardin Yhdysvaltain dollarin lainan kriisin välittömien seurausten korjaamiseksi, toisin sanoen maksutaseen vajauksen poistamiseksi. Seuraavassa vaiheessa Valko-Venäjän pitäisi saada mahdollisuus nostaa EIP:n lainoja ja suurempia Euroopan jälleenrakennus- ja kehityspankin lainoja rahoittaakseen Euroopan laajuista tieverkostoa koskevia hankkeita. Samalla tuetaan Valko-Venäjän taloudellisten siteiden monipuolistamista.
<P>
Komissio pyrkii parhaillaan vahvistamaan teknistä vuoropuheluaan Valko-Venäjän kanssa yhteistä etua koskevilla aloilla, kuten energian, liikenteen, tulliasioiden, standardien ja pidemmällä aikavälillä myös talouden alalla.
<P>
Hyvät parlamentin jäsenet, parlamentti hyväksyy tämän vuoropuhelun tukemiseksi ensi viikolla Valko-Venäjää koskevan päätöslauselman, ja komissio aikoo kiinnittää aidosti tarkkaa huomiota suosituksiinne. Toivon omasta puolestani vilpittömästi, että me voimme tulevina kuukausina jatkaa läheistä yhteistyötä tilanteen arvioinnissa sekä Valko-Venäjän, sen viranomaisten ja kansalaisyhteiskunnan kanssa käytävässä vuoropuhelussa. Toivon myös, että tämä ensiaskel johtaa meidät tekemään perusteellisen molemminpuolisen sitoumuksen, joka pohjautuu konkreettiseen edistykseen.
<SPEAKER ID="354" NAME="Charles Tannock">
PPE-DE-ryhmän puolesta. - (EN) Arvoisa puhemies, EU:n suhteita Valko-Venäjän kanssa määrittelevät tällä hetkellä molemmin puolin ja oikeutetusti käytännön näkökohdat. Vuosia jatkunut eristämispolitiikka ei johtanut mihinkään, kuten neuvosto on vasta nyt huomannut. Se ei ainakaan millään tavoin vähentänyt Euroopan viimeisen eristäytymispolitiikkaa harjoittavan diktaattorin, presidentti Alexander Lukašenkan, valtaa.
<P>
Minulla oli kaksi viikkoa sitten kunnia tavata täällä Strasbourgissa kaksi merkittävää valkovenäläistä toisinajattelijaa, joiden kanssa keskustelimme maassa tapahtuneista poliittisista muutoksista. Toinen heistä, Alexander Kazulin, on hiljattain vapautettu poliittisesta vankeudesta, minkä ansiosta EU on osin alkanut suhtautua Lukašenkaan suopeammin.
<P>
Poliittinen sorto on silti yhä vakava ongelma Valko-Venäjällä. On siis kyseenalaista, voiko tämä EU:n ja Valko-Venäjän suhteiden lämpeneminen johtaa mihinkään, sillä Lukašenka, joka on enemmän kallellaan EU:hun päin, saattaa hyvinkin pelata peliä Venäjän kanssa. Suhteiden kehittäminen on kuitenkin parempi vaihtoehto kuin viime vuosikymmenellä epäonnistuneen boikottipolitiikan jatkaminen.
<P>
On ehdottoman tärkeää, että neuvosto soveltaa Valko-Venäjään myös jatkossa keppi ja porkkana -menettelyä. Jos Lukašenkalle tarjotaan selkeitä kannustimia sisäisten poliittisten uudistusten toteuttamiseen, hän saattaa vastata myöntävästi. Hänelle on kuitenkin myös tehtävä selväksi, että hän ei voi jatkaa entiseen malliin ja että yksikin merkki autoritarismin tai sorron lisääntymisestä voi johtaa suhteiden lämpenemisen keskeyttämiseen ja EU:n Valko-Venäjän WTO-jäsenyydelle antaman tuen heikkenemiseen. Lukašenkan kutsuminen Prahassa toukokuussa pidettävään huippukokoukseen, jossa käynnistetään myös Valko-Venäjää koskeva itäinen kumppanuus, voisi tässä vaiheessa olla mielestäni liian pitkälle vietyä. Meidän on edellytettävä, että suhteita kehitetään vain, jos Valko-Venäjän hallitus sitoutuu merkittävällä tavalla muuttamaan tapojaan.
<P>
Valko-Venäjä on myös saatava vakuuttuneeksi siitä, että Georgian alueiden Abhasian ja Etelä-Ossetian tunnustaminen itsenäisiksi valtioiksi ei ole hyväksyttävää. Toistaiseksi ainoastaan Venäjä on tunnustanut ne. Uskon, että Valko-Venäjä pyrkii ottamaan etäisyyttä Venäjän vaikutusvaltaan ja että meidän on käytettävä tämä tilaisuus hyväksemme. Aitojen muutosten tukeminen Valko-Venäjällä vaatii EU:lta varmasti kärsivällisyyttä ja sitoutumista, mutta lopputulos - Valko-Venäjän saaminen takaisin eurooppalaiseen perheeseen - on kyllä kaiken vaivan arvoinen.
<SPEAKER ID="355" NAME="Jan Marinus Wiersma" LANGUAGE="NL">
Arvoisa puhemies, me tuemme aiempien puhujien tavoin Euroopan unionin politiikkaa vuoropuhelun kehittämiseksi ja suhteiden lähentämiseksi Valko-Venäjän kanssa myös jatkossa. Me olemme työskennelleet tämän asian parissa jo kuusi tai seitsemän kuukautta ja meidän on nähtävä, kantavatko Euroopan unionin pyrkimykset hedelmää myös tästä eteenpäin. Tästä huolimatta me suhtaudumme kuitenkin yhä varauksella Valko-Venäjän hallitukseen, joka ei ole erityisen tunnettu demokraattisuudestaan. Olen itse saanut olla yhteydessä maan hallintoon useita kertoja, ja voitte uskoa, että presidentti Lukašenka ei ole muuttunut demokratian kannattajaksi yhdessä yössä.
<P>
Se, että hän haluaa lähentää maansa suhteita Euroopan unioniin, johtuu muista syistä. Me voimme kuitenkin käyttää tätä halua painostaaksemme häntä etenemään tiellä, jolle hän astui ryhtyessään toteuttamaan useita myönteisiä muutoksia ihmisoikeuksien alalla. Uskon jäsen Tannockin tavoin, että on vielä liian varhaista arvailla, pitäisikö hänelle myöntää tunnustukseksi mahdollisuus osallistua itäiseen kumppanuuteen. Todellinen keskustelu ihmisoikeuksista on vielä käymättä, ja ihmisoikeusloukkauksia tapahtuu yhä.
<P>
Ihmisoikeuksia koskevan vuoropuhelun osalta me uskomme, että oppositiolle on suotava täysivaltainen asema. Me olemme tukeneet oppositiota viime vuosien aikana monin tavoin, muun muassa myöntämällä kaksi Sakharov-palkintoa. Maan hallituksen mielestä opposition tukeminen tällä tavoin ei ole hyväksyttävää. Ennakkotapauksia kuitenkin on. Osallistuin itse kuusi tai seitsemän vuotta sitten Euroopan turvallisuus- ja yhteistyöjärjestön ja Euroopan neuvoston ohella pyrkimyksiin, joiden tavoitteena oli saada aikaan Valko-Venäjän hallituksen ja silloisen opposition välistä vuoropuhelua. Ne pyrkimykset eivät onnistuneet, mutta ne muodostavat kuitenkin ennakkotapauksen tämän tyyppisille tapaamisille.
<P>
Haluamamme eurooppalaisen politiikan on edistettävä selvästi vapautta ja avoimuutta. Tärkeinä pitämämme kohdat on mainittu myös käsiteltävänä olevassa päätöslauselmassa. Jos näiden kohtien suhteen tapahtuu kehitystä seuraavien parin kuukauden aikana, me katsomme, että EU:n rajoitteita voidaan vähentää.
<P>
Haluaisin lisätä vielä pari seikkaa. Ensinnäkin me uskomme, että komission on otettava huomioon myös se, että Valko-Venäjällä tiedetään Euroopan unionista varsin vähän ja että yksi satelliittitelevisiokanava ei tule muuttamaan tätä tilannetta. Meidän on tehtävä enemmän Valko-Venäjältä käsin ja Valko-Venäjällä. Toiseksi kehotan kysymään Minskin viranomaisilta, eikö kaikki Tšernobylin lapsia koskevat matkustusrajoitukset voisi jo poistaa.
<P>
Lopuksi haluan tuoda esiin henkilökohtaisemman huomion. Uusi tilanne on saanut ainakin jotain hyvää aikaan. Minulle on nimittäin ensimmäistä kertaa kuuteen tai seitsemään vuoteen myönnetty viisumi. Sen ansiosta voin matkustaa parlamentin valtuuskunnan kanssa Valko-Venäjälle pariksi viikoksi, mikä on minulle varsin tervetullut tilaisuus.
<SPEAKER ID="356" NAME="Janusz Onyszkiewicz">
ALDE-ryhmän puolesta. - (PL) Kun Valko-Venäjän vastaiset pakotteet poistettiin, me toivoimme, että järjestelmän pehmittäminen etenisi hiukan pidemmälle. Näin ei ole kuitenkaan käynyt. Edelliset puhujat ovat jo maininneet tämän, mutta haluaisin meidän kuitenkin muistavan, että maassa ei ole rekisteröity uusia poliittisia puolueita, että uhka jo olemassa olevien puolueiden rekisteröitymisen peruuttamisesta on yhä ilmassa, että sanomalehdille, joille olisi voitu myöntää jakelulupa, ei ole myönnetty sitä ja että internetsivustoja, kuten Radio Free Europen sivustoa, vastaan on tehty uusia verkkopohjaisia hyökkäyksiä. Lisäksi presidentti Lukašenka päätti poistua Minskistä, minkä vuoksi komission jäsen Ferrero-Waldnerin vierailua ei voitu toteuttaa. En pidä tätä ystävällisenä eleenä. Se ei myöskään varsinaisesti osoita, että Lukašenka ymmärtäisi EU-suhteiden merkityksen tai arvostaisi niitä.
<P>
On totta, että presidentti Lukašenka ei ole tunnustanut Abhasiaa ja Ossetiaa. Hän on kuitenkin vieraillut Abhasiassa, ja näyttää siltä, että näiden kahden osapuolen välillä tulee olemaan läheistä taloudellista yhteistyötä - en puhu tässä yhteydessä valtioista, sillä meillehän Abhasia ei tietenkään ole valtio. Mitä tulee oppositioon, presidentti Lukašenka kutsuu sitä "viidenneksi pilariksi", eikä hänellä ole ilmeisesti minkäänlaista aikomusta tunnustaa sitä poliittisen opposition tärkeäksi osaksi, jollainen se on kaikissa maissa.
<P>
Mielestäni meidän kannattaa kuitenkin tässä yhteydessä pitää yllä jonkinlaista vuoropuhelua. Olen jäsen Tannockin kanssa yhtä mieltä siitä, että presidentti Lukašenkaa ei pitäisi kutsua Prahaan. Siinä mentäisiin aivan liian pitkälle. Meidän pitäisi sen sijaan ottaa tehokkaampaan ja laajempaan käyttöön eräs toinen käytettävissämme oleva väline, nimittäin rahoitusväline, jolla tuetaan demokraattista ja taloudellista kehitytä. Haluaisin tässä yhteydessä kysyä, en sitä, minkä suuruisia summia myönnettiin, vaan sitä, minkä suuruisia summia viime vuonna ja vuonna 2007 käytettiin demokratian tukemiseen Valko-Venäjällä radiotoiminnalle myönnettyjä tukia lukuun ottamatta.
<SPEAKER ID="357" NAME="Konrad Szymański" LANGUAGE="PL">
Arvoisa komission jäsen, Valko-Venäjän vastaisten pakotteiden jäädyttämistä täytyy jatkaa, jotta me voimme käyttää kaikki mahdolliset tilaisuudet käydä vuoropuhelua maan kanssa. Valko-Venäjän viranomaisten täytyy kuitenkin olla tietoisia siitä, että tälle kokeilulle on varattu aikaa vain rajatusti ja että me emme aio odottaa ehdotuksinemme loputtomiin.
<P>
Meidän on myös oltava hyvin varovaisia. Ensimmäiset kuukaudet ovat antaneet meille vain hataran käsityksen Minskin viranomaisten aikeista. Samaan aikaan Valko-Venäjän puolalaisten liiton vastainen sorto jatkuu, katolilaisia pappeja karkotetaan maasta ja maan ainoalta riippumattomalta televisiokanavalta, Belsat Televisionilta, on evätty mahdollisuus rekisteröidä toimistonsa Minskissä. Tässä on riittävästi syitä jättää Alexander Lukašenka EU:n huippukokouksen ulkopuolelle Valko-Venäjän opposition vetoomusten mukaisesti.
<SPEAKER ID="358" NAME="Jacek Protasiewicz" AFFILIATION="PPE-DE">
- (PL) Arvoisa puhemies, arvoisa pääministeri, arvoisa komission jäsen, olen komission jäsenen kanssa yhtä mieltä siitä, että neuvoston päätös jatkaa Valko-Venäjän vastaisia pakotteita vuodella ja samalla jäädyttää ne yhdeksäksi kuukaudeksi oli järkevä ratkaisu. Me kehotamme Valko-Venäjää tekemään yhteistyötä kanssamme, mutta me pidämme samalla mielessä, että se on Euroopan viimeinen epädemokraattinen valtio.
<P>
Huolimatta Valko-Venäjällä viime aikoina tapahtuneista myönteisistä muutoksista, joihin neuvoston puheenjohtaja jo viittasi, ei voida sanoa, että maassa kunnioitettaisiin perusihmisoikeuksia, kuten sananvapautta, oikeutta ilmaista poliittisia mielipiteitä tai kansallisten ja uskonnollisten vähemmistöjen oikeuksia. Tästä huolimatta me tarjoamme Valko-Venäjälle mahdollisuutta osallistua itäiseen kumppanuuteen, koska me uskomme, että se tulee tuomaan mukanaan hyötyjä - ennen kaikkea Valko-Venäjän väestölle.
<P>
Itäinen kumppanuus merkitsee edullisempia viisumeita, parempaa taloudellista yhteistyötä ja rahoitustukea kansalaisyhteiskunnalle. Tällaisia etuja Valko-Venäjä voi saada uudesta politiikasta monien vuosien eristyneisyyden jälkeen. Haittapuolena on kuitenkin varmasti EU:n hyväntahtoisuuden häikäilemätön hyväksikäyttö epädemokraattisen hallinnon uskottavuuden parantamiseksi. Valko-Venäjän hallitus, joka pitää otteessaan tärkeimpiä joukkotiedotusvälineitä ja käyttää niitä tiedottamisen sijasta propagandan levittämiseen, on jo julistanut voitokkaasti, että Euroopan unioni hyväksyy "valkovenäläisen mallin", joka sallii demokratian ja vapauksien rajoittamisen. Euroopan parlamentin on todettava yksimielisesti, että valkovenäläisillä on samat oikeudet kuin muidenkin vapaiden eurooppalaisten valtioiden kansalaisilla, mukaan lukien oikeus osoittaa vapaasti mieltään Minskissä tänään, Valko-Venäjän itsenäisyyden 91-vuotisjuhlapäivänä. Itäisen kumppanuuden tarkoituksena on auttaa valkovenäläisiä toteuttamaan oikeutensa. Jos maan viranomaiset yrittävät estää tämän, he vaarantavat kumppanuuden ja hyvät suhteet länsimaiden kanssa, etenkin neuvoston puheenjohtajan mainitsemat korkean tason suhteet ja erityisesti itäistä kumppanuutta koskevan Prahan toukokuisen huippukokouksen osalta.
<P>
Niin kauan kuin poliittiset aktivistit pysyvät pidätettyinä, niin kauan kuin nuoria demokratiaa kannattavia opposition aktivisteja pakotetaan armeijaan, niin kauan kuin miliisit hajottavat mielenosoituksia väkivalloin ja niin kauan kuin riippumattomia toimittajia sakotetaan heidän sanoistaan ja julkaisuistaan, Valko-Venäjän johtajilla ei ole oikeutta odottaa kumppanuutta tai sovittelua Euroopan johtajilta, neuvostolta, komissiolta eikä Euroopan parlamentilta.
<SPEAKER ID="359" NAME="Justas Vincas Paleckis" AFFILIATION="PSE">
(LT) Valko-Venäjä sijaitsee Euroopan sydämessä ja sen pitäisi mielestäni olla kiinnostunut luomaan hyviä suhteita sekä Euroopan unioniin että toiseen naapuriinsa, Venäjään. Osallistuminen Euroopan unionin kumppanuusohjelmaan antaa siihen tilaisuuden luoda tällaisia suhteita.
<P>
Riippumaton, vakaa Valko-Venäjä, joka etenee kohti demokratiaa, ihmisoikeuksien kunnioittamista ja sosiaalista markkinataloutta, on Euroopan unionin ja erityisesti lähimpien jäsenvaltioiden, Liettuan, Latvian ja Puolan, etu. Olen vakuuttunut, että Valko-Venäjän kansa haluaa tätä entistä enemmän.
<P>
Maahan kohdistettu eristämispolitiikka oli epäoikeudenmukainen, ja tämä on sanottava selvästi. Toisaalta niin kauan kuin sanan- ja mielipiteenvapautta sekä puolueiden ja opposition toimia rajoitetaan, Brysselin ja Minskin välillä ei voi olla todellista vuoropuhelua ja ymmärrystä.
<P>
En usko, että vielä on tullut aika levittää Brysselin punaiset matot Valko-Venäjän johtajille.
<P>
Valko-Venäjä on Euroopan ainoa valtio, jossa yhä suoritetaan teloituksia, vaikka niiden määrä onkin ihmisoikeusjärjestöjen laskelmien mukaan laskenut huomattavasti. Uskon, että kaikki Euroopan parlamentin jäsenet ovat edustamaansa ryhmään katsomatta tyytymättömiä tähän tilanteeseen ja ovat valmiita pyytämään Minskiä poistamaan kuolemantuomion heti tilaisuuden tullen.
<P>
Valko-Venäjä suunnittelee rakentavansa seitsemän vuoden kuluessa ydinvoimalan melko lähellä Liettuan rajaa. Haluan muistuttaa, että Euroopan komissio on luvannut seurata tarkasti, miten Valko-Venäjän viranomaiset noudattavat IAEA:n ja muiden kansainvälisten organisaatioiden sääntöjä, ja varmistaa, että ydinvoimala täyttää kaikki viimeisimmät turvallisuusvaatimukset.
<SPEAKER ID="360" NAME="Puhemies">
- (PT) Seuraavana on "catch the eye" -menettelyn mukainen osuus.
<P>
Olen saanut liikaa puheenvuoropyyntöjä. Suuri osa niistä on tullut Euroopan kansanpuolueen (kristillisdemokraatit) ja Euroopan demokraattien ryhmältä. Annan puheenvuoron vain kolmelle ryhmän jäsenelle.
<SPEAKER ID="361" NAME="Christopher Beazley" AFFILIATION="PPE-DE">
- (EN) Arvoisa puhemies, parlamentin hyväksymä "catch the eye" -menettely ei anna puhemiehelle oikeutta valita puhujia sen mukaan, mihin ryhmään he kuuluvat. "Catch the eye" -menettelyn periaate on minun ymmärtääkseni se, että kukin yksittäinen jäsen voi pyytää teiltä, puhemieheltä, puheenvuoroa. Mielestäni on valitettavaa, että sanotte antavanne puheenvuoron vain kolmelle PPE-DE-ryhmän jäsenelle. Se ei ole parlamentin työjärjestyksen mukaista.
<SPEAKER ID="362" NAME="Puhemies">
- (PT) Hyvä jäsen Beazley, tämä on aina ollut käytäntönä ja tulee olemaan käytäntönä niin kauan kuin minä toimin puhemiehenä.
<P>
Olen saanut samanaikaisesti useita pyyntöjä, sillä lähes kaikki jäsenet pyytävät puheenvuoroa samaan aikaan. Voin hyväksyä vain viisi pyyntöä, sillä en voi pidentää tämän menettelyn kestoa viemättä aikaa seuraavilta keskusteluilta. Tätä käytäntöä on lisäksi noudatettu aiemmin, joten sen muuttaminen aiheuttaisi eroja aiempiin istuntoihin nähden.
<P>
Jäsen Beazley, työjärjestyspuheenvuoro on käsitelty. Teidän on turha vaatia, sillä en anna teille puheenvuoroa. En anna teille puheenvuoroa. Työjärjestyspuheenvuoro on käsitelty.
<SPEAKER ID="363" NAME="Laima Liucija Andrikien" AFFILIATION="PPE-DE">
(LT) Valkovenäläiset viettävät tänään itsenäisyyspäivää. Valko-Venäjä julisti itsensä tasavallaksi 25. maaliskuuta 1918. Juuri nyt, samalla kun keskustelemme, Minskissä, Tiedeakatemiaa vastapäätä olevalla aukiolla, on meneillään demokraattisen opposition järjestämä mielenosoitus. Aukiolle on kerääntynyt viisi tuhatta ihmistä. Toivon, että heihin ei kohdisteta vastatoimenpiteitä. Tämän vuoksi haluan aiempaan tapaan ja erityisesti tänään osoittaa solidaarisuutta kaikille valkovenäläisille kautta maailman ja ennen kaikkea niille valkovenäläisille, jotka osoittavat Minskissä mieltään, heille, jotka pitävät itsenäisyyden ja vapauden lippua korkealla.
<P>
Mitä tulee vuoropuheluun Valko-Venäjän kanssa, vuoropuhelua tarvitaan, mutta ei hinnalla millä hyvänsä. Jos Euroopan unioni haluaa tehdä jotain tekemättä myönnytyksiä hallinnolle, mutta kuitenkin tukien vuoropuhelua kansalaisyhteiskunnan kanssa, sen täytyy ratkaista Schengen-viisumeiden hintaongelma mahdollisimman pian. Schengen-viisumit, jotka maksavat 60 euroa, ovat liian kallista huvia monille valkovenäläisille. Haluan muistuttaa, että Venäjän kansalaisille Schengen-viisumit ovat puolta edullisempia.
<SPEAKER ID="364" NAME="Czesław Adam Siekierski" AFFILIATION="PPE-DE">
- (PL) On tärkeää jatkaa työtä Euroopan unionin ja Valko-Venäjän välisten suhteiden luomiseksi. Valko-Venäjän kansalaisten perusoikeuksia on ehdottomasti kunnioitettava. Nykypäivänä ei voida hyväksyä, että sellaisia oikeuksia kuin sananvapautta, mielipiteenvapautta tai oikeutta vaaleihin tai riippumattomaan oikeuslaitokseen poljetaan.
<P>
Kannatan sen vuoksi ajatusta kannustaa Valko-Venäjää tekemään kaikkensa demokratian lisäämiseksi ja pidän tervetulleena päätöstä sisällyttää Valko-Venäjä uuteen ohjelmaan, jolla vahvistetaan EU:n itäistä politiikkaa eurooppalaisen naapuruuspolitiikan kautta. Uskon, että tämän avulla Valko-Venäjä voi muuttua vakaaksi ja turvalliseksi ja parantaa kansalaistensa elintasoa. Yhteisön pitäisi jatkaa rahoitustuen myöntämistä alueen vähäosaisimmille ja puuttua kansalaisten oikeuksien loukkauksiin. Toistan: yhteisön pitäisi puuttua kansalaisten oikeuksien loukkauksiin.
<SPEAKER ID="365" NAME="Árpád Duka-Zólyomi" AFFILIATION="PPE-DE">
- (HU) EU:n Valko-Venäjä-politiikka oli ennen yksiselitteinen. Etusijalla olivat ihmisoikeudet ja demokratisaatioprosessi. Me emme sulkeneet pois suhteiden lähentämistä, mutta meidän ehtomme olivat yksiselitteiset; nyt tämä tilanne on kuitenkin muuttunut ratkaisevasti.
<P>
Valkovenäläiset poliittiset aktivistit ja riippumattomat asiantuntijat puhuvat totta sanoessaan, että järjestelmä ei ole muuttunut perusteitaan myöten, vaan tehdyt muutokset ovat ainoastaan kosmeettisia. Vaikka joitain poliittisia vankeja on vapautettu, heidän tilalleen on vangittu uusia, ja nuoret aktivistit lähetetään vankilan sijasta armeijaan. Tapahtuneet muutokset eivät koske itse järjestelmää.
<P>
EU:ssa monet uskovat, että itäisen kumppanuuden onnistuminen riippuu myös Valko-Venäjästä. Bryssel haluaa täyttää aukon, jonka Ukrainan epävarmuus jätti, ja tähän tarkoitukseen jopa presidentti Lukašenka voi osoittautua kelvolliseksi. EU:n toimielimet ovat onnistuneet pyyhkimään pois itse asettamansa ehdot. Komission vuosia jatkuneen työn tuhosi yksi ainoa Javier Solanan vierailu. Presidentti Lukašenka uskoi olevansa tarpeeksi vaikutusvaltainen peruakseen komission jäsen Ferrero-Waldnerin vierailun. Sen sijaan, että se olisi pakotettu hyväksymään ehdot, Minsk on löytänyt kumppanin kompromissihakuisesta Javier Solanasta.
<SPEAKER ID="366" NAME="Elisabeth Schroedter" AFFILIATION="Verts/ALE">
- (DE) Arvoisa puhemies, hyvät parlamentin jäsenet, arvoisa komission jäsen, arvoisa neuvoston puheenjohtaja, olen kuunnellut teitä tarkasti. Vihreät kannattavat vuoropuhelua, mutta ainoastaan kriittistä vuoropuhelua, toisin sanoen vuoropuhelua, joka ei ole ainoastaan korupuheita diktaattorille.
<P>
Vuoropuhelulla on pyrittävä valkovenäläisen ihmisoikeuspolitiikan parantamiseen, jotta esimerkiksi eurooppalaiselle humanistiselle yliopistolle annettaisiin lupa palata takaisin ja jotta ilmaisunvapautta ei enää rajoitettaisi ja jotta mielenosoitukset, kuten tämänpäiväinen mielenosoitus, voitaisiin pitää kenenkään estämättä. Vuoropuhelun on tuettava demokraattisia voimia. Muuten siinä ei ole mieltä. Sen ei pidä puukottaa demokratiaa selkään. Ihmisoikeuksia on käsiteltävä tässä tilanteessa avainkysymyksinä ja Valko-Venäjällä on sallittava EU:n ihmisoikeusvälineiden käyttö.
<P>
Uskon aiempien puhujien tavoin, että kumppanuuteen ryhtyminen on ennenaikaista. Katson kuitenkin, että viisumikustannuksia tulisi pienentää.
<SPEAKER ID="367" NAME="Erna Hennicot-Schoepges" AFFILIATION="PPE-DE">
- (FR) Arvoisa puhemies, kaikki neuvoston ja komission luettelemat toimenpiteet on hyväksytty, sillä ne kohentavat väestön tilannetta.
<P>
Onko kuitenkaan oikein antaa diktaattorin ottaa paikkansa huipulta? Eikö se ole loukkaus niitä kohtaan, jotka on viime aikoina vangittu ja joita edelleen pidetään vangittuina? Arvoisa komission jäsen, arvoisa ministeri, haluan esittää teille suoran kysymyksen: onko mahdollista, että Valko-Venäjän viranomaiset ovat jollain tavoin painostaneet EU:n viranomaisia kutsun saamiseksi Prahan huippukokoukseen? Pidän tätä kutsua epäsuhtaisena ja asiaankuulumattomana.
<SPEAKER ID="368" NAME="Puhemies">
- (PT) Hyvät parlamentin jäsenet, meillä on jonkin verran aikaa jäljellä, joten voin antaa puheenvuoron vielä joillekin muille sitä pyytäneille. Tämä ei liity millään tavoin siihen, mitä totesin aiemmin. Kyse on ainoastaan tasapainottavasta hallinnoinnista, jota harjoitan aina tämän "catch the eye" -menettelyn aikana.
<SPEAKER ID="369" NAME="Alessandro Battilocchio" AFFILIATION="PSE">
- (IT) Arvoisa puhemies, hyvät parlamentin jäsenet, (...) tyytyväisenä Valko-Venäjän uuteen halukkuuteen tehdä yhteistyötä Euroopan unionin ja kansainvälisen yhteisön kanssa. Me olemme hyvin varovaisia toimissamme presidentti Lukašenkan kanssa, mutta uusi suunta on tervetullut tämän suhteen. Me emme väsy muistuttamaan Valko-Venäjää siitä, että sen ihmisoikeuspolitiikkaa on muutettava kattavalla ja merkittävällä tavalla.
<P>
Komissio voisi mielestäni vaatia Minskiltä selkeämpää ja johdonmukaisempaa käyttäytymistä yhden asian suhteen. Tarkoitan parin kuukauden vierailuja, joita kymmenet tuhannet valkovenäläislapset tekevät eurooppalaisiin perheisiin. Valko-Venäjän hallitus on suhtautunut vierailuihin jo vuosien ajan absurdilla, jopa käsittämättömällä tavalla. Se on useasti peruuttanut lasten vierailuja viime hetkellä, mikä loukkaa isäntäperheitä ja lyö jo lyötyjä lapsia, joista monet ovat vaikeista perheoloista tulevia orpoja ja jotka saavat kärsiä tilanteesta eniten. Meidän on saatava tähän tilanteeseen muutos mahdollisimman pian.
<SPEAKER ID="370" NAME="Zita Pleštinská" AFFILIATION="PPE-DE">
- (SK) Slovakia viettää tänään Bratislavan kynttilämielenosoituksen 21-vuotisjuhlapäivää. 25. maaliskuuta 1988 kristittyjen rauhanomainen mielenosoitus lehdistön vapauden ja uskonnonvapauden puolesta hajotettiin väkivaltaisesti poliisin ja armeijan voimin. Kynttilämielenosoitus merkitsi Slovakian pitkään odotetun vapauden historiallista alkua, ja sen vuoksi ymmärrän hyvin, että kollegani pitävät EU:n asennemuutosta presidentti Lukašenkan suhteen hälyttävänä.
<P>
Olen vakuuttunut, että presidentti Lukašenkaa ei pitäisi kutsua Prahaan. Slovakian totalitaarisesta järjestelmästä saamieni henkilökohtaisten kokemusten perusteella en usko, että totalitaristinen johtaja voi muuttua sydämeltään demokraatiksi. Näin voi tapahtua ainoastaan, jos hänellä on käytännön syitä muuttua. Hyvät parlamentin jäsenet, meidän pitäisi kuunnella tarkemmin Valko-Venäjän oppositiota ja Aleksandr Milinkevichia. Meidän ei pidä poistaa Valko-Venäjän vastaisia pakotteita ennen kuin voimme olla aivan varmoja, että maasta on tullut aidosti demokraattinen.
<SPEAKER ID="371" NAME="Puhemies">
- (PT) Aioin antaa puheenvuoron myös jäsen Beazleylle, mutta hän on ilmeisesti lähtenyt istuntosalista kiukkuisena minulle. Näin ollen en voi antaa hänelle puheenvuoroa.
<SPEAKER ID="372" NAME="Alexandr Vondra">
neuvoston puheenjohtaja. - (EN) Arvoisa puhemies, haluaisin kiittää teitä kaikkia näkemyksistänne. Kuten totesin avauspuheenvuorossani, Valko-Venäjän viranomaiset ovat havaintojemme mukaan toteuttaneet viime kuukausina muutoksia, jotka ovat lokakuun 2008 neuvoston päätelmissä ilmaistujen odotusten suuntaisia. Nämä muutokset ovat merkittäviä Valko-Venäjän tilanteen huomioon ottaen. Tilanne on kuitenkin kahtalainen, ja juuri käymämme keskustelu vahvisti mielestäni sen. Me toivomme näkevämme Valko-Venäjällä vielä lisää muutoksia, kuten rikostuomioistuinten uudistamisen, muiden tiedotusvälineiden rekisteröimisen ja kansalaisjärjestöjä koskevia parannuksia.
<P>
Maan tilanne ja hallituksen toteuttamat muutokset otetaan huomioon myöhemmin arvioitaessa rajoittavia toimenpiteitä. Lokakuun 2008 neuvoston päätelmissä mainituilla alueilla saavutettu kehitys tullaan arvioimaan. Arviointia tehdään jo vakituisesti, lisäksi keskustelemme kehityksestä opposition jäsenten kanssa. Tapasin esimerkiksi Alexander Kazulinin Prahassa vain viikko sitten.
<P>
Olemme valmiita lähentämään suhteitamme Valko-Venäjän kanssa riippuen maassa tapahtuvasta demokratiaa, ihmisoikeuksia ja oikeusvaltiota koskevasta kehityksestä. Uskon, että me voimme tarjota Valko-Venäjälle konkreettisia kannustimia itäisen kumppanuuden puitteissa, mutta myös muutoin.
<P>
Tänään on keskusteltu paljon myös itäisen kumppanuuden käynnistävästä huippukokouksesta ja Valko-Venäjän osallistumisesta siihen. Haluan sanoa tästä muutaman sanan. Sanon tämän hyvin selvästi: tämä asia vaatii EU:n sisäistä yksimielisyyttä, eikä tästä ole vielä tehty päätöksiä. Asiaa käsitellään lähempänä huippukokousta, enkä halua esittää asiasta arvailuja tässä vaiheessa. Kuitenkin se, että kutsua ei ole vielä lähetetty, on jo itsessään painostusta.
<P>
Haluan kiittää teitä vielä kerran tästä mielenkiintoisesta keskustelusta ja arvokkaasta panoksestanne. Me arvostamme suuresti Euroopan parlamentin kiinnostusta ja aktiivista osallistumista Valko-Venäjän tilanteen käsittelyyn. Arvostamme myös tukeanne EU:n suhteidenlähentämispolitiikalle. Valko-Venäjä on EU:lle merkittävä naapuri, ja sen vuoksi siellä tapahtuvat muutokset koskevat meitä kaikkia. Meidän on tärkeä välittää Minskiin selkeä ja johdonmukainen viesti, ja olen iloinen, että parlamentti on voinut tukea meitä tässä.
<P>
Suhteiden lähentäminen on tärkeää, sillä se on meille paras tapa edistää sellaisia muutoksia, joita toivomme näkevämme Valko-Venäjällä ja jotka ovat merkittäviä EU:n laajempien etujen kannalta. Kuten totesin avauspuheenvuorossani, olen valmis pitämään parlamentin ajan tasalla tilanteen kehittymisestä ja uskon, että tämä koskee myös seuraavia neuvoston puheenjohtajia, eikä vähiten neuvoston viime viikolla sopiman tulevan perusteellisen tarkastelun yhteydessä.
<SPEAKER ID="373" NAME="Benita Ferrero-Waldner">
komission jäsen. - (FR) Arvoisa puhemies, hyvät parlamentin jäsenet, puhun jälleen kerran aivan lyhyesti.
<P>
Kuten tiedämme, Valko-Venäjällä on tapahtunut edistystä, mutta paljon on tietenkin vielä tehtävänä. On myös selvää, että Valko-Venäjän eristämispolitiikka on aikansa elänyt ja että vuoropuhelu on ainoa tehokas tapa edistää maan demokratian kehittymistä.
<P>
Haluan huomauttaa jäsen Schroedterille, että tämä vuoropuhelu on luonnollisesti kriittistä; se on itsestäänselvää. Euroopan unioni on tässä suhteessa sitoutunut valvomaan tarkasti kehitystä, jotka koskevat seuraavia viittä avainasiaa: poliittisia vankeja, vaalilainsäädäntöä, tiedotusvälineiden vapautta, kansalaisjärjestöjen vapautta sekä yhdistymisvapautta. Minskissä olevat vastuuhenkilömme laativat parhaillaan säännöllisiä raportteja ja tulevat laatimaan niitä myös jatkossa. Ihmisoikeuksia koskeva vuoropuhelu täydentää tätä prosessia.
<P>
Ihmisoikeuksien lisäksi käsittelyä vaativat myös monet muut asiat, kuten yliopiston tapaus. Me olemme pyytäneet arvioimaan tapahtunutta kehitystä suhteessa mainitsemiini viiteen seikkaan, ja pidän tätä tarpeellisena. On myös tärkeää, että me annamme sanamme. Tarkoitan, että jos me toteamme kehitystä tapahtuneen, me ryhdymme puolestamme joihinkin toimenpiteisiin.
<P>
Meidän näkökulmastamme kyseessä on tarpeellinen prosessi, joka on vielä lapsenkengissään ja joka edellyttää jatkuvaa huomiota. Sen vuoksi valvontaa tarvitaan.
<P>
Haluan myös sanoa tässä kohtaa - toivon tämän pitävän paikkansa -, että Valko-Venäjä on tällä välin solminut lapsia koskevissa asioissa kahdenvälisiä sopimuksia joidenkin valtioiden, erityisesti Italian, kanssa. Pidän tätä hyvin tärkeänä, ja olemme kuitenkin voineet todeta jonkin verran edistystä tapahtuneen.
<P>
Tilanne on selkeä myös viisumeiden osalta. Yksittäiset jäsenvaltiot voivat pienentää viisumimaksuja tietyille ryhmille, mukaan lukien kansalaisille. Yleistä viisumien myöntämisen helpottamista koskevaa sopimusta ei voida kuitenkaan vielä laatia, sillä se edellyttäisi koko itäisen kumppanuuden tai naapuruuspolitiikan täytäntöönpanoa.
<P>
Lopuksi voin sanoa vielä ydinvoima-asiasta, että viime marraskuussa Valko-Venäjällä vieraili komission valtuuskunta. Kävimme korkean tason vuoropuhelua energia-asioista ja vaihdoimme näkemyksiä kansainvälisestä turvallisuudesta. Me aiomme luonnollisesti säilyttää tämän aseman myös jatkossa.
<SPEAKER ID="374" NAME="Puhemies">
(PT) Keskustelu on päättynyt.
<P>
Äänestys toimitetaan seuraavassa istuntojaksossa.
