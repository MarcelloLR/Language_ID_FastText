<CHAPTER ID="017">
Otsonikerrosta heikentävät aineet (uudelleenlaatiminen) (keskustelu) 
<SPEAKER ID="512" NAME="Puhemies">
(FR) Esityslistalla on seuraavana Johannes Bloklandin ympäristön, kansanterveyden ja elintarvikkeiden turvallisuuden valiokunnan puolesta laatima mietintö ehdotuksesta Euroopan parlamentin ja neuvoston asetukseksi otsonikerrosta heikentävistä aineista (uudelleenlaadittu toisinto) - C6-0297/2008 -.
<SPEAKER ID="513" NAME="Johannes Blokland">
esittelijä. - (NL) Arvoisa puhemies, otsonikerroksen aukon umpeutuminen on tärkeää ympäristön ja koko maailman väestön terveyden kannalta.. Ilmakehämme on muodostunut siten, että meitä suojaa kaksi erillistä kerrosta. Troposfäärin sisältämä hiilidioksidi vangitsee lämmön, jotta maapallolla ei tule liian kylmä. Stratosfäärin otsoni taas suojaa meitä auringon haitalliselta ultraviolettisäteilyltä. Otsonikerrosta heikentäviä aineita koskevan asetuksen tavoitteena on ensisijaisesti suojella stratosfäärin otsonikerrosta, mutta myös torjua ilmastonmuutosta. Asetuksessa kielletyt aineet siis heikentävät otsonikerrosta ja edistävät ilmaston lämpenemistä. Vallitsevia otsonikerrosta heikentäviä aineita on ponnekaasuissa, jäähdytyslaitteissa, eristysaineissa sekä tietyissä liuottimissa ja pesuaineissa. Eniten otsonikerrosta heikentävät CFC-yhdisteet ja halonit on täysin poistettu muutamaa poikkeusta lukuun ottamatta. HCFH-yhdisteiden tuottaminen on jo kielletty, ja niiden käyttö kielletään vuonna 2020. Uuden asetuksen johdanto-osassa todetaan, että otsonikerrosta heikentävien aineiden tuottaminen ja käyttö tulee lopettaa tai minimoida niin vähäiseksi kuin mahdollista. Tämä on tärkeä perusta politiikalle.
<P>
Ympäristön, kansanterveyden ja elintarvikkeiden turvallisuuden valiokunnassa hyväksyttiin 64 tarkistusta. Seuraavaksi käytiin kaksi kolmikantaneuvottelua, joissa neuvosto ja parlamentti pääsivät sopimukseen. Tämän seurauksena 64 tarkistusta korvattiin yhdellä konsolidoidulla tekstillä. Haluan lyhyesti mainita yhdeksän sopimuksen tärkeää tulosta.
<P>
Ensimmäiseksi, asetuksen oikeusperustaksi on muutettu ympäristö. Näin jäsenvaltiot saavat mahdollisuuden hyväksyä kauaskantoisempia toimia ympäristön suojelemiseksi. Toiseksi, torjunta-aine metyylibromidin käyttö kielletään 18. maaliskuuta 2010. Tämä koskee myös säiliöiden kaasuttamista tuholaisten karkottamiseksi. Ainoa poikkeus liittyy hätätilanteisiin, esimerkiksi laajoihin epidemioihin. Kolmantena kohtana mainitsen HCFC-yhdisteitä koskevan luopumisohjelman, jonka viimeisten vuosien prosenttiosuus on laskettu vuodesta 1997 seitsemään prosenttiin. Neljänneksi, HCFC-yhdisteitä voidaan käyttää vain valtion ohjaamissa toimissa. Viidenneksi, rajoitetuiksi toimenpiteiksi nimettyjen aineiden luetteloon on lisätty joitakin uusia aineita. Euroopan komissio on ryhtynyt tutkimaan näitä aineita tarkemmin. Kuudentena mainitsen, että välttämättömissä poikkeuksissa, kuten reagenssina tai laboratoriossa käytön yhteydessä, aineiden merkitsemisestä tulee pakollinen vaatimus. Tähän liittyen on sovittu myös, että laboratoriokäyttöä ei saa lisätä. Seitsemäntenä sovittiin, että vain yhdellä yrityksellä on oikeus käyttää uudelleen ja kierrättää olemassa olevien laitteiden otsonikerrosta heikentäviä aineita. Lisäksi näistä määristä on pidettävä rekisteriä petosten ja laittoman kaupan estämiseksi. Kahdeksantena mainitsen, että täytäntöönpanoa valvotaan tarkastuksin. Näin jäsenvaltioiden on toimittava yhdessä laittoman kaupan torjumiseksi. Viimeisenä kohtana, otsonikerrosta heikentävien aineiden vuodot on estettävä kiristämällä valvonta- ja toimeenpanojärjestelmää.
<P>
Enemmän on kuitenkin tehtävä, jotta varastoituneiden otsonikerrosta heikentävien aineiden ongelma saadaan ratkaistua. Komissiolla on tässä tärkeä tehtävä. Haluaisinkin taas kerran kehottaa komissiota kehittämään rakennus- ja purkujätettä koskevaa direktiiviä niiden suuntaviivojen mukaan, joista sovimme seitsemän vuotta sitten kuudennessa ympäristöä koskevassa yhteisön toimintaohjelmassa.
<P>
Yleisesti ottaen olemme päässeet tyydyttävään lopputulokseen. Otsonikerros saa paremmat mahdollisuudet umpeutua ja vähentää näin haitallisia vaikutuksia, kuten ihosyöpää ja kasvien ja puiden vahingoittumista.
<SPEAKER ID="514" NAME="Stavros Dimas">
komission jäsen. - (EL) Arvoisa puhemies, haluan aivan ensimmäiseksi kiittää ja onnitella esittelijä Bloklandia sekä kaikkia varjoesittelijöitä heidän erinomaisesta työstään otsonikerroksen suojelemista koskevan asetuksen uudelleenlaadintaa koskevan ehdotuksen parissa.
<P>
Olen erityisen iloinen siitä, että asiasta on päästy sopimukseen ensimmäisessä käsittelyssä. Tästä kiitos kuuluu suurilta osin parlamentin myönteiselle ja rakentavalle panokselle.
<P>
Stratosfäärin otsonikerroksen suojelupolitiikkaa on kiitetty hyvin onnistuneeksi, ja Euroopan unionilla on ollut tässä ratkaiseva rooli. Euroopan unionissa käyttöön otettujen innovatiivisten toimien ansiosta olemme onnistuneet poistamaan käytöstä 99 prosenttia otsonikerrosta heikentävistä aineista.
<P>
Näiden aineiden rajoittaminen auttaa suojaamaan otsonikerrosta ja vaikuttaa samalla hyvin myönteisesti ilmastoon. Syynä on se, että aineiden lämmitysvaikutuskerroin on jopa 14 000 kertaa suurempi kuin hiilidioksidin. Ilman Montrealin pöytäkirjaa ja vieläkin kunnianhimoisempaa yhteisön asetusta kasvihuonekaasupäästöt saattaisivat maailmanlaajuisesti olla jopa 50 prosenttia nykyistä suuremmat.
<P>
On näiden kansainvälisten toimien ansiota, että tiedemiehet voivat nyt arvioida otsonikerroksen toipuvan täysin vuosien 2050 ja 2075 välillä. Tämän saavuttamiseksi on kuitenkin vielä ratkaistava useita sitkeitä ongelmia. Komission ehdotuksen tavoitteena on yksinkertaistaa yhteisön asetusta, vähentää byrokraattisia esteitä ja päivittää asetus tieteen uusien kehitysten ja tulevaisuuden haasteiden mukaiseksi. Näin pyritään takaamaan otsonikerroksen palautuminen entiselleen.
<P>
Saavutettu kompromissiratkaisu säilyttää komission ehdotuksen rakenteen, mutta lisää samalla mukaan erityisiä keinoja, joiden avulla voidaan käsitellä otsokerrosta heikentävien aineiden käytön täydellistä lakkauttamista tai rajoittamista koskevia selvittämättömiä kysymyksiä.
<P>
Mikä vielä tärkeämpää, ratkaisussa annetaan tiukemmat määräykset aineista, jotka ovat "varastoituneet" tuotteisiin, kuten jäähdytyslaitteisiin tai eristäviin vaahtomuoveihin. Ratkaisu myös vahvistaa kaupallisia keinoja otsonikerrosta heikentävien aineiden laitonta käyttöä ja kauppaa vastaan Euroopan unionissa ja auttaa torjumaan ympäristöperusteista polkumyyntiä kehitysmaissa. Lisäksi ratkaisussa kielletään metyylibromidin kaikenlainen käyttö muutamia hätätilanteisiin liittyviä poikkeuksia lukuun ottamatta. Tämä nostaa yhteisön metyylibromidia koskevan lainsäädännön eturintamaan koko maailmassa.
<P>
Näin saadaan huomattavia etuja sekä otsonikerroksen palauttamisen että kasvihuonekaasujen vähentämisen suhteen. Euroopan komissio on valmis hyväksymään tarkistusten kompromissipaketin kokonaisuudessaan.
<P>
Kiitän Euroopan parlamenttia vielä kerran sen merkittävästä panoksesta ehdotuksen ympäristötavoitteen säilyttämiseksi ja sopimukseen pääsemiseksi ensimmäisessä käsittelyssä.
<SPEAKER ID="515" NAME="Eija-Riitta Korhola">
PPE-DE-ryhmän puolesta. - (FI) Arvoisa puhemies, nyt käsiteltävänä oleva asetus on luonnollinen jatko ja tärkeä osa Montrealin pöytäkirjaa, joka velvoittaa 191 allekirjoittajavaltiotaan aktiivisesti luopumaan otsonikerrosta heikentävistä aineista.
<P>
Montrealin pöytäkirjaa on pidetty yhtenä menestyksekkäimmistä kansainvälisistä ympäristösopimuksista. Tulokset puhuvat puolestaan. Otsonikerrosta heikentävien aineiden kulutus on vähentynyt 95 prosenttia viitetasoon verrattuna. Lisäksi 20 vuoden aikana on vältytty kasvihuonekaasupäästöiltä, jotka vastaisivat yli 100 miljardia tonnia hiilidioksidia. Siksi nyt käsiteltävänä oleva asetus ei pelkästään edesauta otsonikerroksen palautumista ennalleen, vaan on myös tärkeä osa ilmastomuutoksen vastaista taistelua.
<P>
Yhdeksän vuotta sitten laadittu edellinen asetus oli auttamatta jäänyt kehityksestä jälkeen ja sen uudelleen päivittäminen oli tarpeen. Nykyisen asetuksen rakenteen yksinkertaistaminen, vanhentuneiden määräysten poistaminen ja raportointivelvoitteen lisääminen koskemaan uusia aineita ovat uudistuksia, joita kipeästi tarvittiin. Haluan lämpimästi onnitella kollega Bloklandia hänen työstään parlamentin esittelijänä. Ensimmäisen käsittelyn kompromissi, vaikkakin demokraattisesti haastava, on juuri tämänkaltaisessa uudelleenpäivityksessä järkevää ja siihen pääseminen jo sinällään ympäristöteko.
<P>
Nyt hyväksyttävä asetus lähentää oikealla tavalla nykyisiä yhteisön säännöksiä kohti Montrealin pöytäkirjan alkuperäisiä määräyksiä. Esimerkiksi HCFC-yhdisteiden tuotannon lopettamisaikataulun aikaistaminen viidellä vuodella vuoteen 2020 on järkevää ja perusteltua, samoin myös vientikaupan kiellon poikkeuksien määrän vähentäminen. Siinä, missä tämän asetuksen tavoitteita ei yhteisössämme voida saavuttaa riittävällä tavalla pelkästään jäsenvaltioiden toimin, on ongelmaan suhtauduttava globaalissa taloudessa myös globaalisti. Liian monien vientikaupan kiellon poikkeuksien todentaminen aiheelliseksi olisi liian vaikeaa.
<P>
Itse Montrealin pöytäkirjaa on täydennetty peräti neljästi: 20 vuotta voimassa ollutta sopimusta täydennettiin Lontoossa, Kööpenhaminassa, Montrealissa ja Pekingissä. Sopimus on paitsi menestystarina, myös tarina siitä, miten virheliikkeitä on välttämätöntä korjata, kun ymmärrys lisääntyy. Tätä samaa viisautta tarvitsisimme nyt Kioton pöytäkirjan tapauksessa.
<P>
Alkuperäisessä pöytäkirjassa keskityttiin otsonikerroksen suojeluun rajoittamalla lähinnä CFC-yhdisteitä ja kiristettiin nopeasti tavoitetta lähes nollaan. Tässä yhteydessä CFC-yhdisteitä alettiin korvata muun muassa HCFC-yhdisteillä, jotka olivat otsonikerrokselle huomattavasti vaarattomampia. Kuten ympäristöongelmien ratkaisussa usein käy, ongelma kuitenkin siirtyi toiseen kohtaan. HCFC-yhdisteet eli fluoratut kaasut osoittautuivatkin erityisen haitallisiksi niiden voimakkaan lämmityspotentiaalin vuoksi. Eräät niistä ovat yli tuhat kertaa kovempia lämmittäjiä kuin hiilidioksidi. Niinpä tuli tarpeelliseksi korjata sopimuksen heikot kohdat.
<P>
Samanlaista kykyä ottaa opiksi tarvitaan Kioton sopimuksen tapauksessa On myönnettävä, että tällaisena se ei ole lainkaan tehokas. Se ei vähennä globaalisti päästöjä eikä se edes vähennä hiili-intensiivisyyttä. Ehkä ongelma onkin siinä, että Kioton sopimuksen laatijat olettivat, että hiilidioksidin ongelmaa voitaisiin ratkoa freonien tavoin.
<P>
Ilmastomuutoksessa on kysymys kokonaan toisen mittaluokan ympäristöongelmasta aikaisempiin verrattuna. Siinä, missä otsonikadon kohdalla oli kysymys teollisuus- tai energiantuotantoon liittyvien sivutuotteiden synnyttämistä ongelmista, ilmastomuutoksen aiheuttajassa on kysymys koko maailmantaloutta ja tuotantoa ylläpitävästä tekijästä. Maailma käy yhä hiilellä. Siksi ilmastomuutos on nähtävä ennen kaikkea tuotantotalouden ongelmana. Ratkaisujen painopiste on siirrettävä päästöjen rajoittamisesta energian ja materiaalien tuotantotapojen kokonaisvaltaiseen uudistamiseen. Ottakaamme opiksi Montrealista.
<SPEAKER ID="516" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, Johannes Bloklandin mietintö Euroopan parlamentin ja neuvoston otsonikerrosta heikentäviä aineita koskevasta asetuksesta on tärkeä asiakirja otsonikerroksen suojelemisen lisätoimien kannalta. Haluan painottaa, että yksi Euroopan parlamentin ja neuvoston menestyksekkäistä saavutuksista on ollut lopettaa otsonikerrosta heikentäviä ja kasvihuoneilmiötä tehostavia CFC-yhdisteitä, haloneja, bromideja ja metyylejä sisältävien kaasujen tuottaminen ja myynti.
<P>
Hyvä vaihtoehto työn jatkoksi olisi ryhtyä toimiin otsonikerroksen aukon alapuolella sijaitsevassa valtiossa, Uudessa-Seelannissa. Euroopan unionissa käynnistettyjen toimien lisäksi myös Uudessa-Seelannissa on aloitettu työt metaanipäästöjen vähentämiseksi. Metaani heikentää otsonikerrosta ja sen yhden kuutiometrin kasvihuoneilmiötä tehostava vaikutus vastaa 30 hiilidioksidikuutiometriä. Metaani on kaasu, jota syntyy mätänemisprosessissa, jota eläimet tuottavat ja jota vapautuu maanalaisista kaivoksista ja useiden kemiallisten prosessien yhteydessä. Koska ilmakehään vapautuvan metaanin määrä on suuri, se tulisi myös sisällyttää tulevaan työhön.
<P>
UEN-ryhmä tukee tätä asetusta. Kiitän jäsen Bloklandia paljon työtä vaatineesta ja merkityksellisestä mietinnöstä.
<SPEAKER ID="517" NAME="Satu Hassi">
Verts/ALE-ryhmän puolesta. - (FI) Arvoisa puhemies, hyvät kollegat, onnittelut herra Bloklandille hyvästä lopputuloksesta. Parlamentti onnistui tiukentamaan metyylibromidin poistamisaikataulua neljällä vuodella, ja myös HCFC-yhdisteiden vähentämisaikataulua jyrkennettiin.
<P>
On tärkeää, että EU jatkossakin pysyy edelläkävijänä otsonikerrosta heikentävien aineiden käytöstä poistamisessa siitäkin huolimatta, että tämä asia ei enää ole lehtiotsikoissa. Monet näistä aineista ovat voimakkaita kasvihuonekaasuja, mutta ne on silti jätetty Kioton sopimuksen ulkopuolelle. Näin on tehty, koska on ajateltu, että näitä aineita säädellään Montrealin pöytäkirjan kautta. On tärkeää, että muistamme myös huolehtia tästä asiasta ja jatkamme jatkossakin voimakkaiden kasvihuonekaasujen käytöstä poistamista ja näytämme tässä asiassa esimerkkiä muille maille, mukaan lukien kehitysmaat.
<P>
Sellaisten aineiden tapauksessa, joiden käyttö on kielletty EU:ssa, ryhmäni olisi halunnut rajoittaa vientiä selkeämmin, kuin nyt sovittiin. Toivon, että tämä periaate sisällytetään lainsäädäntöön, kun otetaan seuraavia askelia.
<SPEAKER ID="518" NAME="Avril Doyle" AFFILIATION="PPE-DE">
(EN) Arvoisa puhemies, käytän työjärjestyspuheenvuoron ennen kuin aloitan. Koska kukaan ei näytä pyytävän lupaa puhua "catch the eye" -menettelyn mukaisesti, - voitte korjata, jos olen väärässä, mutta olen katsonut ympärilleni ja arvioinut tilanteen -, voisinko käyttää minuutin puheenvuoroni lisäksi yhden minuutin "catch the eye" -puheaikaa?
<SPEAKER ID="519" NAME="Puhemies">
(FR) Käy hyvin, jäsen Doyle. Tehkää niin.
<SPEAKER ID="520" NAME="Avril Doyle" AFFILIATION="PPE-DE">
(EN) Arvoisa puhemies, Montrealin protokollan osapuolet hyväksyivät syyskuussa 2007 pidetyssä sopimuspuolten konferenssissaan lisätoimia otsonikerroksen suojelemiseksi. Nämä toimet sisällytetään nyt uudelleenlaadittuun asetukseen, jotta vaiheittainen luopuminen otsonikerrosta heikentävistä aineista nopeutuisi ja näiden aineiden poikkeuksellisesti sallittuja käyttötapoja voitaisiin rajoittaa enemmän. Uudelleenlaadittu asetus koskee erityisesti otsonikerrosta heikentävien aineiden tuotannon, tuonnin, viennin, markkinoille saattamisen, käytön, talteenoton, kierrätyksen, regeneroinnin ja hävittämisen kieltämistä ja rajoittamista.
<P>
Montrealin pöytäkirja on ollut yksi aikamme menestyksekkäimmistä kansainvälisistä aloitteista. Sen seurauksena 1980-luvun otsonikerroksen heikentymisvauhti on saatu suurelta osin käännytettyä. Näiden otsonikerrosta heikentävien kaasujen - CFC- ja HCFC-yhdisteiden, halonien, metyylin ja bromidien - käytöstä on hiljalleen luovuttu, lukuun ottamatta muutamaa määräaikaista poikkeusta kriittisissä käyttötarkoituksissa, kuten halonien käyttämistä lentokoneiden palontorjuntalaitteissa. Tämän ansiosta otsonikerrosta heikentävien aineiden kulutus on vähentynyt 1980-luvulta 95 prosenttia.
<P>
On muistettava, että näillä aineilla on myös maapallon lämpötilaa nostava vaikutus. Otsonikerros on toinen kahdesta maapallon elämää suojaavasta ilmakehän kerroksesta. Otsonikerros suojaa tarkemmin ottaen auringon haitalliselta ultraviolettisäteilyltä, joka aiheuttaa useita sairauksia ja ongelmia, kuten ihosyöpää ja harmaakaihia.
<SPEAKER ID="521" NAME="Puhemies">
(FR) Jäsen Doyle, olitte sanojenne mittainen. Kiitoksia.
<SPEAKER ID="522" NAME="Stavros Dimas">
komission jäsen. - (EL) Arvoisa puhemies, on ikävää, ettei parlamentissa ole tänään enempää yleisöä, sillä keskustelemme hyvin hyvin menestyksekkäästä pöytäkirjasta, joka saanut aikaan erittäin myönteisiä tuloksia sekä ympäristön että terveyden saralla sekä auttanut korjaamaan otsonikerrosta, joka on nyt palannut 1980-lukua edeltävälle tasolle.
<P>
Haluan kiittää kaikkia tämäniltaiseen keskusteluun osallistuneita heidän rakentavista kommenteistaan ja huomauttaa, että komissio on sitoutunut käyttämään sille annettua toimivaltaa ja tutkimaan, onko olemassa edellytykset ottaa mukaan kolme uutta ainetta vuoteen 2010 mennessä. Asiasta toimitetaan Euroopan parlamentin sihteeristölle lausuma sisällytettäväksi tämän keskustelun pöytäkirjaan.
<P>
Totean myös luottavani siihen, että loppuvuodesta Kööpenhaminassa saavutetaan ilmastonmuutoksen torjuntaa koskeva sopimus, joka on vähintään yhtä kunnianhimoinen ja menestyksekäs kuin Montrealin pöytäkirja. Uskon sopimuksen olevan vieläkin tehokkaampi. Meidän kaikkien tulee toimia tämänsuuntaisesti.
<P>
Haluan lopuksi sanoa, että komissio on erityisen tyytyväinen neuvottelujen tulokseen ja voi hyväksyä kaikki ehdotetut kompromissitarkistukset.
<P>
Bloklandin mietintö
<P>
Komissio vahvistaa aikovansa harkita 30. kesäkuuta 2010 mennessä uusien aineiden sisällyttämistä asetuksen liitteessä II olevaan B osaan ja arvioida erityisesti, täyttyvätkö niiden sisällyttämiselle 24 artiklan 3 kohdassa asetetut edellytykset. Tässä nopeutetussa tutkimuksessa keskitytään seuraaviin aineisiin:
<P>
heksaklooridifluoributadieeni
<P>
2-bromipropaani (isopropyylibromidi)
<P>
jodimetaani (metyylijodidi).
<SPEAKER ID="524" NAME="Johannes Blokland">
esittelijä. - (NL) Arvoisa puhemies, haluan esittää vilpittömän kiitokseni komission jäsen Dimasille hänen lupauksestaan käsitellä jäsen Hassin esittämää ajatusta eli tutkia useampien aineiden vaikutuksia. Tämän asian yhteydessä haluan kiinnittää komission huomion metyylibromidiin. Aineesta - ja sen tuotannosta - tiedetään edelleen vain vähän. Aineen toimittajia on nyt onneksi päätetty kuulemisen yhteydessä pyytää kertomaan, miten ainetta tuotetaan. Näin saamme tarkat tiedot aineesta.
<P>
Esitän vilpittömät kiitokseni myös kollegoilleni, erityisesti varjoesittelijöille ja niille, jotka ovat puhuneet tänä iltana, saamastani tuesta. Keskinäinen yhteistyömme on toiminut erinomaisesti, niin valiokunnassa kuin neuvotteluissakin. Lisäksi haluan kiittää puheenjohtajavaltio Tšekkiä järkevistä sopimuksista, johon pääsimme ennen neuvotteluja ja niiden aikana. Lopputulos on joka tapauksessa tyydyttävä. Arvostan myös hyvin paljon tukea, jota olen saanut komission sekä ympäristön, kansanterveyden ja elintarvikkeiden turvallisuuden valiokunnan virkamiehiltä sekä omalta henkilökunnaltani. Olemme todella onnistuneet työskentelemään tiiminä, minkä ansiosta pystyimme sopimaan tästä kauaskantoisesta lain muutoksesta kuudessa kuukaudessa.
<P>
Haluan esittää lopuksi vielä yhden kommentin. En ole kovin tyytyväinen uudelleenlaadintajärjestelmään. On vaikea tietää, millä perusteella tarkistuksia voi ja ei voi tehdä. Onneksi apunani oli lakimiehiä, jotka kertoivat oikeusperustan muutoksesta uudelleenlaadinnassa, jotta pystyimme tältä pohjalta tekemään muutoksia. Muuten asia olisi saattanut jäädä meiltä huomiotta. Neuvosto oli onneksi samaa mieltä, ja pystyimme korjaamaan asian viime hetkellä ympäristön, kansanterveyden ja elintarvikkeiden turvallisuuden valiokunnassa. Uudelleenlaatiminen on vaikea asia parlamentin työn kannalta.
<SPEAKER ID="525" NAME="Puhemies">
(FR) Keskustelu on päättynyt.
<P>
Äänestys toimitetaan keskiviikkona.
<P>
Kirjalliset lausumat (työjärjestyksen 142 artikla)
<SPEAKER ID="526" NAME="Rovana Plumb  " LANGUAGE="RO">
Ehdotus noudattaa asetuksen (EY) N:o 2037/2000 rakennetta, mutta lisää siihen uuden luvun, joka koskee poikkeamista kyseessä olevien aineiden tuotantoa, markkinoille saattamista ja käyttöä koskevista kielloista. Nämä poikkeukset olivat alun perin hajallaan säänneltyjen aineiden ja tuotteiden poistamisvaiheita koskevissa eri säännöksissä.
<P>
Keskeiset haasteet ovat seuraavat:
<P>
Ilmakehään vapautuvien "varastoituneiden" otsonikerrosta heikentävien aineiden / kasvihuonekaasupäästöjen vähentäminen on välttämätöntä, sillä arvioiden mukaan näiden varastojen kokonaismäärä on vuoteen 2015 mennessä 2 miljoonaa ODP-tonnia eli 13,4 miljardia hiilidioksidiekvivalenttitonnia.
<P>
Otsonikerrosta heikentävien aineiden poikkeuksellisesti sallitut käyttötavat, kun teknisesti tai taloudellisesti toteutuskelpoisia vaihtoehtoja ei ole vielä saatavilla. Tällaisia ovat esimerkiksi metyylibromidin käyttö karanteenikäsittelyyn tai ennen kuljetusta tapahtuvaan käsittelyyn.
<P>
Uudet otsonikerrosta heikentävät aineet: uudet tieteelliset todisteet ovat osoittaneet, että tiettyjen kemiallisten aineiden, jotka eivät kuulu tällä hetkellä pöytäkirjan soveltamisalaan, otsonia kuluttava vaikutus on huomattavan suuri ja että näitä aineita tuodaan markkinoille enemmän
<P>
Muutos tekee tekstistä selkeämpää ja yksinkertaistaa sääntelypuitteita. Samalla se vähentää hallinnollista rasitusta ja helpottaa näin lainsäädännön soveltamista, jolla taataan, että otsonikerros palautuu ennalleen vuoteen 2050 mennessä, ja estetään ihmisten terveyteen ja ekosysteemiin kohdistuvat haitat.
<SPEAKER ID="527" NAME="Flaviu Călin Rus  " LANGUAGE="RO">
Mielestäni meidän on kaikkien kannettava huolta sekä tämän sukupolven että tulevien sukupolvien terveydestä. Terveytemme perustuu puhtaaseen ympäristöön ja meitä ympäröivään ilmakehään. Kaikki tieteelliset tutkimukset korostavat, että otsonikerros on erittäin tärkeä väestön terveyden kannalta ja samalla myös maapallon elämän jatkumisen kannalta.
<P>
Valitettavasti useat aineet ovat sellaisia, että ne ilmakehään vapautettuina tuhoavat otsonikerrosta ja edistävät näin kasvihuoneilmiötä. Vaikka käyttöön otettujen toimien seurauksena on havaittu merkkejä otsonikerroksen toipumisesta, on arvioitu, että 1980-lukua edeltänyt ilmakehän otsonimäärä saavutetaan vasta 2000-luvun jälkimmäisellä puoliskolla.
<P>
Tästä syystä kannatan ehdottomasti lisätoimiin ryhtymistä otsonikerrosta heikentävien aineiden rajoittamiseksi tai jopa kieltämiseksi. Uskon, että ryhtymällä tällaisiin toimiin täytämme velvollisuutemme niin nykyistä sukupolvea kuin tuleviakin sukupolvia kohtaan.
