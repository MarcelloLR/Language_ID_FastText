<CHAPTER ID="017">
Yhtenäismarkkinasäädös (keskustelu) 
<SPEAKER ID="164" NAME="Puhemies">
(EL) Esityslistalla on seuraavana komission julkilausuma yhteismarkkinasäädöksestä.
<SPEAKER ID="165" NAME="Michel Barnier">
komission jäsen. - (FR) Arvoisa puhemies, hyvät parlamentin jäsenet, olen iloinen voidessani esitellä virallisesti parlamentin jäsenille komission tiedonannon yhteismarkkinasäädöksestä, jonka komissio hyväksyi 27. lokakuuta, ja keskustella siitä kanssanne. Aloitimme keskustelun itse asiassa eilen Malcolm Harbourin ja Louis Grechin aloitteesta toisessa paikassa, yhdessä eurooppalaisella, kansallisella ja alueellisella tasolla toimivien satojen poliittisten, taloudellisten ja sosiaalisten sidosryhmien kanssa.
<P>
Tämä on tärkeä asiakirja. Se on tärkeä, hyvät parlamentin jäsenet, koska me uskomme, että EU:lta vaaditaan selvityksiä monelta taholta. Ulkopuolelta esitetään kysymyksiä kriisien syistä. Olemme kokeneet erittäin ankaran rahoituskriisin kahden viime vuoden aikana, ja kaikissa jäsenvaltioissamme tuntuvat edelleen sen taloudelliset, sosiaaliset ja inhimilliset seuraukset. Yleisesti vallitsevan talouskriisin lisäksi on muita kriisejä, jotka meidän on otettava huomioon, kuten elintarvikekriisi, vaikka niistä puhutaan vähemmän. Noin miljardi henkeä on vaarassa kuolla nälkään tai veden puutteeseen. Sen lisäksi on ympäristökriisi, joka on mahdollisesti kaikkein pahin.
<P>
Meidän on vastattava näihin kysymyksiin, mutta näiden ulkoisten kysymysten lisäksi on sisäisiä kysymyksiä. Epäilemättä niistä tärkeimmät esittävät Euroopan kansalaiset. He eivät ymmärrä, he ovat usein huolissaan ja joskus vihaisia, he eivät ole vakuuttuneita ja heillä on kysymyksiä näistä suurista yhtenäismarkkinoista. Ne ovat olleet todellinen kulmakivi vuonna 1950 perustetun Euroopan hiili- ja teräsyhteisön alusta saakka. Nämä ovat suuret eurooppalaiset markkinat, joita rakennamme kärsivällisesti yhdessä.
<P>
Kysymys, jonka kansalaisemme ja pienet ja keskisuuret yritykset esittävät, on seuraava: mitä näillä yhtenäismarkkinoilla meille tarjotaan? Mitä EU tekee meitä varten? Meidän on tarjottava myönteinen vastaus tähän kysymykseen, ja aina emme niin tee.
<P>
Tämä on seikka, jonka Mario Monti totesi komission puheenjohtajan Barroson pyynnöstä tekemässään raportissa, josta olette keskustelleet monesti ja johon sisältyy monia arvokkaita havaintoja. Mario Monti toteaa esimerkiksi, että yhtenäismarkkinat ovat epäsuositumpia kuin koskaan, vaikka niitä tarvitaan nyt kipeämmin kuin koskaan. Hyvät parlamentin jäsenet, olemme poliitikkoja ja meillä on kullakin oma vastuumme, ja kun kuulemme tällaisia päätelmiä, meidän on pyrittävä varmistamaan, että tarpeellisista toimista saadaan suosittuja ja että niitä joka tapauksessa tuetaan ja ymmärretään paremmin.
<P>
Siten kaikkien näiden kriisien ja kysymysten vuoksi ja toimivaltuuksiemme mukaisesti halusimme esittää Mario Montin johdonmukaisiin havaintoihin liittyviä käytännön seurantatoimia. Euroopan parlamentti on tehnyt Louis Grechin - jota kiitän - johdolla havaintoja näiden laajojen yhteismarkkinoiden epätäydellisestä, puutteellisesta ja joskus pettymyksen aiheuttavasta toiminnasta.
<P>
Arvoisa puhemies, hyvät parlamentin jäsenet, tänään teille esittelemämme asiakirja on hyvin erityisluonteinen. Kyseessä ei ole asia, joka voidaan vain hyväksyä tai hylätä. Siihen sisältyy lainsäädäntöehdotuksen sijasta toimintasuunnitelma, johon tällä hetkellä sisältyy 50 ehdotusta keskustelua varten. Kaikilla niillä pyritään parantamaan yhtenäismarkkinoiden toimintaa, jotta pieniin ja keskisuuriin yrityksiin, kasvuun ja kansalaisiin vaikutetaan edullisesti. Yhtenäismarkkinat ovat väline, jolla kannustetaan kasvua ja sosiaalista edistystä, eikä päinvastoin, kuten olen usein todennut.
<P>
Olemme juuri keskustelleet riskirahastoja ja yksityisiä pääomasijoitusrahastoja koskevasta direktiivistä. Haluaisin todeta, että minulla on erittäin selkeä strategia, jota aion noudattaa sinnikkäästi viiden vuoden ajan. Kuten totesin teille 13. tammikuuta, pyrimme varmistamaan, että rahoituspalvelut ja rahoitusmarkkinat, jotka ovat tärkeitä, ovat jälleen kerran reaalitalouden edun mukaisia eikä päinvastoin. Voimme tällä tavoin varmistaa, että reaalitalouden ja sen perustana olevien yhtenäismarkkinoiden ansiosta edistetään kasvua ja sosiaalista kehitystä.
<P>
Kasvustrategiamme, joka on yhdenmukainen Eurooppa 2020 -strategian kanssa, on suunniteltu tehostamaan yhtenäismarkkinoiden toimintaa. Yhtenäismarkkinoita on pidettävä alustana, jonka päälle Euroopan talous rakentuu. Olemme vakuuttuneita, että jos tämä alusta saadaan toimimaan paremmin kuin nykyisin, mikä on toimintasuunnitelman tavoite, niin kaikki sille rakentuvat toimet - kuten yksityiset ja julkiset aloitteet, paikalliset, alueelliset, kansalliset ja yhteisön tason aloitteet, yhdistysten ja yhtenäismarkkinoiden sekä muiden elinten toimet - sujuvat myös paremmin.
<P>
Haluamme vastata näihin kysymyksiin ja haasteisiin työskentelemällä yritysten kanssa, jotta palataan vahvaan, kestävään ja oikeudenmukaiseen kasvuun. Ehdotamme useita toimenpiteitä, joilla keskitytään erityisesti innovointiin sekä pieniin ja keskisuuriin yrityksiin.
<P>
Yhtenäismarkkinasäädökseen sisältyy patentteja koskeva keskeinen asia, josta keskustelemme juuri nyt. Tästä johtui, arvoisa puhemies, aikatauluani koskevat ongelmat puheenjohtajavaltion Belgian johdolla käydyssä kilpailuneuvoston kokouksessa. Yleisesti ottaen haluamme saada koko sääntely- ja verotusympäristöstä joustavamman yrityksille ja helpottaa niiden investointien tukemiseen tarvittavan rahoituksen saantia.
<P>
Lopuksi Euroopan kilpailukyvyn tehostamisen osalta haluamme vahvistaa ulkoista strategiaamme vastavuoroisuuden ja yhteisen edun hengessä.
<P>
Jotta varmistetaan, että Euroopan kansalaiset ovat yhtenäismarkkinoiden keskiössä, komissio haluaa osoittaa, että markkinat eivät muodosta estettä yleistä taloudellista etua koskevien palveluiden ja merkittävien infrastruktuurihankkeiden kehittämiselle. Laadimme tiedonannon, jota tuetaan, tehostetaan ja parannetaan parlamentin panoksen ansiosta: kyseessä on tiedonanto yleistä taloudellista etua koskevista ja julkisista palveluista. Haluamme tehdä selväksi, että yhtenäismarkkinat tukevat perusoikeuskirjassa vahvistettuja sosiaalisia oikeuksia, että niillä voidaan tarjota uusia kehitysmahdollisuuksia sosiaalisesti innovatiivisille yrityksille, jotka toimivat Euroopan työntekijöiden ja kuluttajien palveluksessa.
<P>
Nyt on vuorossa yhteismarkkinasäädöksen kolmas luku. Tämä kokonaisvaltainen lähestymistapa on järkevä ainoastaan parannetun hallinnon yhteydessä. Tämä toteutetaan yritystemme ja kansalaistemme, mutta myös EU:n toimielinten, jäsenvaltioiden sekä alueellisten ja kansallisten viranomaisten välisen tehostetun vuoropuhelun ja kumppanuuden sekä paremman sosiaalisen vuoropuhelun ansiosta. Olemme yhdessä tekemämme työn jokaisessa vaiheessa vakuuttuneita siitä, että kilpailukykyä ja jokaisen Euroopan kansalaisen edellyttämän kasvun aikaansaamista koskeva haaste vaatii jokaisen kansalaisen ja yrityksen apua. Siihen tarvitaan kaikkien eri yhteisöjen apua.
<P>
Tämä on siten tavoite neljän kuukauden aikana käytävässä eurooppalaisessa julkisessa keskustelussa, jonka haluamme aloittaa kanssanne. Monet komission jäsenet, kaiken kaikkiaan kolmetoista, työskentelivät yhtenäismarkkinasäädöksen parissa. Kiitän heitä tästä. Komissio hyväksyi säädöksen pitkään jatkuneen sisäisen keskustelun jälkeen. Tämä kysymys on yksi tärkeimmistä painopisteistämme ja käymme keskustelua näistä 50 ehdotuksesta. Kuuntelemme tarkasti, mitä muut toimielimet ja eri osapuolet sanovat, ja kuulemisemme lopussa, todennäköisesti helmikuussa, viimeistelemme luettelon sitoumuksista, joiden perusteella asianomaiset komission jäsenet tekevät ehdotuksia viimeistään kahden vuoden kuluessa. Tämän ansiosta vuonna 2012, kun juhlimme yhtenäismarkkinoiden 20. vuosipäivää, 20 vuotta Jacques Delorsin tekemistä sitoumuksista ja ehdotuksista, tätä vuosipäivää ei leimaa nostalgia tai raskasmielisyys - nostalgialla ei ole mitään sijaa tällä hetkellä - vaan tämä tilaisuus on aktiivinen ja dynaaminen.
<P>
Tämän vuoksi aloitamme tällaiset toimet, aivan kuten aloitimme aikaisemmin. Neljän kuukauden ajan koordinoin kollegoideni kanssa eurooppalaista julkista keskustelua, joka aloitetaan tänään Euroopan parlamentissa. Pyrimme osallistumaan siihen rakentavasti ja tarkkaavasti.
<SPEAKER ID="166" NAME="Andreas Schwab">
PPE-ryhmän puolesta. - (DE) Arvoisat puhemies ja komission jäsen, hyvät kollegat, käsittelimme tällä viikolla niin sanotussa sisämarkkinafoorumissa ehdotusta, jonka ansiosta Euroopassa pyritään saamaan aikaan erittäin kilpailukykyinen sosiaalinen markkinatalous. Kaikki kolme näkökohtaa - kilpailukyky, sosiaalinen ja markkinatalous - ovat tämän vuoksi meille tärkeitä. Olemme nimenomaisesti tyytyväisiä siihen, että yhtenäismarkkinoista vastaava komission jäsen Michel Barnier on onnistunut elvyttämään monialaista, tai niin kuin kollegani Louis Grech kutsui sitä mietinnössään, kokonaisvaltaista lähestymistapaa, jota me halusimme yhtenäismarkkinoille. Mielestämme tämä on tärkeä askel, mutta uskomme myös, että tarvitaan uusia pienimuotoisia toimenpiteitä, jotta tämän lainsäädäntöhankkeen monialainen lähestymistapa saadaan todella täydelliseksi. Tässä vaiheessa Euroopan parlamentti tulee mukaan kuvaan.
<P>
Euroopan parlamentin osallistuminen onnistuu ainoastaan, jos me voimme voittaa tekniset, institutionaaliset ja poliittiset erimielisyydet, jotka liittyvät tämänkaltaiseen lainsäädäntöhankkeeseen. Ainoastaan tässä tapauksessa voimme hyödyntää täysimääräisesti tämän ehdotuksen mukaisen lainsäädännön mahdollisuuksia. Näin me haluamme toimia.
<P>
Olen varma, että julkinen kuulemistilaisuus, johon osallistuu kansalaisia ja sidosryhmiä, voi edistää sitä, että kaikki osallistuvat tähän lainsäädäntöehdotukseen. He voivat sen vuoksi tuntea päättävänsä omalta osaltaan, millainen muoto tällä lainsäädäntöehdotuksella loppujen lopuksi on. Arvoisa komission jäsen Barnier, parlamentti pyrkii omalta osaltaan varmistamaan, että tämä tavoite saavutetaan. Haluamme tarkistaa 50 ehdotuksen ohjelmaa, haluamme asettaa painopisteitä, haluamme pyrkiä varmistamaan, että kaikki Euroopan parlamentin valiokunnat osallistuvat työhön ja että pääsemme toimielinten välillä yhteisymmärrykseen, mitä tarvitaan tällaista lainsäädäntöä varten.
<P>
Lopulta, hyvät kollegat, meidän on pystyttävä varmistamaan, että jokaisella on paikkansa yhtenäismarkkinoilla ja että voimme kaikki hyötyä yhteistyöstä näillä markkinoilla. Haluamme osoittaa tämän vuoteen 2012 mennessä, jolloin on yhtenäismarkkinoiden 20-vuotisjuhla, ja teemme kovasti töitä tämän aikaansaamiseksi.
<SPEAKER ID="167" NAME="Evelyne Gebhardt" LANGUAGE="DE">
Arvoisa puhemies, kiitos komission jäsenelle Barnierille työstä, jota olette tehnyt. Työnne ei ollut helppo, ja olette sisällyttäneet siihen näkökohtia, joita esitettiin Mario Montin raportissa ja Louis Grechin Euroopan parlamentissa tekemässä työssä. Voimme havaita jotain tästä sekä siitä, että työssänne on pyritty soveltamaan kokonaisvaltaista lähestymistapaa. Tämä ei ole kuitenkaan onnistunut aivan siten, kuten odotimme, mutta asiassa ollaan kuitenkin oikealla tiellä. On hyvin tärkeää tehdä täysin selväksi se seikka, että pyritte toteuttamaan todellisuudessa kansalaisten sosiaaliset oikeudet, joiden pitäisi luonnollisesti olla Euroopan unionin lainsäädännön ytimessä. Kuitenkin minun on ryhmäni puolesta todettava, että tähän asiakirjaan sisältyvät tietyt seikat ovat meistä liian epämääräisiä, liian merkityksettömiä tai puuttuvat kokonaan, koska yksi tärkein edellytyksemme oli, ja mistä olitte samaa mieltä, että kaikille EU:n politiikan tärkeille aloille on sisällytettävä sosiaalilauseke. Emme löydä tätä sosiaalilauseketta. Sitoumus sosiaalisten vaikutusten arvioinnista riittäisi meille. Kuitenkin sosiaalilauseke merkitsee paljon enemmän kuin mitä voimme nähdä tässä asiakirjassa. Me pyrimme auttamaan teitä, jotta voimme edetä oikeaan suuntaan, sillä tämä on meille erittäin tärkeää.
<P>
On myös toinen näkökohta, joka on mielestäni ongelmallinen ja joka oli myös erittäin tärkeä ryhmällemme. Me vaadimme ryhmäkanteita. Me haluamme, että kansalaiset voivat esittää ryhmäkanteen, jotta heillä on todellinen mahdollisuus vedota kuluttajansuojaa koskeviin oikeuksiinsa. Ilmoititte komission puolesta, että asiasta tehdään lisää tutkimuksia. Tutkimuksia on tehty tällä alalla kolmen vuoden ajan. Minusta on nyt aika päästä eteenpäin tässä asiassa. Nyt meidän olisi todella saatava teiltä lainsäädäntöehdotus eikä mikään uusi tutkimuksen toteuttamista koskeva ehdotus, jotta me voimme tarkastella, miten tässä asiassa päästään eteenpäin.
<P>
Kuten näette, olemme tyytyväisiä tietyistä asioista, mutta joistain toisista emme, ja työskentelemme kovasti teidän, neuvoston ja muiden poliittisten ryhmien jäsenten kanssa, jotta varmistetaan, että saamme lopulta aikaan todella hyvän asiakirjan.
<SPEAKER ID="168" NAME="Jürgen Creutzmann">
ALDE-ryhmän puolesta. - (DE) Arvoisat puhemies ja komission jäsen Barnier, hyvät kollegat, taloudellisen painoarvon kannalta suurimmat yhtenäismarkkinat ovat kehittyneet globalisaation aikakaudella siten, että Euroopan unionilla on ratkaiseva sijaintia koskeva etu. Sen vuoksi on tärkeää vastustaa protektionismia ja laajentaa yhtenäismarkkinoita edelleen. Kansallisen talouden liiallisen velan vuoksi EU:lla ei ole enää mitään muuta vaihtoehtoa kuin vahvistaa taloutta rakenteellisten uudistusten avulla. Vuonna 1992 luodut yhtenäismarkkinat ovat perustamisestaan saakka lisänneet talouskasvua edelleen 1,85 prosentilla. Esitettyjen toimenpiteiden toteutuksen ansiosta kasvua on tarkoitus lisätä vielä 2-4 prosentilla.
<P>
Voimme jakaa komission yhtenäismarkkinoita koskevat 50 toimenpide-ehdotusta kolmeen ryhmään: ensinnäkin moniin erityisiin ehdotuksiin, joilla tehostetaan yhtenäismarkkinoita yritysten ja kansalaisten kannalta. Niihin sisältyy täysin toimintakykyisten energian sisämarkkinoiden toteuttaminen, mikä on Euroopalle talouden ja teollisuuden keskuksena erityisen tärkeää. Sen lisäksi eurooppalaisella ammattikortilla ja osaamispassilla pyritään helpottamaan liikkuvuutta Euroopan unionissa. Tämä on tulevaisuudessa yhä tärkeämpää, jotta Euroopan kilpailukykyä ylläpidetään globalisoituneessa maailmassa. Sähköisen kaupankäynnin kehittämisen avulla pyritään hallinnoimaan paremmin tekijänoikeuksia ja palveludirektiivin tehokasta täytäntöönpanoa koskevia uusia suuntaviivoja. Tämän perusteella pyritään luomaan uusia työpaikkoja.
<P>
Toiseksi siihen sisältyy monia ehdotuksia, jotka on muotoiltu liian epämääräisesti, jotta pystyisimme vielä arvioimaan niitä. Sen vuoksi meidän on edelleen odotettava komission konkreettisia ehdotuksia. Niihin sisältyvät EU:n julkisia hankintoja koskevien sääntöjen tarkistaminen, yleishyödyllisiä palveluita koskevat toimenpiteet ja myös - hyvä Evelyne Gebhardt - neuvottelut ryhmäkanteita koskevasta lähestymistavasta. En tiedä, pitäisikö meidän edetä samaa virheellistä tietä kuin Yhdysvallat.
<P>
Kolmanneksi tiedonantoon sisältyy myös ehdotuksia, jotka ovat mielestäni haitallisia yhtenäismarkkinoiden lujittamiselle, koska niillä rasitetaan yrityksiä ylimääräisen byrokratian vuoksi. Meidän on siten keskusteltava näistä ehdotuksista ja olemme siihen valmiita.
<SPEAKER ID="169" NAME="Emilie Turunen" LANGUAGE="EN">
Arvoisa puhemies, käsittelemme tänä iltana asiaa, joka on tulevien vuosien aikana mielestäni ehkä tärkein EU:n toimi. Yhtenäismarkkinoiden uudistamisen ansiosta meillä on todellinen mahdollisuus muuttaa Eurooppaa sosiaalisemmaksi ja kestävämmäksi unioniksi, joten kysymys kuuluu: voidaanko tämän tiedonannon ansiosta saada aikaan vihreämmät ja sosiaalisesti oikeudenmukaisemmat yhtenäismarkkinat?
<P>
En usko, että olemme vielä ihan tässä vaiheessa. Haluaisin antaa kaksi esimerkkiä: ensinnäkin ehdotus numero 29. Minun on kysyttävä Michel Barnierilta: missä taataan lakko-oikeus? Missä taataan, että markkinoiden vapaus ei kaada sosiaalisia perusoikeuksia? Olen tietoinen, että komissiossa esiintyy eri kantoja tästä kysymyksestä, ja sen vuoksi haluaisin kysyä teiltä suoraan: onko totta, että muun muassa Tanskan, Ruotsin, Saksan ja Yhdistyneen kuningaskunnan komission jäsenet ovat torjuneet sosiaalilausekkeen käyttöönottoa koskevan ehdotuksenne? Jos on, hyvä komission jäsen, teidän olisi tiedettävä, että parlamentti tukee teitä, koska tällaisten takeiden varmistaminen merkitsee todellista näkemysten yhteensovittamista.
<P>
Toinen esimerkki siitä, mitä on parannettava, on ehdotus numero 19, yhteisen yhtenäistetyn yhtiöveropohjan käyttöönotto. Me vihreät olemme pyytäneet tätä jo kauan, ja meidän pitäisi sen vuoksi olla tästä tyytyväisiä. Tekstiä lukiessamme tulee kuitenkin esiin ongelma. Siinä todetaan, että yhteisen yhtenäistetyn yhtiöveropohjan perusteella olisi poistettava pirstaleisuutta, joka vaikuttaa yrityksiin. Minusta yhtiöveroon liittyvä tärkein ongelma Euroopassa ei ole pirstaleisuus vaan epäterve jatkuva kilpailu jäsenvaltioiden välillä. Tätä on jatkunut jo 15 vuotta. Ei ihme, että meillä on ongelmia rahoittaa hyvinvointiamme tällä hetkellä.
<P>
Minusta yhteisen yhtenäistetyn yhtiöveropohjan tavoitteena pitäisi olla epäterveen kilpailun lopettaminen Euroopassa. Se on todellinen ongelma. Lisäksi meidän olisi mielestäni edettävä nyt pidemmälle kuin mitä ehdotuksessa esitetään ympäristöystävällisemmistä yhtenäismarkkinoista, ja voisimme esimerkiksi käyttää ympäristöä säästävää julkista hankintaa. Uskon, että voimme saavuttaa tällä alalla paljon enemmän. Hyvä Michel Barnier, meidän on tehtävä tässä asiassa työtä. Odotan tätä mielenkiinnolla ja kiitän teitä kutsusta osallistua tähän erittäin laajaan keskusteluun. Me arvostamme tätä.
<SPEAKER ID="170" NAME="Malcolm Harbour" LANGUAGE="EN">
Arvoisa puhemies, minusta on tärkeää miettiä sitä seikkaa, että ajatus kunnianhimoisesta ohjelmasta, jolla vastataan yhtenäismarkkinoiden toteuttamiseen - tai meidän pyrkimyksemme toteuttaa niitä, koska luulen, että kyseessä on työ, jota ei saada koskaan valmiiksi - ei sisältynyt Eurooppa 2020 -strategiaan. Se ei sisältynyt myöskään omaan ohjelmaanne, kun olitte täällä kuultavana viime vuonna. Mielestäni se on osoitus poliittisesta sysäyksestä sisämarkkinoiden täydentämisen ja sen profiilin nostamisen tarpeelle. Tämän sysäyksen antoi komission puheenjohtajan Barroson päätös pyytää Mario Montia ja valiokuntaamme Louis Grechin johdolla tarkastelemaan asiaa.
<P>
Olemme todella iloisia, että olette tarttuneet aloitteeseen ja viette sitä eteenpäin. Saitte esimakua tulevista keskusteluista. Minusta meidän olisi pidettävä tätä sopivana mahdollisuutena vastata siihen, mitä Eurooppa tarvitsee kipeästi: talouskasvua, työllisyyttä, dynaamista pienten yritysten alaa, enemmän innovaatiota, tehokkaampia julkisia hankintoja. Kansalaisemme arvioivat meitä näiden näkökohtien perusteella. Jos saamme heitä enemmän takaisin töihin ja enemmän yritystoimintaa alulle, niin tämä on suurin yksittäinen yhteiskunnallinen saavutus, minkä voimme saada aikaan tämän säädöksen perusteella.
<SPEAKER ID="171" NAME="Kyriacos Triantaphyllides" LANGUAGE="EL">
Arvoisa puhemies, meidän mielestämme komission yhtenäismarkkinoita koskeva uusi asiakirja on Lissabonin strategian, jota jokainen pitää epäonnistuneena, ajatusmallin mukainen. Meidän mielestämme kilpailuun pitäisi soveltaa tiukkoja sääntöjä, ja kuten kriisi on osoittanut, myös valtioiden olisi puututtava siihen. Kuluttajia on suojeltava keinottelulta, jonka perusteella oligopolit voivat valvoa markkinoita, ja markkinoiden puutteita on korvattava tehokkailla julkisilla palveluilla.
<P>
Komission ehdotuksessa halutaan sivuuttaa sosiaalinen perusturva ja monen valtion tilanne Euroopassa tällä hetkellä. Vaikka komissio on valmis hyväksymään useita yrityksiä edistäviä toimenpiteitä, minkäänlaista edistystä ei tapahdu kuluttajansuojan alalla, jota varten on toistettu aikaisempia ehdotuksia vaikutustenarvioinnin tarpeesta. Siten kuluttajia koskevissa asioissa ei ole edistytty millään tavalla. Miten me voimme vakuuttaa kansalaiset siitä, että tämä direktiivi koskee heitä? Mikä on muuttunut aikaisempaan verrattuna?
<P>
Kuluttajien ja työntekijöiden suojelun on oltava keskeinen näkökohta kaikissa EU:n lainsäädäntöaloitteissa. Erityisesti yleistä taloudellista etua koskeviin palveluihin ei saa soveltaa kilpailulainsäädäntöä, sisämarkkinasäädöstä, taikka avustuksia tai julkisten hankintojen vapauttamista koskevia sääntöjä. Laadukkaiden julkisten palvelujen saatavuuden on oltava perustuva poliittinen edellytys.
<SPEAKER ID="172" NAME="Matteo Salvini" LANGUAGE="IT">
Arvoisa puhemies, hyvät kollegat, haluaisin kiittää komission jäsentä ja toivoa, että hän pitää mielessä, että Euroopan kansalaiset eivät palvele markkinoita, vaan markkinat palvelevat kansalaisia - huolimatta siitä, mitä minua ennen on todettu - ja sen vuoksi markkinoiden on vastattava ihmisten tarpeisiin.
<P>
Puhun yhdestä Euroopan talouden neljästä voimatekijästä, Lombardiasta. Pienet ja keskisuuret yritykset tarjoavat tällä alueella useita miljoonia työpaikkoja. Toivon, että tarkastelemamme Michel Barnierin hyväksymät kunnianhimoiset suunnitelmat eivät ole ristiriidassa joidenkin hänen komission kollegoidensa ehdotusten kanssa. Mieleeni tulevat Pakistanista peräisin olevien tekstiilituotteiden tullien poistaminen. Tämän vuoksi menetettäisiin satoja tuhansia työpaikkoja Lombardiassa ja kaikkialla muualla Euroopassa.
<P>
Me pyrimme myös tiedottamaan tästä, mutta en tiedä, riittääkö neljä kuukautta. Mieleeni tulevat myös Veneton alueen yritykset, jotka ovat tällä hetkellä veden alla. En tiedä, voivatko ne osallistua tarpeeksi tämän hetken ja helmikuun välillä tähän todellakin kunnianhimoiseen suunnitelmaan. Toivon, että Vapaa ja demokraattinen Eurooppa -ryhmä ja Lega Nord pystyvät parantamaan sitä sekä tarjoamaan sille tukeaan.
<SPEAKER ID="173" NAME="Lara Comi" AFFILIATION="PPE">
(IT) Arvoisat puhemies ja komission jäsen, hyvät kollegat, yhtenäismarkkinat merkitsevät EU:lle perusteellista strategista tavoitetta, johon on pyrittävä uudenlaisella poliittisella määrätietoisuudella. Vuosien aikana saavutetut tavoitteet ovat poikkeuksellisia, mutta nyt meidän on ehdottomasti käännettävä katse tulevaisuuteen. Eurooppa ei ole enää vuoden 1985 Eurooppa. Uusi todellisuus vaatii ehdottomasti uusia ratkaisuja.
<P>
Tämänhetkinen eurooppalainen ja kansainvälinen tilanne, jolle on ominaista kaupan globaalistuminen, tekniikan kehitys ja uusien toimijoiden ilmaantuminen maailmannäyttämölle, vaatii, että yhtenäismarkkinoita on todellakin elvytettävä ja että on löydettävä oikea tasapaino kaikkien eri osapuolten - yritysten kuluttajien ja työntekijöiden - suojelun välillä. Käsiteltäväksi otettu asiakirja merkitsee hyvää alkua, mutta siitä on nyt tiedotettava mahdollisimman paljon.
<P>
Asiakirjassa esitetyistä monista tavoitteista haluaisin korostaa erityisesti kolmen näkökohdan merkitystä. Ensinnäkin olen täysin samaa mieltä tarpeesta vahvistaa sääntelykehystä standardoinnin avulla. Tämä toteutetaan tulevissa tarkistuksissa. Euroopan yhtenäismarkkinoiden täysimääräiseen toteuttamiseen tarvitaan standardointia. Se on havaittu viime vuosina ratkaisevan tärkeäksi tavaroiden vapaalle liikkumiselle ja sillä on autettu poistamaan vapaan kaupan esteitä.
<P>
Kansallisten verojärjestelmien koordinointi on aivan yhtä tärkeää, samoin kuin veropohjan tunnistaminen. Pyrin seuraavien kuukausien ajan levittämään mahdollisimman paljon tietoa tästä tärkeästä asiakirjasta ja keskustelemaan kaikkien asianomaisten kanssa sellaisen strategian aikaansaamiseksi, jolla voidaan vastata yritysten ja kansalaistemme tarpeisiin ja odotuksiin.
<SPEAKER ID="174" NAME="Louis Grech" AFFILIATION="S&amp;D">
(EN) Arvoisa puhemies, yhtenäismarkkinoiden elvyttämisen on saatava Euroopan kansalaisten poliittinen tuki ja sen on oltava heille taloudellisesti kannattavaa ja sosiaalisesti hyväksyttävää. Minkäänlainen yhtenäismarkkinoiden elvytys ei onnistu ellemme vakuuta kansalaisia siitä, että yhtenäismarkkinat ovat todella heidän etujensa mukaiset. Tämän vuoksi olen erittäin kiitollinen, että komission jäsen Michel Barnier sitoutuu vahvasti ottamaan huomioon kansalaisten huolenaiheet ja toiveet. Komission jäsen Barnier itse asiassa pyrki jopa ratkaisemaan ristiriitaisia näkökantoja ja jännitteitä sekä sisällyttämään ehdotukseen useiden sidosryhmien eri painopisteet.
<P>
Yhtenäismarkkinasäädöksessä ei nykyisessä muodossaan käsitellä riittävästi sosiaalista ulottuvuutta, jolla voitaisiin varmistaa avoimen talouden oikeanlainen tasapaino, edistää kasvua ja työpaikkojen luontia, mutta turvata tässä prosessissa kuluttajansuojanäkökohdat ja kansalaisten oikeudet. Emme saa unohtaa kokonaisvaltaista näkemystä yhtenäismarkkinoista emmekä saisi suhtautua tähän säädökseen tappiomielialalla. Olen samaa mieltä komission jäsenen Barnierin kanssa siitä, että meidän olisi torjuttava "yhtenäismarkkinaväsymystä" erityisesti, kun se on peräisin toimielimistä.
<P>
Minun mielestäni yhtenäismarkkinat eivät saa poliittista tukea, jota tarvitaan kiireellisesti sen varmistamiseksi, ettei tämä toimenpide jää ajastaan jälkeen. Komission ja neuvoston puheenjohtajan yhtenäismarkkinoita koskevan poliittisen johtajuuden lisääminen edistäisi huomattavasti sellaisten parempien yhtenäismarkkinoiden aikaansaamista, jotka voisivat toimia talouden elpymisen alulle panevana voimana. Luotamme siihen, että komission jäsen Barnier ottaa huolenaiheemme huomioon lähikuukausien vakavissa keskusteluissa. Emme saa menettää tätä poliittista pontta ja tätä ainutlaatuista mahdollisuutta elvyttää yhtenäismarkkinoita. Toistan, että markkinoiden yhdentyminen ei ole peruuttamaton prosessi ja emme saa pitää sitä itsestäänselvyytenä; heikot ja hauraat yhtenäismarkkinat voivat aiheuttaa enemmän hajaannusta kuin tukea yhdentymistä eurooppalaisessa hankkeessa.
<SPEAKER ID="175" NAME="Olle Schmidt" AFFILIATION="ALDE">
(SV) Arvoisa puhemies, EU:n sisämarkkinat ovat ehkä kaikkein tärkein väline, jolla yhteisölle annetaan uutta pontta. Ne, jotka yrittävät tehdä globalisaatiosta uhan, ovat täysin väärässä. Globalisaatio merkitsee mahdollisuutta Euroopalle. Jos emme halua, että Eurooppa on eristyksissä oleva manner, meidän on jatkettava esteiden ja rajojen purkua. Minä ja Euroopan liberaalidemokraattien liiton ryhmä tuemme teitä tässä työssä täysin. Meidän on tehtävä enemmän esteiden poistamiseksi. Se on meidän kaikkien yhteinen velvollisuus.
<P>
Olisin halunnut, että pyrkisitte pidemmälle ja että työnne olisi ollut lähempänä sitä, mitä Mario Monti esitti aikaisemmin. Hän esitti erittäin yksityiskohtaisen selvityksen siitä, mitä EU voisi tehdä. Komission on oltava rohkeampi, mutta myös Euroopan parlamentin on toimittava rohkeammin. Meillä on oltava selkeämpi kuva asioista. EU voi voittaa kriisin, mutta ei silloin, jos se pysähtyy ja jää siihen pisteeseen, missä olemme tänään.
<SPEAKER ID="176" NAME="Edvard Kožušník" AFFILIATION="ECR">
(CS) Arvoisa puhemies, Malcom Harbour puhui kunnianhimosta: minä haluaisin puhua rohkeudesta. Kun Mario Monti laati hienon raportin - ainakin minä kutsuisin sitä näin - kysyin häneltä, ajatteliko hän, että poliitikoilla olisi rohkeutta toteuttaa hänen suosituksiaan EU:n tasolla ja jäsenvaltioissa. Hän vastasi erittäin taitavasti, koska hän on taitava poliitikko: se riippuu teistä, te olette poliitikko. Haluaisin myös puhua rohkeudesta edistää asioita, jotka ovat mielestäni tärkeitä EU:lle. Sisämarkkinat ovat yksi tärkeimmistä välineistä, joilla kilpailukyvyn luonnin lisäksi varmistetaan työpaikkojen säilyminen globaalin Euroopan yhteydessä. Tämän vuoksi haluaisin vedota komission jäseneen, että hän toimii rohkeasti jäsenvaltioiden, kansallisten parlamenttien ja meidän kanssamme, koska tästä keskustelusta ei tule helppoa. On varmasti asioita, joista olemme täysin samaa mieltä, mutta on myös kysymyksiä, joista meidän on käytävä hyvin syvällisiä keskusteluja.
<SPEAKER ID="178" NAME="Anna Maria Corazza Bildt" AFFILIATION="PPE">
(EN) Arvoisa puhemies, Saksan liittokansleri Angela Merkel totesi eilen Financial Timesille, että "meitä uhkaava suurin vaara on protektionismi". Tämän seikan osalta komission aloite tehdään oikeaan aikaan: meidän on keskityttävä reaalitalouteen, jotta irtaudumme kriisistä.
<P>
Yhtenäismarkkinasäädös on historiallinen aloite. Minun mielestäni sille olisi annettava sama asema kuin mitä Delorsin valkoiselle kirjalle annettiin 20 vuotta sitten. Toivon todella, että komissio, neuvosto ja jäsenvaltiot kiinnittävät siihen mahdollisimman paljon poliittista huomiota.
<P>
Olen kiitollinen puheenjohtajavaltio Belgialle, joka hyväksyi eilen PPE-ryhmän puolesta esittämäni pyynnön kutsua koolle ministeritason kilpailukykyneuvosto ja ottaa käsiteltäväksi yhtenäismarkkinasäädös. Kiitän myös komission jäsentä Barnieria hänen näkemyksistään kehittää markkinoita, joissa kansalaiset ovat keskeisessä asemassa. Tämä edellyttää kumppanuutta ja jaettua vastuuta. Voitte luottaa tässä asiassa Euroopan kansanpuolueen ryhmään ja sisämarkkina- ja kuluttajasuojavaliokuntaan. Tämä edellyttää kaikkien EU:n toimielinten kumppanuutta.
<P>
Liikealan sitoutuminen on yhtä tärkeää ja itsesääntely on avain menestykseen. Seuraavan neljän kuukauden aikana on käytävä julkista keskustelua, jolla luodaan poliittista tukea ja kehitetään kansalaisten ja sidosryhmien kanssa 50 ehdotusta sisältävän yhtenäismarkkinasäädöksen luonnosta.
<P>
On aika toimia. Haluaisin nyt korostaa kaikille asian kiireellisyyttä. Työttömät eivät voi odottaa enää kauempaa työpaikkoja, kansalaiset parempia valintoja ja alhaisempia kustannuksia tai yritykset parempaa kilpailua. Tehokkaampien ja oikeudenmukaisempien vähittäismarkkinoiden esittelijänä haluaisin korostaa, että vähittäismarkkinat ovat sisämarkkinoiden ja kansalaisten elämän parantamisen tukipylväs.
<P>
On edelleen kansallisia säännöksiä, joilla estetään vapaa liikkuvuus; on edelleen epäoikeudenmukaisia kaupallisia käytäntöjä ja markkinoille pääsyä koskevia esteitä; on edelleen leluja, joita on testattava uudelleen, vaikka niille on saatu jo lupa toisessa jäsenvaltiossa. Haluaisin tältä osin kiittää puheenjohtajavaltio Belgian sitoumusta siitä, että nämä toimet saatetaan osaksi kansallista lainsäädäntöä. Valo tunnelin päässä ei ole protektionismi vaan vapaa liikkuvuus, ja uudella yhtenäismarkkinasäädöksellä voidaan antaa EU:lle keinot toteuttaa kansainvälistä rooliaan.
<SPEAKER ID="179" NAME="Stephen Hughes" AFFILIATION="S&amp;D">
(EN) Arvoisa puhemies, komission puheenjohtajan Barroson viime vuonna Mario Montille antamaa toimeksiantoa koskevassa kirjeessä häntä pyydettiin tarkastelemaan uusin silmin, miten markkinoita ja yhdentyneen Euroopan talouden sosiaalista ulottuvuutta voidaan vahvistaa vastavuoroisesti. Mario Monti puolestaan esitti raportissaan voimakkaan vetoomuksen poliittisesta yhteisymmärryksestä ja totesi, että yhteisymmärryksen rakentaminen on yhtenäismarkkinoita koskevan uuden strategian keskeinen osatekijä. Yhteistä näkemystä koskevissa pyrkimyksissä on osoitettava, että ollaan täysin tietoisia yhtenäismarkkinoihin tällä hetkellä liittyvistä huolenaiheista.
<P>
Tämän yhteisymmärryksen saavuttaminen edellyttää meiltä uutta tasapainoa yhteismarkkinastrategian sosiaalisten ja taloudellisten näkökohtien välillä. Tiedän, hyvä komission jäsen Barnier, että ymmärrätte, että tällainen tasapainoinen yhteisymmärrys on saatava aikaan, ja kiitän teitä henkilökohtaisista ponnisteluistanne. Valitettavasti muut kollegiossa eivät olleet samaa mieltä tämän asian toteutuksesta ja siten - vaikka tähän tiedonantoon sisältyy hyviä näkökohtia, kuten kollegani totesivat - emme usko, että se muodostaa tällä hetkellä perustan tällaiselle yhteisymmärrykselle. Toivon, että parlamentin poliittiset ryhmät voivat työskennellä yhdessä tehokkaasti, jotta voidaan päästä oikeanlaiseen tasapainoon ja saada aikaan yksimielisyys. Toivon myös, että kuulemisvaiheen lopussa komission kollegio ottaa huomioon tämän asian ja esittää tasapainoisen paketin, josta vallitsee yhteisymmärrys.
<P>
Haluaisin todella nähdä, arvoisa komission jäsen, ehdotuksiin 29 ja 30 tehdyt muutokset; olisi mielenkiintoista nähdä, kuka on vastuussa muutoksista ja näissä kohdissa käytetystä erikoisesta sanamuodosta. Eräät jäsenet ovat viitanneet sosiaalilausekkeeseen, ehdotukseen 29, ja minusta ehdotus 30 on erittäin tärkeä. Panen merkille viittauksen sellaisen säädösehdotuksen tarpeesta, johon "joko sisällytetään täsmennys, joka koskee sosiaalisten perusoikeuksien käyttöä sisämarkkinoiden taloudellisten vapauksien yhteydessä, tai sitä täydennetään vastaavasti". Yksi tapa lukea sitä, arvoisa komission jäsen, on se, että siinä viitataan siihen, mitä on alettu kutsua "Monti II -säädökseksi". Toivon, että tämä pitää paikkansa, koska tällä vastattaisiin suoraan sosiaalilauseketta koskevaan huolenaiheeseemme. Teemme yhteistyötä kanssanne tulevina kuukausina tästä asiasta.
<SPEAKER ID="180" NAME="Kay Swinburne" AFFILIATION="ECR">
(EN) Arvoisa puhemies, komission yhtenäismarkkinasäädöstä koskevaan tiedonantoon sisältyvästä 50 ehdotuksesta laskujeni mukaan 13 koskee parlamentin raha-asioiden valiokunnan työtä, mutta kaikki 50 koskevat vaalipiiriäni ja ihmisiä, joita minut valittiin edustamaan. Pohjimmiltaan monet näistä EU:n hankkeista ovat, jos ne toteutetaan hyvin, erittäin myönteisiä kaikille vaalipiirini asukkaille Walesissa. Erityisesti pienet ja keskisuuret yritykset ovat tärkeitä Walesin taloudelle ja koko Euroopalle. Sen vuoksi kannatan ehdotuksia, jotka liittyvät rahoituksen saatavuuteen pääomamarkkinoiden välityksellä sekä sen varmistamiseen, että mihin tahansa jäsenvaltioon perustetut pääomasijoitusrahastot voivat toimia vapaasti ja sijoittaa vapaasti EU:n yrityksiin.
<P>
Mario Monti esitti hiljattain antamassaan raportissa, että sisämarkkinat ovat pysähdyksissä. Meidän on elvytettävä tätä prosessia ja tällä tavalla muistutettava vaalipiiriemme asukkaille, että EU ei pelkästään luo säädöksiä ja byrokratiaa valtavalla kustannuksella vaan että se voi todella tarjota konkreettista etua yrityksille ja kaupankäynnille sekä kuluttajille ja yksityishenkilöille. Tämä on EU:n todellinen lisäarvo.
<SPEAKER ID="181" NAME="Sandra Kalniete" AFFILIATION="PPE">
(EN) Arvoisa puhemies, PPE-ryhmä on aina tukenut voimakkaasti sisämarkkinoita, ja voin vakuuttaa, että pyrimme kaikin tavoin saamaan aikaan tämän aloitteen, jotta voimme vuonna 2012 juhlia yhtenäismarkkinoiden vuosipäivää ylpeinä eikä katuvina.
<P>
Haluaisin toistaa sen, mitä Mario Monti sanoi eilen ensimmäisessä sisämarkkinafoorumissa. Hän sanoi, että yhtenäismarkkinat eivät ole lippulaivahanke, koska kyseessä ei ole lippu eikä laiva. Kaikki laivat purjehtivat meren ja tuulen ansiosta. Olen varma, että parlamentti pyrkii yhtenäismarkkinasäädöstä koskevassa mietinnössään tasapainoon näiden markkinoiden sosiaalisen ulottuvuuden sekä yritystoiminnan ja kasvun edistämisen välillä.
<P>
PPE-ryhmä kiinnittää erityistä huomiota pienten ja keskisuurten yritysten toimintaympäristöön sekä osaltaan edistää tarkkojen ajatusten kehittämistä yhtenäismarkkinoiden hallinnasta. Kiitän komission jäsentä Barnieria tästä erittäin ajankohtaisesta aloitteesta ja näkemyksestään. Hänellä on meidän kaikkien tuki.
<SPEAKER ID="182" NAME="Małgorzata Handzlik" AFFILIATION="PPE">
(PL) Arvoisa puhemies, yhteismarkkinasäädös on hyvä asia sisämarkkinoille ja siten myös yrityksille, kuluttajille ja kansalaisille. Olen tyytyväinen, että komissio on esittänyt näin kunnianhimoisen ohjelman yhtenäismarkkinoiden rakentamisen loppuunsaattamisesta. Eilen järjestetyssä sisämarkkinafoorumissa, jossa komission jäsen esitti ensimmäisen kerran 50 ehdotusta koskevan ohjelman, säädöksestä ilmaistiin paljon erilaisia mielipiteitä. Vallitseva mielipide liittyi yhtenäismarkkinoiden rakentamista koskevan kokonaisvaltaisen näkemyksen tarpeeseen, jotta tämä 20 vuotta sitten aloitettu hanke saatetaan loppuun. On tärkeää luoda todelliset kansalaisille myönteiset yhtenäismarkkinat, joissa kansalaisilla ei ole ongelmia avata pankkitilejä, rekisteröidä autoja, saada tutkintonsa tunnustettua, siirtää eläkeoikeuksia ja tilata tavaroita ja palveluita muista jäsenvaltioista internetin välityksellä.
<P>
Minulle painopiste on kuitenkin palvelujen vapaa liikkuvuus, ja tämä edellyttää täydentävää työtä palveludirektiivin täytäntöönpanossa. Olen kuitenkin samaa mieltä professori Mario Montin eilen esittämästä näkökohdasta. Hän totesi, että olemme tienneet kauan aikaa monista yhtenäismarkkinasäädökseen sisältyvistä aloitteista, joten ne eivät ole uusia ongelmia eivätkä uusia ratkaisuja. Sen vuoksi vetoan komissioon, jäsenvaltioihin ja muihin Euroopan parlamentin jäseniin, että tätä prosessia nopeutetaan ja toteutetaan lainsäädäntöä, joka on välttämätön kansalaisille, kuluttajille ja yrityksille.
<SPEAKER ID="183" NAME="Regina Bastos" AFFILIATION="PPE">
(PT) Arvoisa puhemies, haluaisin aluksi kiittää komission jäsentä Barnieria tämän tärkeän asiakirjan esittelystä. Kuten siinä todettiin, tämänhetkisen kriisin vaikutukset tuntuvat yhteiskuntamme ja taloutemme jokaisella alalla, mikä aiheuttaa kansalaisten keskuudessa levottomuutta ja epäluottamusta yhtenäismarkkinoihin.
<P>
Yhtenäismarkkinat ovat kuitenkin Euroopan paras ase tämänhetkisen kriisin torjuntaan. Pidämme sen vuoksi myönteisenä tätä tiedonantoa, jossa osoitetaan uutta kunnianhimoa yhtenäismarkkinoita koskevien toimintalinjojen alalla. Voimme sen ansiosta palauttaa luottamuksen sosiaalisen markkinatalouden malliimme. Euroopan unionin pitäisi tämänhetkisessä tilanteessa kiinnittää erityistä huomiota sen 20 miljoonaan pieneen ja keskisuureen yritykseen. Tämän vuoksi yksi EU:n painopisteistä pitäisi olla sellaisten menettelyiden luominen, joiden perusteella ratkaistaan näiden yritysten luotonsaantia koskeva ongelma.
<P>
Haluaisimme myös korostaa komission ehdotusta arvioida eurooppalaista pk-yrityksiä tukevaa Small Business Act -aloitetta vuoden 2010 loppuun mennessä, jotta näiden yritysten toimintaa helpotetaan. Erityisesti byrokratiaa ja verotusasioita on yksinkertaistettava ja sosiaalista vastuuta on painotettava enemmän. Toivon, että täällä käsiteltävillä 50 ehdotuksella voidaan edelleen kehittää sisämarkkinoita ja hyödyntää niitä täysimääräisesti, koska ne voivat osoittautua täydentäväksi Euroopan talouden kasvun lähteeksi.
<SPEAKER ID="184" NAME="Sophie Auconie" AFFILIATION="PPE">
(FR) Arvoisat puhemies ja komission jäsen, hyvät kollegat, ajankohdalla, jolloin Euroopan kansalaiset tarvitsevat enemmän kuin koskaan solidaarisuutta ja kunnianhimoa osoittavaa EU:ta, sosiaalista, mutta dynaamista Eurooppaa, haluaisin esittää kiitoksen tästä Barnierin lähestymistavasta. Tämä lähestymistapa, yhtenäismarkkinasäädös, on kattava ja kokonaisvaltainen lähestymistapa yhtenäismarkkinoihin, ja se on kollektiivinen lähestymistapa. Hyvä Michel Barnier, olette saaneet neuvottelupöydän ääreen useita komission jäseniä, jotka ovat kiinnostuneita tästä asiakirjasta. Lähestymistapanne on myös avoin, koska tulitte tänään tänne aloittamaan keskustelun asiakirjasta, jotta jokainen voi parantaa sitä omilla ajatuksillaan. Kyseessä on kansalaisiin keskittyvä lähestymistapa, koska haluatte saada kansalaiset yhtenäismarkkinoiden keskiöön samoin kuin yritykset, ja minusta tästä tulee todella suuri haaste tulevina kuukausina ja vuosina.
<P>
Tämä lähestymistapa perustuu lisäksi politiikkaan. Minusta Euroopassa tarvitaan ennen kaikkea enemmän poliittisia toimia, ja tämä on varmasti yksi parlamenttimme vastuualueista. Haluaisin sisällön osalta, hyvä Michel Barnier, keskittyä kohtaan, joka liittyy yleistä taloudellista etua koskeviin palveluihin. Kuten tekin, olen sitä mieltä siitä, että tarvitsemme oikeusvarmuutta enemmän kuin lainsäädäntökehystä. Talous- ja raha-asioiden valiokunnan lausunnossa, jonka valmistelijana toimin, puhun järjestelyistä vastaaville viranomaisille annettavasta etenemissuunnitelmasta, ja te puhutte välineistä. Lähestymme jo toisiamme, vaikka semantiikan tasolla meidän on kummankin otettava askel eteenpäin. Minusta meidän on toteutettava erityisesti näitä välineitä koskevia toimia, mikä on todellinen haaste, ja meidän on myös varmistettava avoimuus kaikille niille, jotka käyttävät ja pyrkivät tarjoamaan yleistä taloudellista etua koskevia palveluita.
<SPEAKER ID="185" NAME="Damien Abad" AFFILIATION="PPE">
(FR) Arvoisa puhemies, EU on käännekohdassa ja sillä on velvollisuus vastata kunnianhimoisesti ja aktiivisesti talous- ja rahoituskriisiin, joka vaikuttaa huomattavasti Euroopan kansalaisiin. Haluaisin kiittää komission jäsenen Barnierin aloitetta; hän ansaitsee kiitoksen menetelmästä, jota hän on käyttänyt ja jota hän soveltaa myös tulevina vuosina. Pidän myös myönteisenä, että komission yhtenäismarkkinoita koskeva lähestymistapa on muuttunut. Voidaan panna merkille tavoite, halu työskennellä yhdessä, jotta tämä sisämarkkinoita koskeva hieno hanke onnistuu.
<P>
Sisällön osalta olen tyytyväinen siihen, että sisämarkkinoidemme ulkoista ulottuvuutta harkitaan viimeinkin teollisuutemme edistämisen ja kansalaistemme puolustamisen näkökulmasta. Voimme vaikuttaa asioihin ulkoisesti ainoastaan, kun pysymme sisäisesti vahvoina. Uskon teidän tavoin lujasti sisämarkkinoihin, mutta en mihinkään vanhoihin sisämarkkinoihin. Sen vuoksi lopetan puheeni lainaamalla Jacques Delorsia: "en hyväksy Eurooppaa, joka merkitsee ainoastaan markkinoita, vapaakauppa-aluetta ilman sielua, ilman omaatuntoa, ilman poliittista tahtoa ja ilman sosiaalista ulottuvuutta." Tämän yhtenäismarkkinasäädöksen ansiosta meillä on tällainen poliittinen tahto ja sielu.
<SPEAKER ID="186" NAME="Marc Tarabella" AFFILIATION="S&amp;D">
(FR) Arvoisat puhemies ja komission jäsen, pidän myönteisenä tätä yhtenäismarkkinasäädöstä ja erityisesti sitä, että siihen on sisällytetty sosiaalista ja yhteisötaloutta koskevat näkökohdat. Uskon, että tätä toimea ei saatu aikaan tämänhetkisessä komissiossa ilman ongelmia. Haluaisin kuitenkin esittää kolme esimerkkiä, joiden osalta minulla on edelleen paljon odotuksia, mutta joista olen tässä vaiheessa vielä melko tyytymätön.
<P>
Ensinnäkin, ja Evelyne Gebhardt mainitsi sen: ryhmäkanteet. Olemme neuvotelleet tästä 20 vuoden ajan. Komissio on neuvotellut tästä aina komission jäsenen Van Miertin aloitteesta lähtien. Toivon luonnollisesti, että saamme jonain päivänä tämän asian ratkaistua.
<P>
Toinen esimerkki koskee matkustajia. Te mainitsette Islannin tulivuorenpurkauksen, jonka vuoksi muutetaan viimeisintä lentomatkustajia koskevaa säädöstä, mutta olemme jo kymmenen vuoden ajan vaatineet kattavaa säädöstä kaikkien matkustajien oikeuksista. Milloin me saamme sen? Mielestäni tämän kysymyksen osalta voidaan havaita, että nyt alkaa esiintyä oikeutettua kärsimättömyyttä.
<P>
Yleistä taloudellista etua koskevia palveluita ei tarvitse edes mainita. Odotamme puitedirektiiviä. Mitä me saamme? Te sanotte, että tästä esitetään tiedonanto ja että toteutetaan toimia.
<P>
Hyvä komission jäsen, luotan käytännönläheisyyteenne, jotta tästä yhtenäismarkkinasäädöksestä saataisiin jotain muuta kuin hyviä aikomuksia koskeva luettelo.
<SPEAKER ID="187" NAME="Róża Gräfin von Thun und Hohenstein" AFFILIATION="PPE">
(PL) Haluaisin jakaa kokemukseni tapaamisesta, joka minulla oli tänään nuoren toimittajan kanssa yhtenäismarkkinasäädöstä koskevasta eilisestä kuulemistilaisuudesta. Toimittaja oli hyvin vaikuttunut asiakirjasta ja puhui siitä hyvin yllättyneenä. Hän sanoi, että se on todella hieno ja vallankumouksellinen asiakirja ja kysyi, miksi siitä ei keskustella laajemmin ja miksi se ei ole eurooppalaisen keskustelun ytimessä.
<P>
Meidän on itse asiassa saatava komission jäsenen ehdottaman yhtenäismarkkinoita koskevan asiakirjan 50 ehdotusta eurooppalaisen keskustelun ytimeen parlamentissamme, muissa toimielimissä, jäsenvaltioissa ja tiedotusvälineissä. Asiakirja on hyvin tärkeä ja konkreettinen. Tiedämme kaikki, että kaikkein tärkeimmät asiat koskevat rauhaa, demokratiaa ja ihmisoikeuksia, mutta jokaiselle meistä on enemmän suoraa merkitystä sillä, joka helpottaa päivittäistä elämäämme: yhtenäismarkkinoilla. On todettu, että se on meidän lippulaivahankkeemme. Kuitenkin, kuten professori Monti totesi, se ei ole lippu eikä laiva, vaan meri ja tuuli. Juuri meidän on autettava kansalaisiamme, jotta tuuli ja meri ovat heille suotuisampia.
<SPEAKER ID="188" NAME="Bernadette Vergnaud" AFFILIATION="S&amp;D">
(FR) Arvoisat puhemies ja komission jäsen, hyvät kollegat, muutama kuukausi sen jälkeen, kun professori Monti esitti raportin, jossa vaadittiin, että on elvytettävä kansalaisiin suuntautuneita yhtenäismarkkinoita, pidän erittäin myönteisenä komission antamaa vastausta. Minusta siinä on erityisen tärkeää ammatillisten tutkintojen parempi tunnustaminen, apu pk-yrityksille, uusi julkisia hankintoja ja palveluhankintoja koskeva lainsäädäntö ja sosiaalisen talouden oikeusvarmuus. Pidän siksi tätä tavoitetta myönteisenä.
<P>
Pahoittelen kuitenkin, että 50 ehdotuksessa ei aseteta selkeästi painopisteitä. Olen huolissani eri pääosastojen ja komission jäsenten hajanaisesta strategiasta ja kehotan puheenjohtaja Barrosoa osallistumaan asiaan enemmän, jotta vältetään ristiriitaiset ehdotukset.
<P>
Lopuksi pahoittelen, että siinä ei millään tavalla sitouduta yleistä taloudellista etua koskeviin palveluihin, sillä olemme vuosien ajan vaatineet suojaavaa lainsäädäntöä, joka on nyt mahdollista Lissabonin sopimuksen mukaisesti. Sen vuoksi, hyvä komission jäsen Barnier, odotan lopullista asiakirjaa ennen kuin päätän asiasta ja ennen kuin mahdollisesti tuen teitä vastaamaan tähän EU:lle ja sen kansalaisten tulevaisuudelle merkittävään haasteeseen.
<SPEAKER ID="189" NAME="Pablo Arias Echeverría" AFFILIATION="PPE">
(ES) Arvoisa komission jäsen, haluaisin käyttää tämän tilaisuuden hyväkseni ja kiittää tiedonannosta, jonka esititte meille. Mielestäni kyseessä on erittäin hyvä aloite, jonka perusteella jatketaan työtä Euroopan yhtenäismarkkinoiden parantamiseksi. Pidän erittäin tärkeänä, että puheessanne mainituista 50 ehdotuksesta keskustellaan. Toivon, että voin edistää aktiivisesti parlamentissa sitä, että sähköisen kaupankäynnin esteet voitetaan Euroopassa.
<P>
Monia sähköiselle kaupankäynnille nykyään aiheutuvia esteitä on jo havaittu, ja on jopa konkreettisia ehdotuksia niiden ratkaisemiseksi. Voimme sanoa, että olemme riippuvaisia poliittisesta tahdosta ratkaista nämä esteet. Minusta tämä tiedonanto on hyvä alku, ja sen vuoksi minusta meidän olisi tuettava sitä toimimalla asiassa aktiivisesti.
<SPEAKER ID="190" NAME="Michel Barnier">
komission jäsen. - (FR) Arvoisa puhemies, kiitos viestistänne. En väitä vastaavani yksityiskohtaisesti jokaiselle teistä, mutta aion ainakin yrittää. Olen varma, että meillä on tilaisuus tavata uudestaan. Aloitan vastaamalla siihen, mitä ensimmäinen puhuja, Andreas Schwab totesi, kun hän huomautti alkuperäisestä tavoitteesta, jota meidän pitäisi elvyttää ja jolle meidän olisi pysyttävä uskollisena, eli sosiaalisesta markkinataloudesta. Hän lisäsi, ja olen tästä samaa mieltä, että me arvostamme jokaista näistä sanoista: sosiaalinen markkinatalous. Tämä on tärkeää. Nämä sanat sisältyvät luonnollisesti Lissabonin sopimukseen, minkä perusteella niihin lisätään tavoite erittäin vahvasta kilpailukyvystä.
<P>
Hyvät parlamentin jäsenet, yhteismarkkinasäädöstä tukee itse asiassa tämä tavoite, sosiaalinen markkinatalous, ja sen saavuttamiseksi olemme vakuuttuneet ja olen itse erityisen vakuuttunut, että kilpailukyvyn ja kasvun aikaansaaminen edellyttää jokaisen kansalaisen, jokaisen yrityksen ja jokaisen yhteisön apua.
<P>
Tämä ei tapahdu automaattisesti; vaikka meillä on lakeja laadittavana ja kehyksiä luotavana. Kansalaisten, yritysten ja yhteisöjen on tartuttava sisämarkkinoiden tarjoamiin mahdollisuuksiin. Tämä on tavoite. Haluaisin luonnollisesti todeta Andreas Schwabille ja monille muille teistä, että tämän keskustelun lopussa meidän on päätettävä tärkeämmistä ja erityisemmistä painopisteistä, kuin niistä, joita olemme itse luoneet, vaikka olemme jo todenneet, että 50 ehdotuksesta 29 tai 30 on päätavoitteita. Haluaisin lisätä, että Mario Montin raportissa oli vielä paljon enemmän ideoita.
<P>
Haluaisin myös todeta, että olin samaa mieltä siitä, mitä Jürgen Creutzmann ja Anna Maria Corazza Bildt totesivat aiemmin. He yhtyivät tietyllä tavalla aiemmassa puheenvuorossani esittämään arvioon, että meidän olisi tarkasteltava, mitä tapahtuu useissa jäsenvaltioissa kriisin vuoksi, ymmärryksen puutteen tai kysymyksen "mitä meille tarjotaan markkinoiden ansiosta?" - johon olisi esitettävä vastaus "ei paljoakaan" - vuoksi. Tämä aiheuttaa pelkoa ja väärinkäsityksiä ja kaiken tämän takana voimme havaita populismin ja protektionismin kasvun.
<P>
Yhtenäismarkkinat joutuisivat protektionismin ensimmäiseksi uhriksi. Sen vuoksi meidän on toiminnan, dynaamisuuden ja aloitteiden avulla torjuttava näitä protektionismia koskevia pyrkimyksiä ja kiusauksia.
<P>
Malcom Harbour totesi, että tämä on uusi sitoumus. Arvoisa puhemies, 13. tammikuuta järjestetyssä kuulemisessa muistan nimenomaan sanoneeni, että viiden yhdessä viettämämme vuoden aikana aion sovittaa yhteen kollegoideni kanssa - koska en ole ainoa komission jäsen, sillä luultavasti 15 tai 16 komission jäsentä sai tehtäväkseen melko suuren osan lainsäädäntöä - 1 500 asiakirjaa, joita on sovellettava ja sovellettava älykkäästi markkinoihin.
<P>
Tuhat viisisataa asiakirjaa! Mainitsin, Malcom Harbour, että aion pyrkiä sovittamaan kansalaisia ja yrityksiä koskevat näkökohdat yhteen yhtenäismarkkinoiden kanssa. Korostatte aivan oikein tilaisuutta, jota voimme käyttää tämän keskustelun ja komission kattavaa ja kokonaisvaltaista toimintasuunnitelmaa koskevien ehdotusten ansiosta. Toistan tässä Louis Grechin rohkaisevia sanoja.
<P>
Malcom Harbour mainitsi kilpailukyvyn kasvun. Voitte havaita tässä yhtenäismarkkinasäädöksessä monia käytännön ehdotuksia, joita käsittelemme yritysten, erityisesti pienten yritysten, oikeudellisesta ja verotuksellisesta toimintaympäristöstä. Tähän sisältyy tilinpäätösdirektiivien tarkistaminen vuonna 2011, yhteinen yhtenäistetty yhtiöveropohja - kollegani Šemeta vastaa tästä - uudet arvonlisäveroa koskevat strategiat ja kaupparekisterien yhteenliittäminen.
<P>
Nämä ovat joitakin käytännön ehdotuksia, joilla yksinkertaistetaan pienten ja keskisuurten yritysten sääntely-, verotus- ja rahoitusympäristöä. Tämän lisäksi teen digitaalistrategiaa koskevaa työtä kollegani Neelie Kroesin kanssa, joka toimii erittäin päättäväisesti tässä asiassa. Tämän lisäksi voidaan mainita vähittäiskaupan ala ja monet muut ajatukset, jotka Małgorzata Handzlik mainitsi aikaisemmin.
<P>
Haluaisin sanoa jotain konkreettisempaa yhteiskunnallista ulottuvuutta koskevista kysymyksistä, joihin olen myös sitoutunut. Kyriacos Triantaphyllides ja Stephen Hughes mainitsivat ne keskustelun alussa samoin kuin Evelyne Gebhardt ja Emilie Turunen. Hyvä Emilie Turunen, olemme keskustelleet tästä asiasta ja esittäneet niistä kantoja, joista jotkut eivät ole välttämättä niitä, joita on esitetty sanomalehdissä. Tällainen keskustelu kollegiossa on minun mielestäni täysin normaalia. Jos näin ei toimittaisi, niin se olisi epänormaalia.
<P>
Meitä on 27, meillä on erilaisia näkemyksiä, perinteitä ja kansallisuuksia, ja koska työskentelemme yhdessä, olemme yhdessä vastuussa näistä ehdotuksista. Pyrimme löytämään Euroopan yleisen edun painopisteen ehdotuksissa, joista keskustellaan myöhemmin täällä parlamentissa ja ministerineuvostossa, jotta niitä voidaan täydentää tai parantaa.
<P>
Olemme sen jälkeen käyneet keskusteluja - mikä on normaalia - jotta löydetään oikea tasapaino perustamissopimuksissa vahvistettujen taloudellisten vapauksien, vapaan liikkuvuuden ja työmarkkinaosapuolten laillisten vapauksien ja oikeuksien välillä erityisesti työtaistelutoimiin nähden.
<P>
Minusta on vain oikein, että työntekijöillä on yritysten tavoin selkeä ja luotettava kehys, jonka puitteissa he voivat toimia.
<P>
Komission toimenpiteitä koordinoidaan sen vuoksi tämän hengen mukaisesti. Me varmistamme perusoikeuskirjan toteuttamista koskevan uuden strategian perusteella, että perusoikeuskirjan takaamat oikeudet, mukaan lukien oikeus nostaa ryhmäkanne, otetaan huomioon. Komissio aikoo toteuttaa kirjaimellisesti perustamissopimuksen 9 artiklassa vahvistettua sosiaalilauseketta, joten se tekee etukäteen perusteellisen arvion kaikkien näiden yhtenäismarkkinoita koskevien lainsäädäntöehdotusten sosiaalisista vaikutuksista. Joka tapauksessa suhtaudun myönteisesti siihen, että tarpeen vaatiessa ehdotukseen sisällytetään säännös, jossa täsmennetään, miten kollektiiviset oikeudet varmistetaan uudessa lainsäädännössä.
<P>
Toisin sanoen tämä merkitsee sitä, että kussakin tapauksessa arvioidaan tällaisen lausekkeen tarvetta. Tämä on aihe, josta aiomme keskustella teidän kanssanne seuraavina kuukausina, jotta komission ehdotusta voitaisiin mahdollisesti parantaa. Tämä koskee myös, hyvä Bernadette Vergnaud ja Sophie Auconie, laatua koskevia näkökohtia, joihin puheenjohtaja Barroso on sitoutunut yleistä taloudellista etua koskevien palvelujen suhteen.
<P>
Haluaisin myös todeta Louis Grechille, että kuluttajia koskevia ehdotuksia on vielä täydennettävä; toimimme tämän parissa komission jäsenen John Dallin kanssa. Olette oikeassa, hyvä Louis Grech, varoittaessanne sisämarkkinoiden haavoittuvuudesta: mitään ei ole kirjoitettu kiveen. Sen vuoksi tarvitsemme tällaista omistajuutta, tätä tukea kansalaisille, jotta voimme vahvistaa sisämarkkinoita kestävällä tavalla, koska tämä on tilaisuus; tällä tavoin tarjotaan paljon enemmän mahdollisuuksia kuin aiheutetaan rajoituksia.
<P>
Hyvät Evelyne Gebhardt ja Marc Tarabella, mainitsitte ryhmäkanteet. Emme hylkää tätä kysymystä. Sitä on todella tutkittava, kuten monet keskustelut täällä parlamentissa ja komissiossa ovat osoittaneet. Kolme kollegaani, John Dalli, Viviane Reding ja Joaquín Almunia, työskentelevät tämän asian parissa, ja he tekevät päätöksensä juuri aloittamamme ryhmäkanteita koskevan kuulemisen perusteella, kun ajankohta on oikea, mutta mahdollisimman pikaisesti.
<P>
Haluaisin todeta Lara Comille, että olen samaa mieltä hänen kanssa siitä, että meidän on luotava yhteys yhteismarkkinasäädöksen ja Antonio Tajanin teollisuuspolitiikkaa koskevan tiedonannon välille. Teemme yhteistyötä tässä asiassa erityisesti standardoinnin alalla.
<P>
Matteo Salvini mainitsi alueet ja erityisesti oman alueensa. Haluaisin esittää lujan vakaumukseni, että teidän pitäisi viedä täällä aloittamamme keskustelu tavanomaiseen tapaan eri alueille. Lähetän tämän asiakirjan, joka laaditaan unionin 23 kielellä, jokaiselle kansallisella vaaleilla valitulle edustajalle kuhunkin jäsenvaltioon. Lähetämme sen alueille, ammattiliitoille ja ammatti- ja liike-elämän järjestöille, jotta tätä keskustelua käydään mahdollisimman paljon alueellisella tasolla. Matteo Salvinia kuullessani minäkin ajattelin puheenjohtaja Delorsin aikanaan esittämää merkittävää sitoumusta, kun yhtenäismarkkinoita oltiin luomassa. Silloin sitouduttiin koheesiopolitiikkaan, jonka puolesta olen puhunut pitkään ja jonka tarkoituksena on estää sisämarkkinoiden alueelliset eroavaisuudet. Nämä asiat liittyvät siten toisiinsa.
<P>
Róża Gräfin von Thun und Hohenstein mainitsi tämän keskustelun, koska se on hänelle tärkeä, ja erityisesti foorumia koskevan ajatuksen, josta saamme kiittää häntä. Järjestämme joka vuosi tämän sisämarkkinafoorumin ja päivitämme 20 parhaan luetteloa, eli toisin sanoen 20 alaa, joilla on tapahtunut todellista edistystä. Toivon, että ne eivät ole samoja vuodesta toiseen seuraavan viiden vuoden aikana, että ne muuttuvat ja että voimme poistaa joitain ja edistyä asiassa. Me järjestämme kuitenkin joka tapauksessa tämän foorumin.
<P>
Haluaisin yhtyä siihen, mitä Damien Abad totesi ulkoisesta ulottuvuudesta. Meidän on epäilemättä oltava vahvoja unionin sisällä ja pyrittävä valloittamaan muita markkinoita ja vastaamaan muihin tarpeisiin muualla maailmassa. Emme saa kuitenkaan olla naiiveja, ja meidän on pyrittävä toimimaan avoimesti ja vastavuoroisesti. Kollegani Karel De Gucht esitti myös joitain hyvin voimakkaita kommentteja eilen, joista olen samaa mieltä, tästä vastavuoroisuutta koskevasta edellytyksestä, jota meidän olisi noudatettava suhteissamme Euroopan unionin tärkeiden yhteistyöalueiden ja -valtioiden kanssa.
<P>
Lopuksi muutama sana siitä, mitä Edvard Kožušník totesi aikaisemmin, kun hän pyysi meitä toimimaan rohkeasti. Kyllä, hyvä Edvard Kožušník, aion toimia tämän keskustelun johdossa kaikin voimin, mutta en voi toimia siinä yksin kaikkialla jokaisessa maassa. Toimin näin huomenna kotimaassanne, koska olemme Prahassa yhdessä, ja aion toimia parhaani mukaan kaikissa valtioissa. Emme voi menestyä yksin; meidän on tehtävä yhteistyötä. Ne 13 komission jäsentä, jotka sitoutuvat helmikuussa esittämään näitä ehdotuksia, osallistuvat myös työhömme, kuten myös kaikki muut. Parlamentin, alueiden, talouselämän ja työmarkkinaosapuolten edustajien sekä kansallisten vaaleilla valittujen edustajien on osallistuttava tähän keskusteluun.
<P>
Tämä asiakirja ei ole jotain, joka voidaan yksinkertaisesti hyväksyä tai hylätä. Sitä voidaan vielä parantaa. Meidän mielestämme voimme parantaa sitä, voimme priorisoida sitä ja ennen kaikkea esittää se teidän kanssanne, koska meidän on yhteistyössä kansalaisten ja yritysten kanssa palautettava kiireellisesti kasvu ja kilpailukyky.
<SPEAKER ID="191" NAME="Puhemies">
(HU) Keskustelu on päättynyt.
<SPEAKER ID="192" NAME="António Fernando Correia De Campos" LANGUAGE="PT">
1) On tehty vaikuttavaa työtä 1 500 hajallaan olevan eri säädöksen kokoamiseksi yhteen. 2) Tiedonannossa esitetään katsaus 50 välineestä, joilla rakennetaan yhtenäismarkkinoita. Niitä on tähän mennessä käytetty sekavalla ja hajanaisella tavalla. Tämä on ensimmäinen kerta, kun olemme tietoisia kaikista käytettävissämme olevista välineistä. 3) Saaduilla kokemuksilla olisi määriteltävä tulevat toimet. Jotkut toimet ovat menestyneet hyvin, mutta toiset ovat edelleen puolivälissä tai jopa aivan alkuvaiheessa. Joitakin voidaan pitää epäonnistuneina niiden tavoitteisiin nähden. Voimme soveltaa nyt enemmän kuin koskaan sitä, mitä tieteen alalla kutsutaan "luonnolliseksi kokeiluksi". 4) Emme voi valittaa, että meiltä puuttuu teknisiä voimavaroja; sähköinen kaupankäynti, sähköinen hankinta ja kaikki, joka koskee Euroopan digitaalistrategiaa ja digitaalisia sisämarkkinoita, ovat välineitä, joita käytetään yhä enemmän. Tekniikka on olemassa, ja niin on myös sen tarve. Ainoastaan aloitteellisuus puuttuu. 5) Tämä asia on ainutlaatuinen: Eurooppa 2020 -strategia, johon liittyvät indikaattorit ja tavoitteet. Sitä on käytettävä hyvin. Kriisi kärjistyy, ja ratkaisu voidaan saada aikaan sisämarkkinoiden vahvistamisen ansiosta. 6) Tämä on hyvin kunnianhimoinen hanke. Onko komissio valmis saamaan tästä kannustimesta kaiken hyödyn irti? Onko se valmis tunnustamaan, että tämän hankkeen pitäisi edetä sellaisenaan ilman hidastavia lisätoimia?
<SPEAKER ID="193" NAME="João Ferreira" LANGUAGE="PT">
Ehdotukset, joiden perusteella komission jäsen Barnier käynnisti tämä keskustelun, ovat monelta kannalta valaisevia. Markkinat ovat loppujen lopuksi tärkein syy ja perimmäinen tavoite Euroopan yhdentymisprosessille, kuten hän meitä muistutti. Tämä näkemys, joka ilmaistiin täällä näin suoraan ja selkeästi, kertoo paljon yhdentymisprosessin, joka on institutionalisoitu ja jota on vahvistettu Lissabonin sopimuksessa, kapitalistisesta luonteesta. Ajankohdalla, jolloin eurooppalaiset joutuvat todella kärsimään EU:n ja sen toimintalinjojen osaltaan aiheuttaman kapitalistisen kriisin vaikutuksista, komissio esittää kriisin ratkaisemiseksi samansuuntaisia toimia, jotka aiheuttivat tämän ongelman. Sisämarkkinoiden vahvistaminen ja Euroopan valtioiden suurten taloudellisten ryhmien suurempien voittojen varmistaminen on EU:n jäsenvaltioiden välisen ja maiden sisäisen eriarvoisuuden kasvun pääasiallinen syy. Se johtaa kaikkein heikoimmassa asemassa olevien talouksien tilan huonontumiseen, talouden avainalojen yksityistämiseen, yhä useampien yhteiskunnallisen elämän alojen tuotteellistamiseen ja julkisia palveluja vastaan kohdistuviin toimiin. "Toimien jatkuminen ennallaan" on EU:n tunnuslause. "Koheesio" merkitsee yhä enemmän pelkkää iskulausetta, jolla ei ole käytännön merkitystä.
<SPEAKER ID="992" NAME="Lidia Joanna Geringer de Oedenberg" AFFILIATION="S&amp;D">
kirjallinen. - (PL) Komission sisämarkkinoiden toimenpidepakettia koskeva tiedonanto, joka laadittiin Mario Montin raportin pohjalta, on erittäin tärkeä asiakirja. Siinä esitetään toimenpiteet, joita EU:n on toteutettava sisämarkkinoiden alalla seuraavan noin kahdentoista vuoden aikana. Haluaisin komission esittelemistä aloitteista kiinnittää erityisesti huomion niihin, jotka koskevat digitaalisten sisämarkkinoiden luomista, koska minusta tämä on Euroopan talouden tulevaisuus. En halua väheksyä komission hyviä aikeita, mutta olen saanut sen vaikutelman, että se keskittyy enemmän suojelemaan luovuutta kuin poistamaan internetissä tarjottavien kaupallisten palveluiden kehittämistä koskevia esteitä. Tästä esimerkkinä on suunniteltujen oikeudellisten hankkeiden määrä. Tiedonantoon sisältyy peräti 50 aloitetta, jotka koskevat sisämarkkinoita sen laajimmassa merkityksessään. En kuitenkaan löydä mitään mainintaa aiheesta, jonka parissa olen tehnyt usean vuoden työtä ja joka liittyy mediapalvelujen saatavuutta koskevien yhdenmukaisten edellytysten luomiseen sisämarkkinoilla. Tarkoitan EU:n laajuista televisio-ohjelmien tekstityksen edistämistä, jotta kuurot voivat käyttää huomattavasti helpommin tiedotusvälineitä ja jotta ihmiset voivat helpommin opiskella vieraita kieliä. Toivon, että komissio kiinnittää huomiota tähän aiheeseen lähitulevaisuudessa.
<SPEAKER ID="991" NAME="Othmar Karas" LANGUAGE="DE">
Tosiasia on se, että yhtenäismarkkinasäädös merkitsee vallankumousta. Se on komission konkreettisin työohjelma. Se on kolmanneksi suurin hanke euron käyttöönoton ja EU:n laajentumisen jälkeen. Tarvitsemme lisää dynamiikkaa, päättäväisyyttä, rohkeutta ja EU-mielisyyttä, jotta 50 ehdotusta voidaan panna täytäntöön. Yhtenäismarkkinoista on tultava 500 miljoonan hengen kotimaanmarkkinat, koska niillä tarjotaan kasvun, työllisyyden ja kilpailukyvyn mahdollisuuksia. Monia myönteisiä puolia on vielä löydettävä. Yhtenäismarkkinoiden ansiosta niin sanotuista nettomaksajista, kuten Itävallasta ja Saksasta, tulee suuria nettosaajia. Mahdollisuuksien hyödyntäminen merkitsee, että yhtenäismarkkinat vapautetaan kahleistaan, protektionismi ja kansallismielisyys voitetaan ja että EU hahmotetaan mantereeksi. Se, onnistuuko tämä, riippuu ennen kaikkea meistä poliitikoista. Sen vuoksi meidän olisi jatkettava työtä!
<SPEAKER ID="194" NAME="Alajos Mészáros" LANGUAGE="HU">
Voimme kaikki olla samaa mieltä komission aikomuksesta saada aikaan kilpailukykyinen sosiaalinen markkinatalous. Komission asiakirjoihin sisältyy erityisiä ehdotuksia sisämarkkinoiden lujittamisesta. Me luotamme, että ne pannaan täytäntöön. Komission jäsenen Barnierin mukaan meidän on hyödynnettävä sellaisia yhtenäismarkkinoiden mahdollisuuksia, joita ei ole tähän mennessä käytetty hyväksi. Voidaan laatia luettelo monista saavutuksista, joilla on helpotettu elämäämme EU:ssa. Maailmassa tapahtuvien muutoksien vuoksi tarvitaan kuitenkin lisätoimia. Yhtenäismarkkinoista voidaan tehdä entistä yhtenäisemmät. Arvostan ajatusta, että markkinoiden on palveltava samaan aikaan taloutta ja Euroopan kansalaisia. Kansalaisten oikeuksia ja taloudellisia kysymyksiä käsitellään erillisissä asiakirjoissa. Toivottavasti syynä on tasapainottaa näitä markkinoiden kahta vastakkaista puolta. EU:n rooli yhtenäismarkkinoiden lujittamisen aloitteentekijänä ja koordinoijana on kiistaton. Jos jäsenvaltiot eivät kuitenkaan sitoudu täytäntöönpanoon, joudumme odottamaan kauan aikaa hyvää sosiaalista järjestelmää, korkeaa koulutustasoa ja kilpailukykyisiä työpaikkoja. Vaikka jotkut asettavat avoimen kuulemisen merkityksen kyseenalaiseksi, katson henkilökohtaisesti, että kaikilla sidosryhmillä pitäisi olla mahdollisuus ilmaista mielipiteensä. Pidän samoin myönteisenä aloitetta keskustella yhtenäismarkkinoita koskevista asioista vuosittain järjestettävässä foorumissa. Tähän keskusteluun osallistuvat luonnollisesti toimielimet, jäsenvaltiot, yritykset ja kansalaiset, eli sisämarkkinoiden kaikki toimijat. Foorumin ansiosta lisätään tietoisuutta siitä, että yhtenäismarkkinat ovat osa päivittäistä elämäämme.
<SPEAKER ID="990" NAME="Alfredo Pallone" LANGUAGE="IT">
Tuen täysin eurooppalaisen pk-yrityksiä tukevan Small Business Act -aloitteen sisältöä ja aikataulua. Yhtenäismarkkinat ovat yhteisten markkinoiden kaikkein yhdentynein muoto, koska niillä pyritään poistamaan jäsenvaltioiden välisiä esteitä: fyysisiä esteitä (rajoja), teknisiä esteitä (standardeja ja vaatimuksia) ja verotuksellisia esteitä. Tämä on avain integraatioon ja kestävään talouskasvuun Euroopassa. Tämänhetkinen talouskriisi on jälleen kerran tuonut esiin yhtenäismarkkinoiden merkityksen, kun kyseessä on eurooppalaisen hankkeen menestyminen. Vaadimme myös uutta poliittista tahtoa, jotta taloudellisen nationalismin kiusausta torjutaan ja kaikkien mahdollisuuksia hyödynnetään täysimääräisesti. Kriisi on lisännyt riskiä siitä, että käytetään väärin valtiontukea, jolla pyritään auttamaan kaikkein tärkeimpiä kansallisia yrityksiä. Koko Euroopan talouden elvyttämistä koskevan ongelman ratkaiseminen vaatii (ja tämä on sisämarkkinoita koskeva ratkaisu) tavaroiden, henkilöiden ja palveluiden vapaata liikkuvuutta, itsepintaisten esteiden poistamista sekä taloudellisten toimijoiden ja kansalaisten tasa-arvoista kohtelua kaikkialla EU:ssa.
<SPEAKER ID="195" NAME="Olga Sehnalová" LANGUAGE="CS">
Yhtenäismarkkinasäädös on aloite, josta olen iloinen ja jolle annan tukeni. Haluaisin kuitenkin mainita ongelman, jonka olen pannut merkille ja joka ei ole vähäpätöinen. Kyseessä on pitkän aikavälin viestintästrategia, joka ei koske ainoastaan tätä asiakirjaa vaan yleisesti yhtenäismarkkinoita. Tiedonantoon sisältyvässä ehdotuksessa numero 48 komissio toteaa, että se lujittaa kansalaisyhteiskunnan kuulemista ja sen kanssa käytävää vuoropuhelua ja että erityistä huomiota kiinnitetään kuluttajien näkemysten ottamiseen huomioon. Jos komissio todellakin seisoo tavallisten kuluttajien näkemysten takana, sen on tehtävä paljon enemmän kuin edistettävä tätä asiakirjaa tiedotusvälineissä. Esimerkiksi Tšekin tasavallassa ja Slovakiassa tämän perusasiakirjan esittämistä ei valitettavasti käsitellä ollenkaan tiedotusvälineissä. Vaikuttaa siltä, että kyseessä ei ole aihe, joka ansaitsee huomiota. Tiedotuskampanja yhteismarkkinoiden eduista pitäisi järjestää Euroopan toimielinten tason lisäksi hajautetummin kansallisella ja alueellisella tasolla. Painopisteenä pitäisi olla lähinnä yhtenäismarkkinoiden tarjoamat edut ja kuluttajien arkipäivän ongelmien, kuten esimerkiksi pankkikulujen ja tuotteiden hintavertailun, ratkaiseminen sisämarkkinoilla. Kehotan sen vuoksi komissiota parantamaan tiedotusstrategiaansa loppukäyttäjiä varten, jotta kansalaiset ovat paremmin perillä yhtenäismarkkinoiden tarjoamista eduista.
