<CHAPTER ID="012-02">
2. Thaimaan tilanne
<SPEAKER ID="250" NAME="Puhemies">
(EN) Esityslistalla on seuraavana keskustelu kuudesta Thaimaata koskevasta päätöslauselmaesityksestä.
<SPEAKER ID="251" NAME="Marietje Schaake">
laatija. - (EN) Arvoisa puhemies, Thaimaassa on käynnissä väkivaltainen kriisi, jonka osapuolina ovat yhtäältä punapaitaiset mielenosoittajat ja toisaalta armeija ja keltapaidat. Noin 80 ihmistä on jo menettänyt henkensä, ja lähes 2 000 on loukkaantunut. Demokratia on uhattuna, ja Thaimaan hallitus on julistanut maahan hätätilan.
<P>
Hätätila on johtanut sensuuriin. TV, radio, internet ja muut tiedotuslähteet on suljettu. Väkivallan lopettaminen on hyvin tärkeää, ja kannustamme kaikkia osapuolia käyttämään malttia tässä prosessissa, mutta hätätilaa ei pidä käyttää rauhan palauttamispyrkimyksissä väärin rajoittamalla perusoikeuksia ja yksilön vapauksia. Sensuuri on lopetettava ja tiedotusvälineiden vapaus ja sananvapaus on palautettava. Nämä arvot ovat tärkeitä Euroopan parlamentille sen kallisarvoisissa suhteissa Thaimaahan.
<SPEAKER ID="252" NAME="Cristian Dan Preda">
laatija. - (RO) Kuten olemme havainneet, Thaimaa on ollut huhtikuun alun jälkeen uutisotsikoissa, ja maassa on eletty poliittisen väkivallan ilmapiirissä, jollaista siellä ei ole viime vuosikymmenen aikana koettu. Haluan ensinnäkin osoittaa solidaarisuuteni katuväkivallan uhrien perheille. Tässä on mielestäni kyseessä ilmiö, jota kuvailisin perinteiseksi vastakkainasetteluksi, jossa ovat vastakkain yhtäältä sanan- ja yhdistymisvapaus ja toisaalta hallituksen tarve säilyttää yleinen järjestys. Viime päivien ja tuntien tapahtumat ovat edenneet hyvin nopeasti. Bangkok on ilmeisesti nyt suhteellisen rauhallinen, vaikka pääkaupunki oli eilen illalla tulessa hallituksen joukkojen väliintulon jälkeen.
<P>
Toivokaamme, että uusi väkivallan kierre voidaan välttää. Sen varmistamiseksi tarvitsemme kuitenkin malttia, koska demokratia ei voi vallita väkivallan välityksellä. Hallituksen on mielestäni toteutettava 3. toukokuuta esittelemänsä etenemissuunnitelma. Viimeaikaisten tapahtumien tutkinta ja syyllisten rankaiseminen ovat mielestäni myös toimenpiteitä, joita tarvitaan sovinnon aikaansaamiseksi.
<SPEAKER ID="253" NAME="Véronique De Keyser">
laatija. - (FR) Arvoisa puhemies, "punapaitojen" mielenosoitukset on tukahdutettu verenvuodatuksella. Haluamatta provosoida tilannetta toteaisin ainoastaan seuraavat seikat, sillä Euroopan parlamentin kiireellinen menettely edellyttää, että hillitsemme kriisejä ja etsimme ratkaisuja sen sijaan, että lietsoisimme lisää ihmisten vihaa. Jokainen kansalainen voi ensinnäkin perustellusti tahtoa vapaat ja oikeudenmukaiset vaalit. Se on kiistaton oikeus, joka pitäisi myöntää kaikille Thaimaan kansalaisille. Pääministeri Vejjajiva ehdotti yhdessä vaiheessa tätä vaihtoehtoa, jonka "punapaidat" sittemmin hylkäsivät. Meidän on nyt palattava siihen.
<P>
Toiseksi tuomitsen mielenosoittajien suoran tulituksen ja viime päivien raa'at tukahduttamistoimet, jotka ovat virallisten lähteiden mukaan vaatineet ainakin 12 kuolonuhria, kuten yhden italialaisen toimittajan, ja useita loukkaantuneita. Koko maahan levinnyt väkivalta on jo aika saada loppumaan.
<P>
En ryhdy tässä kummankaan osapuolen puolestapuhujaksi vaan vaadin Thaimaan hallitusta asettamaan etusijalle neuvotellun ratkaisun ja varmistamaan, että maahan julistettu hätätila ei rajoita yksilönvapauksia tai sananvapautta, mikä vain pahentaisi jännitteitä, ja kehotan hallitusta erityisesti harkitsemaan vaalien palauttamista.
<P>
Tämänhetkinen sekasorto on vaarassa jakaa maan kahtia. Maaseutuvaltainen maan koillisosa, jossa vallitsee laosilainen kulttuuri, nousisi lähes kapinalliseen vastarintaan maan keskiosaa, Bangkokia ja maan eteläosaa vastaan, jotka ovat kaikki demokraattien kannatusalueita. Tämä voisi johtaa lähes terroristisiin liikkeisiin, jotka hyökkäisivät vastaan byrokratiaksi ja eliitiksi kutsuttuja ilmiöitä, jotka ovat voiman tyyssijoja.
<P>
Vaalit ja neuvottelut on ehdottomasti käynnistettävä uudelleen, ja väkivalta on lopetettava, mutta vapaudet on säilytettävä. Nämä ovat tietenkin kovin helppoja sanoja ja saattavat nykyiseen väkivaltaan verrattuna kuulostaa jopa lapsellisilta. Tämä parlamentin päätöslauselma valittiin tarkoituksellisesti, jotta väkivallan purkaukset Thaimaassa voitaisiin välttää ja jotta neuvotteluille jäisi tilaa, mutta se ei tarkoita, että voimme unohtaa kaikki demokratiavaatimukset.
<SPEAKER ID="254" NAME="Barbara Lochbihler">
laatija. - (DE) Arvoisa puhemies, väkivaltaa, vihaa ja hävitystä uhkuvat kuvat Bangkokista ovat yhä elävinä mielissämme. Vaikka huomio onkin nyt jo hieman siirtynyt pois Thaimaan pääkaupungin erittäin kiristyneestä tilanteesta, uusien väkivaltaisten yhteenottojen vaara ei ole suinkaan ohi. Niin kutsuttujen punapaitojen ja armeijan tukeman hallituksen välinen väkivaltainen selkkaus on jo johtanut yli 70 ihmisen kuolemaan ja lähes 2 000 loukkaantumiseen. Hallitus on ilmoittanut tutkivansa nämä kuolemantapaukset, ja myös viime päivien kuolemantapaukset on sisällytettävä kyseiseen tutkintaan.
<P>
Toteuttamiskelpoisen poliittisen ratkaisun löytämiseksi on tärkeää miettiä, mitkä ovat näiden toistuvien mielenosoitusten ja yhteenottojen tärkeimmät syyt. Osa Thaimaan väestöstä on erittäin köyhää ja syrjäytynyt yhteiskunnasta. Tällaiset ihmiset arvostelevat voimakkaasti epäoikeudenmukaista kohteluaan ja puuttuvia oikeuksiaan. He yrittävät kamppailla itsensä pois verrattain heikosta elintasostaan. Muita tekijöitä ovat muun muassa poliittisessa johdossa vallitseva silmäänpistävä ja laajalle levinnyt korruptio, jota ilmenee kuitenkin myös kansalaisyhteiskunnan vastuuasemissa olevien ihmisten keskuudessa. Kestävän ratkaisun löytäminen edellyttää, että vihamielisyyksistä luopumisen lisäksi tällaiset rakenteelliset ongelmat tuodaan ilmi ja ratkaistaan.
<P>
Kehotamme kaikkia konfliktin osapuolia ryhtymään tosissaan ja rakentavasti toimiin, jotta tähän vakavaan kriisiin löydettäisiin ratkaisu. Molempien osapuolten on kuitenkin käytettävä ainoastaan rauhanomaisia ja demokraattisia keinoja tämän saavuttamiseksi, ja ne tarvitsevatkin tukea EU:lta.
<SPEAKER ID="255" NAME="Marie-Christine Vergiat">
laatija. - (FR) Arvoisa puhemies, "punapaitojen" kansanliike on jo useiden viikkojen ajan osoittanut mieltään Bangkokissa vaatiakseen demokratian kunnioittamista. Muistakaamme, että vaikka presidentti on ollut vallassa vasta joulukuusta 2008, nykyinen hallitus on kuitenkin syyskuussa 2006 tehdyn sotilasvallankaappauksen tulosta.
<P>
Mitä "punapaidat" sitten oikein vaativat? Pääministerin eroamista, parlamentin hajottamista, ennenaikaisia vaaleja - lyhyesti sanottuna demokratiaa. Pääministeri julkisti 4. toukokuuta 2010 sovintosuunnitelman, joka perustui noihin kuuluisiin ennenaikaisiin vaaleihin, mutta "punapaitojen" komentajan, kenraali Khattiyan salamurha 13. toukokuuta keskeytti neuvottelut.
<P>
Tämä on se tilanne, jossa olemme laatineet tänään käsiteltävänämme olevan päätöslauselman. Eilen armeija puuttui tilanteeseen ja surmasi useita ihmisiä, joiden joukossa oli myös italialainen toimittaja. Meidän mielestämme on ensiarvoisen tärkeää, että äänestettävänämme olevassa päätöslauselmassa otetaan huomioon nämä tapahtumat, varsinkin kun "punapaitaliikkeen" tärkeimmät johtajat antautuivat välittömästi ja kehottivat kansaa pysymään rauhallisena.
<P>
Se, mitä itse asiassa kyseenalaistetaan, on kuninkaanvallan periytyminen. Hän on ollut asian osalta oudon hiljaa. Meidän on välitettävä viesti siitä, että demokratiaa ei voida tyrkyttää voimakeinoin ja että mielenosoituksia ei saa tukahduttaa lähettämällä armeija kehiin ja komentamalla se ampumaan ihmisiä näköetäisyydeltä. Päätöslauselmassa ei edes tuomita väkivaltaa. Me emme aio äänestää sen puolesta. Thaimaan kansalla on oikeus demokratiaan, ja uusi sotilasvallankaappaus on estettävä hinnalla millä hyvänsä.
<SPEAKER ID="256" NAME="Adam Bielan">
laatija. - (PL) Thaimaa - maa, jota aivan viime aikoihin asti pidettiin demokratian ja vakauden tyyssijana Kaakkois-Aasiassa - on hiljattain kokenut dramaattisimmat tapahtumansa lähes viiteenkymmeneen vuoteen.
<P>
Taistelut jatkuvat selkkauksessa, joka on syntynyt "punapaidoiksi" kutsuttujen, entisen pääministerin Thaksin Shinawatran kannattajien sekä hallituksen ja armeijan välille. Yli 60 ihmistä on surmattu, myös ulkomaan kansalaisia, ja heidän joukossaan myös EU:n jäsenvaltioiden kansalaisia; lähes 2 000 ihmistä on loukkaantunut, ja pääkaupunki Bangkok on kärsinyt merkittäviä tuhoja.
<P>
Uhrien perheet ansaitsevat tietenkin myötätunnon, osanoton ja solidaarisuuden osoituksemme, mutta meidän on myös oltava tietoisia siitä, että Thaimaan kansakunta on nykyisin hyvin jakautunut. Kokoontumis- ja sananvapautta sekä muita ihmisoikeuksia rajoitetaan huomattavasti, ja selkkausta on hyvin vaikea ratkaista rauhanomaisin ja poliittisin keinoin.
<P>
Selkkauksen molempia osapuolia onkin painostettava - kansainvälisesti ja myös Euroopan unionin taholta - jotta ne aloittaisivat neuvottelut uudelleen ja yrittäisivät ratkaista riitansa poliittisin keinoin eikä väkivallan avulla.
<SPEAKER ID="257" NAME="Thomas Mann">
PPE-ryhmän puolesta. - (DE) Arvoisa puhemies, yksin viime viikon jälkeen 75 ihmistä on kuollut ja yli 1 800 loukkaantunut katutaisteluissa, jotka ovat alkaneet muistuttaa sisällissotaa. Mielenosoittajien johtajat ovat antautuneet ankaran sotilaallisen väliintulon jälkeen. Tilanne Bangkokissa on kuitenkin jälleen yltymässä. Olen saanut siitä puheluja sekä eilen että tänään. Jotkin pääkaupungin alueista olivat tähän saakka säästyneet selkkaukselta, mutta tilanne on muuttunut. Tilanne on kaoottinen myös koillisella alueella. Dramaattiset kuvat välittävät selkeän viestin. Ihmisten on lopetettava väkivaltaisuudet ja estettävä tilannetta enää pahenemasta riippumatta siitä, ovatko he pukeutuneet punaiseen, mustaan, keltaiseen tai vihreään paitaan.
<P>
Euroopan kansanpuolueen ryhmän (kristillisdemokraatit) kanta on selkeä. Puolueettomille neuvotteluille ei ole vaihtoehtoa. Kaikki välikohtaukset on tutkittava riippumattomassa komiteassa. Olemme erittäin tyytyväisiä suunnitelmaan, jonka tarkoituksena on viedä parlamenttivaaleja eteenpäin. Arvoisa komission jäsen Tajani, EU:n on otettava aktiivinen rooli ja toimittava sovittelijana. Meillä on diplomaattiset keinot katkaista väkivallan kierre ja aloittaa rakentava vuoropuhelu. Arvoisa komission jäsen Tajani, meidän on toimittava, koska Thaimaa järkkyy perustuksiaan myöten.
<SPEAKER ID="258" NAME="Corina Creţu">
S&D-ryhmän puolesta. - (RO) Myös minä haluan osoittaa solidaarisuuteni niille thaimaalaisperheille, jotka potevat surua Bangkokin väkivaltaisten yhteenottojen jälkeen. Tilanne on hälyttävä varsinkin siksi, että sisäisen selkkauksen ratkaiseminen ei näytä olevan mahdollista. Thaimaan pääkaupungin kaduilla tehtyjä kostoiskuja, jotka ovat jättäneet jälkeensä kymmeniä kuolleita ja satoja loukkaantuneita, eivät ole millään muotoa hyväksyttävä keino ratkaista nykyisiä ongelmia.
<P>
Raaka voimankäyttö ja aloitettu sensuuri, jolla televisiokanavia kielletään lähettämästä mitään muita kuin hallituksen hyväksymiä ohjelmia, loukkaavat perusihmisoikeuksia. Euroopan unionin ja koko sivistyneen maailman velvollisuutena onkin tuomita aseellinen voimankäyttö kansalaisia vastaan ja pyytää, että laittomasti pidätetyt henkilöt vapautetaan ja että kuolemantapaukset tutkitaan mahdollisimman puolueettomasti. Ihmishenkien menetykset vain koventavat opposition jyrkkiä asenteita ja lietsovat väkivaltaa, joka on levinnyt myös maan koillisosaan.
<P>
Nämä kaduilla tapahtuneet yhteydenotot ovat vaarassa muuttua sisällissodaksi. Minun mielestäni kansainvälisten organisaatioiden ja lähinnä YK:n on puututtava asiaan mahdollisimman pikaisesti, jotta tilanne ei pahenisi entisestään ja viranomaisten ja opposition välille saataisiin alulle välttämätön vuoropuhelu, joka on ainoa demokraattinen vaihtoehto nykyisen kriisin rauhanomaiseksi ratkaisemiseksi.
<SPEAKER ID="259" NAME="Joe Higgins">
GUE/NGL -ryhmän puolesta. - (EN) Arvoisa puhemies, tuomitsen ne julmat toimet, joilla Thaimaan hallitus ja valtio ovat tukahduttaneet Bangkokin mielenosoitukset ja joita on toteutettu myös muualla Thaimaassa. Propagandan mukaan mielenosoittajat olivat pääasiassa terroristeja, mutta he olivat itse asiassa köyhtyneitä pohjoisen ja Bangkokin ympäristön maanviljelijöitä sekä kaupungin työväenluokkaan kuuluvia ihmisiä ja heidän perheitään, jotka pitivät mielenosoitustaan taisteluna sitä suunnatonta köyhyyttä ja puutetta vastaan, josta he kärsivät.
<P>
Valitettavasti nämä sorretut ihmiset odottavat ratkaisua entiseltä pääministeriltä, miljardööri Thaksin Shinawatralta. Vaikka Thaksin ryhtyikin hallituksessa ollessaan joihinkin populistisiin toimiin köyhyyden poistamiseksi, hän edustaa kuitenkin kapitalistista eliittiä ja johtaa kansanjoukkoja harhaan. Toisella puolella ovat nykyinen pääministeri Abhisit ja hänen puolueensa, jotka edustavat osia eliitistä.
<P>
Thaimaan maaseudun köyhät ihmismassat ja kaupungin työväenluokka tarvitsevat mielestäni kiireellisesti oman itsenäisen järjestönsä taistelemaan oikeuksiensa puolesta, ja toivon, että Thaimaan seuraavassa kansannousussa työläiset, köyhät maanviljelijät, opiskelijat ja nuoret voisivat lähteä yhteiseen taistoon kaikkien korruptoituneiden eliittien kukistamiseksi ja maan mittavan vaurauden saattamiseksi kansalaisten haltuun ja demokraattiseen valvontaan sosialistisessa Thaimaassa, joka muuttaisi maan kansalaisten elämän ja puolustaisi myös kaikkien vähemmistöjen oikeuksia.
<SPEAKER ID="260" NAME="Monica Luisa Macovei" AFFILIATION="PPE">
(EN) Arvoisa puhemies, tuomitsen luotien käytön mielenosoittajia vastaan Thaimaassa, jossa tuhansia ihmisiä on saanut surmansa ja satoja loukkaantunut. Amnesty Internationalin raportin mukaan silminnäkijöiden kertomukset ja videotallenteet osoittavat selvästi, että armeija ampuu kovilla ammuksilla aseettomia ihmisiä, jotka eivät muodosta minkäänlaista uhkaa sotilaille tai muillekaan. Surmansa saaneiden joukossa on lääkäreitä ja lapsia.
<P>
Thaimaan armeijan sotilaiden on lopetettava ampuminen; väkivalta mielenosoittajia vastaan ei voi johtaa eikä myöskään johda demokraattiseen ratkaisuun. Hallituksen on oltava tietoinen siitä, että mielenosoittajien nujertaminen saattaa puhdistaa kadut toistaiseksi mutta ei ratkaise ongelmaa, joka sai ihmiset kaduille, ja että ihmiselämä menee kaiken muun edelle, joten lopettakaa se ampuminen.
<SPEAKER ID="261" NAME="Miroslav Mikolášik" AFFILIATION="PPE">
(SK) Thaimaan mielenosoitukset ovat valitettavasti jo kestäneet useita viikkoja. Siviiliväestö kärsii väkivallasta, ja kansalaiset ovat suoria uhreja hallituksenvastaisten aseistautuneiden mielenosoittajien ja valtion joukkojen verisissä yhteenotoissa. Haluankin osoittaa myötätuntoni niille, jotka ovat menettäneet perheenjäseniään.
<P>
Tässä kireässä tilanteessa on mielestäni ensiarvoisen tärkeää, että molemmat osapuolet tuomitsevat fyysisen vallan käytön ja estävät uusien kuolonuhrien syntymisen. Annan myös tukeni vaatimukselle lopettaa jatkuva väkivalta välittömästi ja aloittaa rakentava vuoropuhelu, jonka tarkoituksena on ratkaista selkkaus rauhanomaisin ja demokraattisin keinoin. Kehotan samalla Thaimaan hallitusta olemaan sortumatta tarpeettomiin ja perusteettomiin ihmisoikeusloukkauksiin maahan julistetun hätätilan aikana.
<SPEAKER ID="262" NAME="Jaroslav Paška" AFFILIATION="EFD">
(SK) Thaimaan poliittisesta selkkauksesta on hyvin nopeasti kehkeytynyt vakavia kansallisia levottomuuksia, jotka ovat johtaneet monien mielenosoittajien kuolemaan torjuntajoukkojen puututtua asiaan. Jos valtion viranomaiset käyttävät raakaa voimaa ja hillitöntä sortoa oman maansa kansalaisia vastaan, se on tuomittava.
<P>
Arvoisa puhemies, arvoisa komission jäsen, EU:n onkin käytettävä poliittista vaikutusvaltaansa selkkauksen osapuoliin ja vaadittava rauhanomaista ratkaisua poliittiseen tilanteeseen, jotta Thaimaan kansalaiset eivät joutuisi maksumiehiksi yksittäisten ryhmien johtajien välisissä poliittisissa erimielisyyksissä. Varsinkin Thaimaan hallituksen on otettava tehtäväkseen tarjota maltillinen ja rauhanomainen ratkaisu tähän selkkaukseen.
<SPEAKER ID="263" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, arvoisa komission jäsen, hyvät kollegat, tulitauko ja sensuurin lopettaminen: nämä ovat mielestäni ne kaksi toimenpidettä, jotka komission on pyrittävä saamaan aikaan erittäin määrätietoisesti mutta joiden on myös oltava mahdollisimman johdonmukaisia niiden arvojen kanssa, joita tämä parlamentti pitää kiistämättöminä.
<P>
Thaimaassa vallitsee sisällissodan ilmapiiri, ja paluu demokratiaan vapailla vaaleilla - joista alun perin keskusteltiin, joita alun perin toivottiin mutta joiden toteutuminen on nyt epävarmaa - edellyttää ratkaisevan tärkeää askelta, nimittäin tietoisuutta siitä, että kansainvälinen yhteisö tukee Thaimaan kansaa ja maan paluuta täydelliseen demokratiaan.
<P>
Jotta kansainvälinen yhteisö voisi olla mukana tässä vaiheessa, tarvitaan ennen kaikkea tiedotusta, ja juuri tästä syystä hätätilaa ei saa käyttää sensuurin verhona. Internetin, sanomalehtien ja muiden tiedotusvälineiden on kyettävä kertomaan kansainväliselle yhteisölle Thaimaassa myllertävistä muutosvoimista, jotta kansainvälinen yhteisö saisi mahdollisimman paljon tietoa tilanteesta ja voisi tarjota tukeaan tässä demokratian palauttamisvaiheessa.
<SPEAKER ID="264" NAME="Antonio Tajani">
komission varapuheenjohtaja. - (FR) Arvoisa puhemies, hyvät parlamentin jäsenet, Thaimaassa on meneillään maan poliittisen historian traaginen vaihe. Maa, joka on tunnettu taloudellisesta ja sosiaalisesta dynaamisuudestaan, kärsii parhaillaan syvästä kriisistä, joka saattaa uhata maan vakautta, jos nykyiseen selkkaukseen ei löydetä ratkaisua.
<P>
Tämä kriisi todellakin iskee koko maahan sen perustuksia myöten: suuri osa kansasta on ilmeisesti menettänyt luottamuksensa instituutioihin, jotka sitä hallitsevat. Hallitus puolestaan yrittää kovasti saada toteutumaan ratkaisuja, joita nykyinen tilanne edellyttää. Tämä on johtanut poliittiseen epävakauteen, väkivaltaisiin yhteenottoihin ja aggressiivisiin toimiin, jotka vahingoittavat suoraan ihmisoikeuksia ja muita perusoikeuksia. Maan tulevaisuudesta vallitsee jatkuva epävarmuus. Euroopan unioni pitää valitettavana, että tässä tilanteessa on menetetty ihmishenkiä, kuten italialainen toimittaja Fabio Polenghi, joka sai surmansa eilisaamuna mielenosoittajien ja sotilaiden välisissä yhteenotoissa. Mikään poliittinen tai ideologinen kriisi ei voi oikeuttaa tällaista asiaa eikä myöskään aseellista yhteenottoa.
<P>
Unionin ulkoasioiden ja turvallisuuspolitiikan korkea edustaja on jo kahteen otteeseen muistuttanut sotivia osapuolia maltista. Edes hätätilan ei voida sallia johtavan perusoikeuksien ja sananvapautta koskevan oikeuden osalta kohtuuttomiin toimenpiteisiin. Kohtuuton voimankäyttö muodostaa uhan näille oikeuksille.
<P>
Neuvottelujen jatkaminen on ensiarvoisen tärkeää, jotta tilanne ei pahenisi entisestään. Komissio on pannut merkille pääministeri Abhisit Vejjajivan esittämän etenemissuunnitelman. Thaimaa ei selviydy nykyisestä kriisistä, ellei se ratkaise merkittäviä rakenteellisia ongelmiaan. On ratkaisevan tärkeää, että kaikki maan hallitsemiseen osallistuvat osapuolet hyväksyvät vähäosaisten yhteiskuntaryhmien oikeutetut vaatimukset. Tämä on välttämätön vaihe kehityksessä kohti kansallista sovintoa. Thaimaassa on siis ehdottomasti päästävä kaikkien osapuolten väliseen yksimielisyyteen siitä, miten maa etenee kohti osallistavampaa yhteiskuntaa.
<P>
Euroopan unioni, joka on Thaimaan kumppani, on valmis mahdollisuuksiensa mukaan tukemaan maata tässä monimutkaisessa prosessissa.
<SPEAKER ID="265" NAME="Puhemies">
(EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="266" NAME="Bruno Gollnisch  " LANGUAGE="FR">
Thaimaa on käymässä läpi hyvin vakavaa vaihetta historiassaan. "Hymyjen maasta" on tullut kyynelten, veren maa, ja ehkä huomenna maa, jossa käydään sisällissotaa hallituksen joukkojen ja niin kutsuttujen "punapaitojen" välillä. Miten asiat kehittyivät pisteeseen, jossa demokraattisia vaaleja vaatinut mielenosoitus päättyi kymmeniin kuolleisiin ja tuhansiin loukkaantuneisiin, oppositiojohtajan poliittiseen salamurhaan, urbaaniin sissisotaan, useissa maakunnissa syttyneeseen kapinaan ja hätätilan sekä ulkonaliikkumiskiellon julistamiseen? Maan kuningas on korkeasti arvostettu henkilö, mutta hän ei näytä voivan vähentää jännitteitä. Jatkuva epävarmuus hänen seuraajastaan viittaa siihen, että tämä epävarmuus jatkuu myös tulevaisuudessa. Väkivallan on loputtava. Nykyinen hallitus tietenkin syntyi vapailla vaaleilla, mutta vaaleilla, jotka pidettiin vallankaappauksen ja oppositiopuolueiden hajottamisen jälkeen. Vääryyden on loputtava. Ratkaisuna on ainoastaan yleisten vaalien pikainen järjestäminen ja kaikkien osapuolten poliittisen vapauden palauttaminen, jotta voitaisiin varmistaa, että vaalit ovat demokraattiset. EU:n pitäisi hyödyntää hyviä taloudellisia ja poliittisia suhteitaan Thaimaahan tällaisen ratkaisun aikaansaamiseksi.
