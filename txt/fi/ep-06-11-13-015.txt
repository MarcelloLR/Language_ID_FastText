<CHAPTER ID="015">
Minuutin puheenvuorot poliittisesti tärkeistä asioista
<SPEAKER ID="030" NAME="Puhemies">
Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="031" NAME="József Szájer" AFFILIATION="PPE-DE">
(HU) Arvoisa puhemies, kun kokoonnuimme viimeksi maanantain täysistuntoon, Budapestissä oli meneillään tapahtuma, joka ansaitsee koko Euroopan huomion. Tuolloin Unkarissa juhlittiin vuoden 1956 kansannousun 50-vuotispäivää. Juhlallisuudet osoittautuivat kuitenkin hieman kummallisiksi, sillä kansa ei saanut osallistua niihin. Yksi paikalla olleista korkea-arvoisista vieraista, Italian varapääministeri, totesikin, että kansa jätettiin juhlinnan ulkopuolelle.
<P>
Sillä aikaa kaduilla rauhanomaisesti juhlineiden ihmisten kimppuun hyökättiin törkeästi ja heidät hakattiin. Poliisit aiheuttivat vakavia vammoja ampumalla kumiluoteja pään korkeudella, ja he työnsivät ihmisiä syrjään kaduilta. Rauhanomaisille ohikulkijoille ei annettu mahdollisuutta juhlistaa vuotta 1956 haluamallaan tavalla rauhallisesti. On todella valitettavaa, että tällaista tapahtuu aivan Euroopan ytimessä. Vetoan kaikkiin ihmisoikeuksien ja kansalaisvapauksien puolestapuhujiin, jotta he eivät tukisi tällaista politiikkaa.
<SPEAKER ID="032" NAME="Catherine Guy-Quint" AFFILIATION="PSE">
(FR) Arvoisa puhemies, haluan jälleen kerran puhua bulgarialaisista hoitajista ja palestiinalaisesta lääkäristä. Heitä pidetään edelleen Tripolissa libyalaisissa vankiloissa.
<P>
Tiedätte minun laillani, että heidät on vangittu väärin perustein. Heille myönnetty uusi oikeudenkäynti oli tarkoitus saada päätökseen lokakuun lopulla. Tuomioistuin lykkäsi tuolloin kuitenkin päätöksentekoa jälleen kerran, tällä kertaa 19. päivään joulukuuta. Tuomioistuin on todennut aikovansa ottaa vakavasti huomioon kansainvälisten asiantuntijoiden kannan, hehän ovat väsymättä esittäneet näyttöä syytettyjen syyttömyydestä.
<P>
Arvoisa puhemies, voisimmeko jälleen kerran osoittaa kiinnittävämme erityistä huomiota näiden vangittujen kohtaloon? Heitä on kidutettu ja he ovat joutuneet olemaan poissa rakkaidensa luota jo kahdeksan vuoden ajan sen takia, että he hoitivat libyalaislapsia. Tilanne on sietämätön, sillä vangituille lupaillaan oikeudenkäyntiä kuukausi toisensa jälkeen. Tämä uusi, järjestyksessään kolmas oikeudenkäynti on epäoikeudenmukainen, ja se jättää heidät kuolemantuomion armoille.
<SPEAKER ID="033" NAME="Magda Kósáné Kovács" AFFILIATION="PSE">
(HU) Arvoisa puhemies, on riittävän surullista, että väkivaltaisuudet ja tuhovimma ovat yleistyneet Euroopan maissa. Ne ovat merkki sekasorrosta ja sisäisistä jännitteistä. Poliisi reagoi kivien heittelyyn ja autojen polttamiseen voimakkaalla kädellä, ja nämä tapahtumat pääsevät sanomalehtien etusivuille ja televisioruutuihin. Kaikki tämä vahingoittaa EU:ta, mielenosoittajia sekä järjestyksenpitäjiä, sanalla sanoen koko demokratiaa.
<P>
Tätäkin vahingollisempaa on kuitenkin se, että tietyt poliittiset päättäjät ja tietyt poliittiset puolueet pitävät oikeutettuna lausua tuomionsa ennen kuin tehtäväänsä nimetty riippumaton lainkäyttöelin on toteuttanut tutkimuksensa. Unkarin sosialistien edustajat järkyttyivät lukiessaan Euroopan kansanpuolueen puheenjohtajan lausunnon 50-vuotispäivän tapahtumista. Jäsen Szájerin sanat eivät yllätä meitä. Euroopan kansanpuolueen esittämät vakavat syytökset ennen tutkinnan loppuunsaattamista ovat vahingollisia, ja siksi tuomitsemme ne jyrkästi Unkarin sosialistien edustajien puolesta.
<SPEAKER ID="034" NAME="DanutBudreikait" AFFILIATION="ALDE">
(LT) Arvoisa puhemies, on kulunut jo 16 vuotta siitä, kun Liettua itsenäistyi Neuvostoliitosta. Saman verran aikaa on kulunut siitä, kun Liettua epäonnistui pyrkimyksissään saada takaisin Roomassa sijaitsevan lähetystörakennuksensa Villa Lituanian. Se oli Liettuan omistuksessa vuoteen 1937 saakka. Venäjän lippu liehuu rakennuksen päällä vielä tänäkin päivänä.
<P>
Sen jälkeen, kun Neuvostoliitto miehitti ja liitti Liettuan alueeseensa vuonna 1940, Liettuan tuolloinen suurlähettiläs Stasys Lozoraitis antoi Italian hallitukselle nootin, jossa painotettiin, että Liettuan liittäminen Neuvostoliittoon oli laitonta ja ettei sen pitäisi vaikuttaa Liettuan diplomaattisen edustuksen asemaan ulkomailla. Tästä huolimatta neuvostoviranomaiset ottivat Villa Lituanian haltuunsa Italian ulkoasiainministeriön ja poliisin edustajien läsnäollessa.
<P>
Liettuan itsenäisyyden palauttamisen jälkeen Italia kielsi olevansa millään lailla vastuussa asiasta ja ehdotti, että rakennuksesta neuvoteltaisiin Venäjän kanssa. Vaikka Italian hallitus näyttää muuttaneen kantaansa, ongelma on edelleen ratkaisematta. Miksei Italian hallitus halua millään lailla pohtia historiaansa?
<SPEAKER ID="035" NAME="Μanolis Mavrommatis" AFFILIATION="PPE-DE">
(EL) Arvoisa puhemies, hyvät parlamentin jäsenet, Euroopan keskuspankilta ja komissiolta saaduista euron väärennyksiä koskevista rauhoittelevista viesteistä ja vastauksista huolimatta ilmiö aiheuttaa huolta hallintoviranomaisille ja Europolille.
<P>
Juuri viime viikolla kävi ilmi kaksi erityisen huolestuttavaa tapausta. Ensimmäinen liittyy kolumbialaiseen väärentäjäliigaan, joka saatiin kiinni. Poliisi takavarikoi yhteensä kuusi miljoonaa euroa väärennettyinä 50 ja 100 euron seteleinä, jotka olivat matkalla Espanjaan ja muihin EU:n jäsenvaltioihin.
<P>
Samalla viikolla Saksassa satojatuhansia 5 ja 20 euron seteleitä liukeni veteen, ja Saksan viranomaisilta kyseltiin syytä tähän. Samalla maan kansalaiset haikailevat vahvan ja itsenäisen Saksan markan perään.
<P>
Mitä eurolle tapahtuu? Kuinka turvassa kansalaiset tuntevat olevansa, kun he itse ovat vaarassa joutua tutkinnan kohteiksi epäiltyinä setelien väärentämisestä tai väärennettyjen setelien välittämisestä eteenpäin, vaikka ovat vain väärentäjien uhreja? Näin on tapahtunut useissa maissa.
<P>
Kuinka kauan Euroopan keskuspankki aikoo sulkea silmänsä tältä tilanteelta? Vai onko se ainoastaan kiinnostunut siitä, milloin korkotasoa voidaan nostaa seuraavan kerran ja ajaa samalla kuluttajat ahdinkoon?
<SPEAKER ID="036" NAME="Jean Lambert" AFFILIATION="Verts/ALE">
(EN) Arvoisa puhemies, pyydän teitä ja muita parlamentin jäseniä puuttumaan kymmenen Iranin ahwaziarabiväestöön kuuluvan ihmisoikeusaktivistin tilanteeseen. Iranin tiedotusvälineiden mukaan heidät on tuomittu kuolemaan, ja tuomio on tarkoitus panna täytäntöön tällä viikolla.
<P>
Näitä kymmentä miestä syytetään öljylaitosten pommittamisesta, mutta todisteet eivät vakuuta. Kaikilta kymmeneltä mieheltä saatiin tunnustukset kiduttamalla. Amnesty Internationalin ja Human Rights Watchin mukaan kenellekään heistä ei järjestetty oikeudenmukaista oikeudenkäyntiä. Heidän lakimiehiään ei päästetty heidän luokseen ennen oikeudenkäyntiä, ja heille kerrottiin syytteistä vasta muutama tunti ennen sitä. Oikeudenkäynti pidettiin salassa. Tuomittujen lakimiehet ovat hekin joutuneet pidätetyiksi sen vuoksi, että he valittivat tällaisten oikeudenkäyntien laittomuudesta ja epäoikeudenmukaisuudesta, ja heitä on syytetty kansallisen turvallisuuden vaarantamisesta.
<P>
Toivonkin, että useat parlamentin jäsenet ottavat yhteyttä Iranin viranomaisiin ja ilmoittavat heille kantansa näistä traagisista tapauksista.
<SPEAKER ID="037" NAME="Stanisław Jałowiecki" AFFILIATION="PPE-DE">
(PL) Arvoisa puhemies, viikko on kulunut siitä, kun lentomatkustajia koskevat uudet matkatavararajoitukset otettiin käyttöön. Silti minulta tiedustellaan jatkuvasti, miten voi olla, että Yhdistynyt kuningaskunta on höllentänyt rajoituksia vain pari päivää sen jälkeen, kun ne otettiin käyttöön kaikkialla EU:ssa. En ole vieläkään saanut selitystä tähän, vaikka olen liikenne- ja matkailuvaliokunnan edustaja.
<P>
Toinen seikka on uusien säännösten epäselvyys, sillä ne hämmentävät matkustajat täysin. Vaikuttaa siltä, että niitä tulkitaan lähes jokaisella lentokentällä eri tavalla. Esimerkiksi Wrocławin lentokentällä, jonka kautta minä matkustan, minut käskettiin heittämään pois deodoranttini, vaikka se ei edes ollut nestemäisessä muodossa. Näin minua rangaistiin siitä, etten ollut ilmoittanut mukanani olevasta deodorantista.
<P>
Eikö olisi mahdollista yhdenmukaistaa nämä säännöt, jotta niitä tulkittaisiin yhdenmukaisesti kaikkialla ja jotta päätös ei riippuisi ainoastaan yksittäisten virkamiesten hyvän- tai pahantahtoisuudesta? Kyse on kuitenkin melko yksinkertaisesta asiasta. Toivon saavani vastauksen näihin kysymyksiin.
<SPEAKER ID="038" NAME="Kinga Gál" AFFILIATION="PPE-DE">
(HU) Arvoisa puhemies, vuosina 1989-1990 Unkari loi perustan demokratialle ja oikeusvaltiolle täysin ilman väkivaltaa. Nyt 16 vuoden jälkeen kaikkialla vallitsee kuitenkin pakon ilmapiiri, sillä vallassa oleva hallitus on valitettavasti katsonut sopivaksi käyttää pelottelua tavoitteidensa saavuttamiseksi ja tukahduttaa samalla demokraattisen opposition. Voimankäyttö on tuomittava, se on täysin selvää. Väkivaltaisten ryhmittymien ei voida antaa mellakoida, mutta vaikeissakin tilanteissa on aina hyödynnettävä oikeusvaltion toimintakeinoja.
<P>
Unkarin demokratian puolustajien on käytettävä hyväkseen kaikki lailliset keinot sen varmistamiseksi, etteivät lokakuun 23. päivän tapahtumat toistu enää koskaan. Silloin poliisi hajotti ihmisjoukot väkivalloin eikä noudattanut edes perustavanluonteisia ihmisoikeussääntöjä, vaikka ihmiset juuri tuolloin viettivät vuoden 1956 kansannousun 50-vuotispäivää. Me unkarilaiset uskomme demokraattiseen vapauteen, jonka olemme saavuttaneet kovalla työllä, ja haluamme harjoittaa ihmisoikeuksiamme.
<SPEAKER ID="039" NAME="Glyn Ford" AFFILIATION="PSE">
(EN) Arvoisa puhemies, haluan ottaa esille rotuun ja uskontoon perustuvaan vihaan yllyttämisen EU:ssa.
<P>
Yhdistyneessä kuningaskunnassa on kahden viime viikon aikana käyty kaksi oikeudenkäyntiä. Ensimmäisessä oli syytettynä nuori muslimimies, joka oli vaatinut kaikkien islamia loukkaavien ihmisten tappamista käsittääkseni surullisen kuuluisia tanskalaisia sarjakuvia koskevassa mielenosoituksessa. Hänet tuomittiin ja vangittiin perustellusti. Sen sijaan Yhdistyneen kuningaskunnan uusfasistisen Britannian kansallispuolueen BNP:n johtaja Nick Griffin, jonka BBC sai kiinni siitä, että hän julisti islamin olevan inhottava ja paha uskonto, vapautettiin samoista syytteistä. Pyydän asiasta vastaavaa komission jäsentä pohtimaan, onko EU:n tasolla tarvetta uudelle ja tiukemmalle lainsäädännölle tällä alalla. Kyseessä ei ole sananvapaus vaan vapaus pelosta. BNP:n johtajan toteamusten kaltaiset kommentit saattavat muslimit ja muslimiyhteisöt vaaraan. Osoituksena tästä on, että aina kun BNP:hen kuuluvia valtuutettuja valitaan, rasistinen väkivalta tällä alueella kaksin- tai kolminkertaistuu, mikä aiheuttaa ongelmia koko alueella.
<SPEAKER ID="040" NAME="Avril Doyle" AFFILIATION="PPE-DE">
(EN) Arvoisa puhemies, pyydän tukeanne EU:n tason toimille, joilla pyritään torjumaan syrjintää työpaikalla. Näihin toimiin kuuluu eritoten EU:n rahoittama "Work It Out" -ohjelma. Se on hanke, jolla kehitetään välineitä älyllisistä toiminnanvajauksista kärsivien ihmisten, heidän tukihenkilöidensä ja alan eurooppalaisten lakiasiantuntijoiden auttamiseksi. Ohjelmalla lisätään tietoa työllisyyttä koskevasta puitedirektiivistä, jolla on tarkoitus torjua syrjintää ja eriarvoista kohtelua työpaikoilla. Jäsenvaltiot ovat vastikään saattaneet direktiivin osaksi kansallista lainsäädäntöään. Sillä tarjotaan arvokasta suojaa älyllisistä toiminnanvajauksista kärsiville ihmisille, joita syrjitään työpaikoilla.
<P>
Arvoisa puhemies, pyydän teitä varmistamaan, että direktiiviin sisältyvä "työntekijän" määritelmä kattaa tuetuissa työpaikoissa työskentelevät työntekijät. On seurattava ja varmistettava, että direktiivi pannaan asianmukaisesti täytäntöön kussakin jäsenvaltiossa. Älyllisistä toiminnanvajauksista kärsivät useat ihmiset, joiden toimintakyky eroaa merkittävästi toisistaan. Jotkut heistä työskentelevät ja elävät itsenäisesti yhteisössä, kun taas toisilla on monenlaisia ja välttämättömiä tarpeita ja he tarvitsevat jatkuvaa tukea. On kuitenkin tärkeää, ettei älyllisistä toiminnanvajauksista kärsiviä henkilöitä väheksytä ennalta, sillä oikeanlaisella tuella ja valmentautumisella useat heistä voivat toimia arvokkaana osana työvoimaa.
<P>
Arvoisa puhemies, pyydän, että kiinnitätte henkilökohtaisesti huomiota tähän asiaan.
<SPEAKER ID="041" NAME="Zbigniew Zaleski" AFFILIATION="PPE-DE">
(ES) Arvoisa puhemies, haluan aluksi kiittää teitä teidän omalla kielellänne siitä, mitä totesitte presidentti Putinille: emme ole valmiita vaihtamaan ihmisoikeuksia energiaan.
<P>
(PL) Lisäksi haluaisin, että tässä kokouksessa puhuttaisiin Venäjän Puolasta peräisin olevalle lihalle asettamasta tuontikiellosta. Venäjän syytökset ovat perusteettomia, ja asian käsittely on pitkittynyt ja jatkunut jo aivan liian kauan. Mielestäni kyse ei ole ainoastaan Puolan ja Venäjän välisestä asiasta vaan Venäjän ja koko EU:n välisestä asiasta. Haluan parlamentin painostavan Euroopan komissiota, jotta se toteuttaisi toimia tämän poikkeustilanteen ratkaisemiseksi.
<SPEAKER ID="043" NAME="Françoise Castex" AFFILIATION="PSE">
(FR) Arvoisa puhemies, ennennäkemättömän laaja sähkökatkos rampautti Länsi-Euroopan 4.-5. marraskuuta välisenä yönä. Se osoitti EU:n energiajärjestelmän haavoittuvuuden ja sähköntuotanto- ja sähkönsiirtokapasiteettimme riittämättömyyden. Tämä kaikki on huonon investointipolitiikan tulosta.
<P>
Sähkökatkosten vaarasta huolimatta eurooppalaiset sähkölaitokset ovat vähentäneet investointejaan 16 prosentista 10 prosenttiin liikevoitosta. Samalla sähkönkulutus on kasvanut vuosittain 1,8 prosenttia. Investointien pieneneminen on suoraan seurausta energiamarkkinoiden vapauttamisesta. Sen sijaan, että sähköyhtiöt investoisivat uuden tuotantokapasiteetin kehittämiseen, ne keskittyvät tekemään voittoa ja ostamaan kilpailijansa.
<P>
Toisaalta kuluttajien sähkölaskut ovat nousseet huimasti, kun taas toisaalta energian toimitusvarmuus on heikentynyt. Jäsenvaltioiden välinen toimiva yhteistyö voidaan taata ainoastaan ottamalla käyttöön eurooppalainen energiapolitiikka ja toteuttamalla noin 700 miljardin euron investoinnit vuoteen 2030 mennessä.
<P>
Sähkö on julkishyödyke, ja tämän pitäisi näkyä Euroopan unionin poliittisissa aloitteissa.
<SPEAKER ID="044" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, huolimatta useista keskusteluista ja toimenpiteistä, joita Puola on toteuttanut täyttääkseen Venäjän asettamat ehdot, Venäjä pitää edelleen yllä Puolasta peräisin olevien elintarvikkeiden, kuten lihan, tuontikieltoa. Puola ei ole pystynyt ratkaisemaan tilannetta eikä pystykään siihen ennen kuin EU ryhtyy soveltamaan tasavertaisia markkinasuojelusääntöjä kaikkiin jäsenvaltioihin.
<P>
On sietämätöntä, että Puola joutuu ongelmiin yrittäessään myydä tuotteitaan sekä ulkoisille markkinoille että EU:n sisämarkkinoille. Sisämarkkinaongelmat johtuvat siitä, että kolmansista maista peräisin olevia elintarvikkeita dumpataan halvoilla hinnoilla EU:n markkinoille. Sen paremmin Puola kuin muutkaan jäsenvaltiot eivät pysty toimimaan Venäjän kanssa yksin. Venäjän neuvottelukumppanina olisi tässä yhteydessä oltava koko EU:n.
<P>
Tästä syystä esitän perusluonteisen kysymyksen siitä, käsitelläänkö Puolan ongelmia kuluvan vuoden marraskuun 24. päiväksi suunnitellussa EU:n ja Venäjän välisessä huippukokouksessa ongelmina, jotka vaikuttavat koko EU:hun.
<SPEAKER ID="045" NAME="Puhemies">
Tämä on todellakin tärkeä asia. En pysty vastaamaan teille, sillä kuten tiedätte, parlamenttia ei ole pyydetty osallistumaan huippukokoukseen. Olen kuitenkin varma siitä, että niin komissio kuin neuvostokin pitävät Puolan ongelmat mielessään, kun ne käsittelevät EU:n ja Venäjän välisiä suhteita.
<SPEAKER ID="046" NAME="Hanna Foltyn-Kubicka" AFFILIATION="UEN">
(PL) Arvoisa puhemies, minäkin haluan puhua Euroopan komission vahvistamista käsimatkatavaroita koskevista säännöistä. En tiedä, ovatko puhemies ja komissio tietoisia siitä, etteivät elintarvike- ja kosmetiikkateollisuus pysty noudattamaan näitä sääntöjä ja että vain harvat kosmeettiset tuotteet pakataan 100 millilitran pakkauksiin. Tämä tarkoittaa, että sampoot, voiteet ja muut nestemäiset kosmeettiset tuotteet on kaadettava viemäristä alas, jotta loput saadaan mahtumaan 100 ml:n pulloihin, sillä 200 ml:n pulloja ei saa viedä lentokoneisiin.
<P>
Voihan matkatavarat tietysti kuljettaa lentokoneen ruumassa, vaikka viisi miljoonaa matkalaukkua häviääkin vuosittain kaikkialla maailmassa. Lentokentillä vallitsee yleensä täysi kaaos ja sekaannus, mistä vastuulliset virkailijat eivät yksinkertaisesti selviä.
<P>
Näyttääkin siltä, että terroristit ovat jälleen kerran askelen meitä edellä ja ovat saaneet meidät ahdistetuksi nurkkaan. Tällä vauhdilla ei mene pitkään ennen kuin joudumme heidän vuokseen lentämään pakkopaidoissa ja kertakäyttöisissä sairaalatossuissa.
<SPEAKER ID="047" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, Jeremy on aluepolitiikan pääosaston ja Euroopan investointipankin yhteinen, erittäin tärkeä aloite kaudelle 2007-2013. Siitä neuvotellaan parhaillaan yksittäisten jäsenvaltioiden kanssa. Aloitteen tarkoituksena on helpottaa Euroopan aluekehitysrahaston varojen saantia pk-yritysten näkökulmasta.
<P>
Jeremyn tavoitteena on tukea uusien yritysten perustamista ja kehittämistä alueilla kaikenlaisilla muihin kuin avustuksiin perustuvilla välineillä, kuten mikrolainoilla ja takuilla. Valitettavasti jotkin jäsenvaltiot suhtautuvat vastahakoisesti siihen, että osa niille myönnetyistä rakennevaroista kohdennettaisiin uudelleen tähän uuteen aloitteeseen. Tämä päätös on nimittäin jäsenvaltioiden vastuulla. Jotkin niistä ovat kieltäytyneet jyrkästi ottamasta näitä välineitä ohjelmiinsa, vaikka on selvää, etteivät ne pysty käyttämään kaikkia saamiaan varoja, vaan varojen tehokkaassa käytössä tulee ongelmia.
<P>
Tämä tarkoittaa, että Jeremy, tämä upea väline, jolla tuetaan yritysten perustamista alueilla, on vaarassa jäädä käyttämättä. Euroopan parlamentilla on velvollisuus kannustaa jäsenvaltioita käyttämään Jeremyn tarjoamat mahdollisuudet, sillä rakennerahastoista tehtävien suurinvestointien lisäksi juuri pienyritysten kehittäminen ja yritystoiminnan lisääminen on aluekehityksen tukipilari. Juuri tästä syystä ne ansaitsevat erityistä tukea.
<SPEAKER ID="048" NAME="Jörg Leichtfried" AFFILIATION="PSE">
(DE) Arvoisa puhemies, hyvät parlamentin jäsenet, Grazin Eurooppakeskus järjesti tänä vuonna kymmenettä kertaa Euroopan nuorisotapaamisen, johon osallistui nuoria kaikkialta EU:sta. Tapaamisen aiheena oli Euroopan tulevat tavoitteet, ja osallistujat pohtivat EU:n tulevaa kehittämistä. Euroopan unionia ja sen toimielimiä koskevan tiedotustilaisuuden jälkeen yli 60 osallistujaa ryhtyi roolipeliin, jossa he kuvittelivat itsensä toimielinten edustajan asemaan. He käsittelivät useita aiheita, laativat 20-kohtaisen päätöslauselman, jossa todettiin muun muassa, että EU:n toimivaltuuksia olisi laajennettava, talousarviovaroja lisättävä ja että EU:n ei pitäisi laajentua ennen kuin Euroopan perustuslakisopimus on tullut voimaan. Nuoret ovat Euroopan tulevaisuus, ja meidän on tuettava päättäväisesti heidän koulutustaan, sillä sekin on tulevaisuuden kannalta avainasemassa.
<SPEAKER ID="049" NAME="Georgios Karatzaferis" AFFILIATION="IND/DEM">
(EL) Arvoisa puhemies, yksi demokratian saavutuksista on oikeus opiskella korkeakouluissa kautta maailman. Tämä oikeus ei luonnollisesti ole kehittynyt samalla tavoin kaikissa maissa. Kreikassa opiskeluoikeus onkin yhtäkkiä johtanut siihen, että anarkistit ja terroristipesäkkeet, joita yritämme Euroopan parlamentissa kaikin keinoin kitkeä, luovat terroristisoluja ja käyttävät korkeakouluja Molotovin cocktailien valmistamiseen ja tukikohtana kauppoihin ja naapurustoon kohdistuville hyökkäyksille.
<P>
Kotimaassani tämä on vakava ongelma, johon ei ole löydetty ratkaisua. Kreikka ei pysty estämään terroristien toimintaa, mikä on ongelman ydin. Voisimmeko säätää kaikkia EU:n jäsenvaltioita koskevan lain yhtäläisestä opiskeluoikeudesta, sillä tilanne karkaa pian käsistä muissakin maissa kuin Kreikassa? Muidenkin EU:n jäsenvaltioiden pääkaupungeissa on sama ongelma: korkeakouluissa pesivät anarkistit ovat valtio valtion sisällä. Opiskeluoikeutta on kunnioitettava, mutta opiskelijat eivät saa muodostaa terroristisoluja, anarkian pesiä ja jengejä, jotka häiritsevät kansalaisten elämää ja kiristävät ja pelottelevat heitä. On vihdoin säädettävä laki korkeakoulujen ja opiskelijoiden suojelemiseksi sen sijaan, että suojellaan ääriliikkeitä ja valtiovaltaa vastustavia ääriaineksia.
<SPEAKER ID="050" NAME="Csaba Sándor Tabajdi" AFFILIATION="PSE">
(HU) Arvoisa puhemies, jos vuoden 2007 hallintomenoja leikataan uusien jäsenvaltioiden kustannuksella, se tarkoittaa näiden jäsenvaltioiden syrjintää. Byrokratian vähentäminen on kunniallinen tavoite, mutta se vaarantaa 800 virkaa, jotka on tarkoitus täyttää uusien jäsenvaltioiden kansalaisilla. Nämä virkamiehet oli tarkoitus palkata jo vuoden 2006 alkupuolella. Kehotan komissiota täyttämään velvoitteensa ja jatkamaan uusien virkamiesten palkkaamista sovittuun tahtiin.
<P>
Toivon, ettei Euroopan komissio kuuntele Fidesz-puoluetta. En halua uusien jäsenvaltioiden kärsivän kyseisen puolueen aloittamasta loanheittokampanjasta, jossa väitetään, etteivät uudet jäsenvaltiot ansaitse tasavertaista asemaa EU:ssa siksi, että niiden johdossa ovat entiset kommunistit, jotka vähät välittävät ihmisoikeuksista. Huolimatta siitä, mitä jäsenet Gál ja Szájer täällä parlamentissa sanovat, totuus käy mielestäni ilmi ulkoasiainvaliokunnan puheenjohtajan Brokin tämänpäiväisestä haastattelusta: Unkarin demokratia ja oikeusvaltio eivät ole vaarassa.
<SPEAKER ID="051" NAME="András Gyürk" AFFILIATION="PPE-DE">
(HU) Arvoisa puhemies, miljoonat eurooppalaiset jäivät muutama päivä sitten energiaverkon kaatumisen vuoksi ilman sähköä, vaikkakin vain tunnin ajaksi. Tällaista sähkökatkosta ei ole koettu sitten 1970-luvun, ja se osoitti jälleen kerran, kuinka vaikeaa on saada energia-alan sääntely vastaamaan energian toimitusvarmuutta koskevia vaatimuksia 2000-luvulla. Energia-alan sääntelyhän kuuluu suurelta osin jäsenvaltioiden toimivaltaan.
<P>
Samalla kaasutoimitusten vaarantuminen on yhä ilmeisempää. Venäjän ja Georgian välille on viime viikkoina kehkeytynyt riita kaasun hinnasta. On käynyt ilmi, että Venäjä on valmis käyttämään energiavaroja täysin avoimesti poliittisiin tarkoituksiin. Tämä on syy siihen, miksi Venäjä, joka on tärkeä EU:n kaasuntoimittaja, ei halua allekirjoittaa Euroopan energiaperuskirjaa. Tämä on sitäkin pelottavampaa EU:n kannalta.
<P>
Olemme viime päivinä saaneet siis kahteen otteeseen havaita energiariippuvuutemme. Meidän on vastattava ottamalla käyttöön EU:n yhteinen energiapolitiikka, joka perustuu solidaarisuuteen ja jonka ansiosta EU voi toimia yhtenäisesti kansainvälisellä tasolla. Parlamentissa parhaillaan käsiteltävänä oleva energiaa koskeva vihreä kirja tarjoaa sopivan lähtökohdan tällaisen politiikan muokkaamiselle.
<SPEAKER ID="052" NAME="Marios Matsakis" AFFILIATION="ALDE">
(EN) Arvoisa puhemies, Yhdysvalloissa sijaitseva erittäin arvostettu Johns Hopkins Hospital Medical School toteutti yhteistyössä Bagdadin lääketieteellisen koulutuslaitoksen kanssa tutkimuksen, joka julkaistiin viime kuussa kansainvälisesti arvostetussa lääketieteen julkaisussa The Lancetissa. Tutkimuksesta kävi ilmi, että noin 655 000 siviiliä on kuollut Irakin väkivaltaisuuksissa maaliskuun 2003 ja heinäkuun 2006 välisenä aikana. Näistä kuolonuhreista useat tuhannet ovat olleet lapsia, mutta Irakin väkivaltaiset terroristirikolliset ja ilmeisen sydämettömät poliitikot Washingtonissa ja Lontoossa pitävät tätä ainoastaan hyväksyttävänä siviiliuhrien määränä.
<P>
Presidentti Bushin ja pääministeri Blairin toteuttama hyökkäys Irakiin ja maan miehitys on johtanut viattomien siviilien tappamiseen, jonka vertaista ei löydy edes saatanallisen Saddamin terrorikauden ajoilta. Emme enää voi sulkea silmiämme tältä tilanteelta. Vetoan teihin, jotta ehdottaisitte puheenjohtajakokoukselle kiireellistä keskustelua siviileihin kohdistuvasta Irakin verilöylystä. Toivottavasti pystyisimme kääntämään sodan mielettömyyden rauhan loogisuudeksi.
<SPEAKER ID="053" NAME="Jim Higgins" AFFILIATION="PPE-DE">
(EN) Kioton pöytäkirja oli ja on edelleen älykkään ja järkevän ympäristöpolitiikan suunnitelma, joka perustuu vahingollisten kasvihuonekaasupäästöjen vähentämiseen. Valitettavasti jäsenvaltioiden asettamia ja hyväksymiä järkeviä tavoitteita ei ole useinkaan noudatettu eikä noudateta edelleenkään.
<P>
Esimerkiksi Irlannissa meillä on perinteisesti ollut tapana allekirjoittaa kansainvälisiä sopimuksia ja pöytäkirjoja ja jättää ne sitten noudattamatta. Suurin rikollinen on kuitenkin Yhdysvallat. Suhtaudun myönteisesti Yhdysvaltojen kongressivaalien tulokseen. Se, että amerikkalaiset ovat hylänneet George Bushin hänen Irakin-politiikkansa vuoksi, voi olla osoitus myös siitä, että suurin osa amerikkalaisista ei hyväksy, että Bush kieltäytyy jääräpäisesti soveltamasta Kioton pöytäkirjaa. Voisiko olla, että ilmaston lämpenemisestä johtuvat Yhdysvaltoja piinaavat pyörremyrskyt ja hurrikaanit ja muut luonnonkatastrofit ovat tulosta fossiilisten polttoaineiden vastuuttomasta käytöstä ja niihin kehittyneestä täydellisestä riippuvuudesta? Kuten Maailmanpankin entinen brittiläinen pääekonomisti Nicholas Stern osuvasti totesi, hyvät ympäristökäytännöt eivät ole järkeviä pelkästään ympäristön kannalta vaan myös taloudelliselta kannalta.
<SPEAKER ID="054" NAME="Mairead McGuinness" AFFILIATION="PPE-DE">
(EN) Arvoisa puhemies, viime viikolla ryhmä irlantilaisia Euroopan parlamentin jäseniä tapasi Brysselissä nunnajärjestön, joka toimii läheisessä yhteistyössä turvapaikka- ja pakolaisyhteisöjen köyhien ja syrjäytyneiden jäsenten kanssa. Nunnilta kuulemamme kertomukset ovat hälyttäviä etenkin, kun kyse on maasta, joka pitää itseään sivistyneenä ja ihmisiä asianmukaisesti kohtelevana maana. Olen kuitenkin varma, ettei Irlanti ole ainoa maa, jossa pakolaisia ja turvapaikan hakijoita ei kohdella asianmukaisesti ja inhimillisesti.
<P>
Irlantilaisten edustajien ryhmämme aikoo ajaa asiaa Irlannissa. Näyttää siltä, ettei Dublin II -asetus nykyisellään toimi. Odotammekin sen uudelleentarkastelua. Alalla toimivat henkilöt sanovat usein, etteivät teoria ja käytäntö kohtaa toisiaan. Sille meidän on tehtävä jotain. Erityistä huolta aiheuttavat kuitenkin lapset, jotka katoavat järjestelmän rattaisiin. Irlannissa on tällaisia lapsia, mutta kukaan ei tiedä, missä he tarkalleen ovat ja kuka heistä on vastuussa. On järkyttävää, että tällaista voi tapahtua EU:n jäsenvaltiossa.
<P>
Meidän on tarkkaan pohdittava, kuinka kohtelemme yhteisömme köyhiä ja syrjäytyneitä. Tarvitsemme riippumattoman arvion prosessista ja pitkän aikavälin ratkaisun siihen perustavaan ongelmaan, jonka vuoksi nämä ihmiset tarvitsevat tukeamme.
<SPEAKER ID="055" NAME="Georgios Toussas" AFFILIATION="GUE/NGL">
(EL) Arvoisa puhemies, mielestäni korkeakoulujen kehittäminen osana koulutusta aiheuttaa huolta jäsenvaltioiden miljoonille työntekijöille ja opiskelijoille. Meidän onkin varottava sanojamme erityisen tarkkaan puhuessamme opiskeluoikeudesta, sillä se on kotimaamme opiskelijaliikkeen tärkeimpiä saavutuksia.
<P>
Ammattikorkeakoulun opiskelijamellakat 33 vuotta sitten ovat hieno esimerkki kansojen oikeudesta demokratiaan korkeakouluissa ja tarpeesta saada aikaan radikaali muutos tällä tasolla. Euroopan parlamentissa ilmaistut mielipiteet näiden demokratian perusvapauksien rajoittamisesta ovat vaarallisia.
<SPEAKER ID="056" NAME="Ryszard Czarnecki" AFFILIATION="NI">
(PL) Arvoisa puhemies, olen järkyttynyt jäsenvaltioiden ulkoasiainjohdon viimeisimmän kokouksen johdosta. Siinä suurin osa ulkoasiainministereistä pyysi EU:lta valtuuksia uusien EU:n ja Venäjän välisten sopimusten neuvottelemiseksi ennen kuin Venäjä on edes poistanut Puolalle asettamiaan kaupan esteitä eli Puolasta peräisin olevan lihan ja muiden maataloustuotteiden tuontikieltoa. Toisin sanoen emme ole saaneet osoitusta eurooppalaisesta solidaarisuudesta vaan Venäjän kanssa ollaan sen sijaan tekemässä sopimusta Puolan ohi, jolloin Puola jää omilleen. Puola on kuitenkin oikeutetusti vaatinut, että neuvotteluvaltuuksiin sisällytetään Venäjän ja yksittäisten EU:n jäsenvaltioiden välisen kaupan esteitä koskeva kielto. Sen sijaan, että komission jäsen Ferrero-Waldner lausuu meille muutaman tuen sanan, EU:n ja Venäjän suhteiden olisi perustuttava kolmen muskettisoturin mottoon: yksi kaikkien ja kaikki yhden puolesta. Jos näin ei toimita, eurooppalainen solidaarisuus on ainoastaan merkityksetön lause. Haluan todeta tämän selvästi täällä kolmen muskettisoturin kotimaassa.
<SPEAKER ID="057" NAME="Willy Meyer Pleite" AFFILIATION="GUE/NGL">
(ES) Arvoisa puhemies, viime viikolla Volkswagen ilmoitti valitettavasti vähentävänsä työpaikkoja Euroopan tehtaissaan, mikä voi vaikuttaa Espanjan Pamplonan, Belgian Brysselin ja Portugalin Palmelan tehtaisiin.
<P>
Myös Saksan tehtaan 100 000 työntekijästä yhteensä 20 000 voi joutua irtisanotuiksi. Tämä tarkoittaa, että yksi viidestä jää työttömäksi, ja 2 400 työpaikkaa saatetaan siirtää muihin tehtaisiin.
<P>
Jos tähän lisätään Opelin ja General Motorsin tehtaiden ongelmat Portugalissa, on selvää, että edessämme on vakava ongelma, teollisuudenalan kriisi, joka on ratkaistava. Mielestäni emme voi enää lykätä puitesopimuksen tekemistä koko Euroopan autoteollisuuden kanssa ja käytännesääntöjen laatimista monikansallisten yritysten kanssa pääasiassa työpaikkojen säilyttämiseksi.
<P>
Mielestäni komission ja muiden EU:n toimielinten on nyt otettava selkeä kanta asiaan.
<SPEAKER ID="058" NAME="Κyriacos Τriantaphyllides" AFFILIATION="GUE/NGL">
(EL) Arvoisa puhemies, Irakin entinen johtaja Saddam Hussein on tuomittu ihmiskuntaa vastaan tehdyistä rikoksista kuolemaan hirttämällä. Hänet todettiin syylliseksi 148 šiiamuslimin kuolemaan sen jälkeen, kun hänet oli yritetty murhata vuonna 1982.
<P>
Vaikka Husseinin rikokset ovatkin kauhistuttavia, mielestäni kuolemanrangaistus ei ole ratkaisu, eikä se ole yhteisön säännöstön mukainen. Panin kuitenkin ikäväkseni merkille, että Yhdistyneen kuningaskunnan ulkoasiainministeri Margaret Becket ilmaisi tyytyväisyytensä tuomioon ja totesi, että irakilaisia vastaan tehdyistä rikoksista syytetyt olisi saatava oikeuden eteen. Kysynkin teiltä, kuinka EU:n jäsenvaltio voi ilmaista tyytyväisyytensä tällaiseen tuomioon? Onhan kuolemantuomio lakkautettu kaikissa EU:n jäsenvaltioissa siksi, että se on ihmisarvon vastainen ja ainoastaan yllyttää väkivaltaan eikä estä rikoksia millään tavalla. Kuinka kuolemantuomio voi edistää Becketin tarkoittamaa oikeuskäsitystä?
<SPEAKER ID="059" NAME="Bogusław Rogalski" AFFILIATION="IND/DEM">
(PL) Arvoisa puhemies, saksalaiset loukkasivat Puolan alueellista suvereeniutta jälleen kerran 16. lokakuuta. Saksalainen alus seilasi tuona päivänä kohti Puolan Świnoujścien satamaa. Kun alus saapui Puolan aluevesille, sille nousi Puolan tulliviranomaisia, jotka löysivät alukselta salakuljetettua alkoholia. Kun alus oli saapunut muutaman metrin päähän rannasta, se kääntyi yhtäkkiä ja lähti takaisin kohti Saksaa. Vaikka satamakapteeni käski alusta pysymään satamassa ja vaikka kaksi Puolan rajavartioston alusta seurasi sitä ja käski sitä pysähtymään, tuo saksalainen alus poistui Puolan aluevesiltä puolalaiset tulliviranomaiset matkassaan. Tämän jälkeen tulliviranomaiset pidätettiin Saksassa laittomasta toiminnasta. Tämä on skandaali!
<P>
Haluan lisäksi huomauttaa, että elokuussa Saksan merivoimat järjestivät sotaharjoituksen Puolan aluevesillä ilmoittamatta siitä Puolan viranomaisille ja aiheuttaen näin ongelmia Puolan satamiin matkalla oleville matkustajalaivoille.
<P>
Tämä on uusin saksalaisten provokaatio. He eivät huomioi lainkaan Puolan ja Saksan välistä rajaa. Toiminta rikkoo kansainvälistä oikeutta ja vaarantaa EU:n sisäiset suhteet. Kehotan Saksan poliitikkoja tulemaan järkiinsä ja tunnustamaan vihdoin naapurimaidensa rajat.
<SPEAKER ID="060" NAME="Janusz Wojciechowski" AFFILIATION="UEN">
(PL) Arvoisa puhemies, me Euroopan parlamentin jäsenet olemme saaneet kirjeitä yksityishenkilöiltä ja järjestöiltä kulkukoirien raakaa kohtelua Romaniassa koskevasta ongelmasta.
<P>
Haluan kiinnittää huomionne tähän ongelmaan siksi, että olemme ottaneet tietyt normit käyttöön täällä Euroopan unionissa. Keskustelimme vastikään eläinten suojelua koskevasta toimintasuunnitelmasta ja hyväksyimme samalla periaatteen, jonka mukaan eläinten suojelu ja inhimillinen kohtelu on eurooppalaisen kulttuurin ja yhteiskunnan haaste 2000-luvulla.
<P>
Romania liittyy Euroopan unioniin muutaman viikon kuluttua, emmekä voi hyväksyä eurooppalaisten normien kanssa ristiriidassa olevia normeja. Haluan kiinnittää huomionne tähän asiaan ja pyydän Euroopan komissiota käsittelemään asiaa ja puuttumaan siihen asianmukaisin toimin.
<SPEAKER ID="061" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, haluan kiinnittää jäsenten huomion historian aikakausia ja etenkin keskiaikaa koskeviin asiattomuuksiin ja kielteisiin huomautuksiin. Kuulemme usein puhuttavan "keskiaikaisista työoloista", ja tämä käsite on ilmeisesti tarkoitus sisällyttää palveludirektiiviä koskevaan päätöslauselmaan tai työaikoja koskevasta muutetusta direktiivistä tehtäviin ehdotuksiin.
<P>
Keskiaika oli pitkä aikakausi historiassa, ja sen aikana luotiin nyky-Euroopan perusta ja kreikkalais-roomalainen kulttuuri yhdistettiin kristinuskon avulla. Keskiajalla työsuhteille oli luonnollisesti tyypillistä tiivis yhteys isännän, työntekijän ja työpaikan välillä, ja työntekijät olivat järjestäytyneet ammattikunniksi, jotka olivat monopoliasemien turvaamiseen tarkoitettuja suljettuja järjestöjä. Nykypäivän liberaalissa yhdentyneessä EU:ssa on sen sijaan taattu vapaa liikkuvuus ja tarkoituksena on vapauttaa palvelumarkkinat sekä lakkauttaa käytännöt, jotka ovat jatkuvasti olleet eurooppalaisten harmina historian eri aikakausina, myös keskiajalla.
<SPEAKER ID="062" NAME="Puhemies">
Keskustelu on päättynyt.
