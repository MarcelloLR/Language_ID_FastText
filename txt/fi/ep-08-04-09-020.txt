<CHAPTER ID="020">
Minuutin puheenvuorot poliittisesti tärkeistä asioista
<SPEAKER ID="118" NAME="Puhemies">
(EL) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="119" NAME="Simon Busuttil" AFFILIATION="PPE-DE">
(MT) Haluaisin aloittaa puheenvuoroni onnittelemalla puolestani uutta komission jäsentä Vassiliouta. Arvoisa puhemies, päätös siitä, että aiomme huomenna hyväksyä 700 000 euron avustuksen globalisaatiorahastosta 675 maltalaiselle työntekijälle, jotka menettivät työpaikkansa VF- ja Bortex-yrityksissä Maltalla, on solidaarisuuden osoitus, ja solidaarisuus on Euroopan unionin merkittävin pilari. Euroopan unioni merkitsee sitä, että jäsenvaltioiden on avattava taloutensa ja markkinat kilpailulle, mutta samanaikaisesti ne eivät ole yksin, ja Euroopan unioni lievittää haasteita sekä auttaa meitä käyttämään niitä hyväksi ja vähentää niistä mahdollisesti aiheutuvaa kielteistä vaikutusta. Arvoisa puhemies, VF:n ja Bortexin työntekijöillä on tänään parempi käsitys siitä, mitä solidaarisuus merkitsee, ja parempi käsitys siitä, mitä Euroopan unioni tarkoittaa, ja lähetän heille täältä tervehdykseni.
<SPEAKER ID="120" NAME="Rovana Plumb" AFFILIATION="PSE">
(RO) Äskettäiset mielenosoitukset Ljubljanassa ovat tuoneet naisten ja miesten välisten palkkaerojen aiheen esiin kielteisenä tekijänä sosiaalista yhteenkuuluvuutta koskevien toiveiden saavuttamisessa.
<P>
Vaikka olemme edistyneet merkittävästi Euroopan unionin tasolla, ero on kuitenkin 15 prosenttia ja Romaniassa 13 prosenttia.
<P>
Haluaisin kiinnittää huomion ongelmaan, joka jatkuu julkisella sektorilla eli aloilla, kuten terveyspalvelut, sosiaaliapu, koulutus, kevyt teollisuus ja julkishallinto, joilla työskentelee pääasiassa naisia ja jotka ovat kaikista huonoimmin palkattujen joukossa.
<P>
Pidän myönteisenä komission jäsenen Špidlan tukea, jota hän on antanut palkkaerojen päättämistä koskevassa asiassa, ja uskon, että on välttämätöntä nopeuttaa toimenpiteitä, jotka sisältyvät siihen liittyvään toimintasuunnitelmaan, erityisesti sen 2 kohtaan, joka koskee palkkaeroja työllisyyspolitiikan pääasiallisena osatekijänä.
<SPEAKER ID="121" NAME="Marian Harkin" AFFILIATION="ALDE">
(EN) Arvoisa puhemies, haluaisin sanoa muutaman sanan luontotyyppidirektiivin toteutuksesta Irlannissa ja erityisesti turpeen hyödyntämisestä keidassoilla.
<P>
Irlannin turpeen leikkaajia ja suonomistajia pyydetään nyt lopettamaan turpeen leikkaaminen yksityiskäyttöä varten. Tämä tilanne on syntynyt kaikkialla Euroopassa esiintyvän teollisen ja kaupallisen turpeen hyödyntämisen vuoksi, mikä on johtanut lähes kaikkien keidassoiden tuhoamiseen. On ratkaisevan tärkeää ymmärtää, että monet sekä maaseudulla että kaupungissa asuvat irlantilaiset ovat harjoittaneet turpeen leikkaamista useiden sukupolvien ajan. Heidän ei pitäisi vastata siitä, että muut ovat tuhonneet suot. Kun otetaan huomioon lisäksi se, että raakaöljyn hinta on lähes 110 euroa tynnyriltä, ymmärrämme, että turve on nyt erittäin arvokas taloudellinen tulonlähde kyseisille henkilöille.
<P>
Tässä yhteydessä kansallisella tasolla on korvattava täysin turpeen hyödyntämisestä aiheutuvat menetykset, ja on otettava käyttöön joustavat järjestelyt, niin että voimme verrata omistajien oikeuksia tarpeeseen säilyttää keidassuot.
<SPEAKER ID="122" NAME="Willy Meyer Pleite" AFFILIATION="GUE/NGL">
(ES) Kiitos, arvoisa puhemies. Haluaisin pyytää Euroopan komissiota toimimaan nopeasti sen ongelman vuoksi, joka espanjalaisella lehdistöllä on Marokon kuningaskunnassa: Marokon hallitus pakottaa ja uhkaa karkottaa Espanjan valtuutetun lehdistön Saharan konfliktin salailun vuoksi.
<P>
Tämän vuoden tammikuun jälkeen Televisión Españolalle, TV3:lle ja Canal Surille ei ole myönnetty lähetyslupaa niiden konfliktista esittämän reportaasin vuoksi, ja äskettäin Cadena COPE:n kirjeenvaihtajaa on uhattu karkotuksella Cadena SERin ja sanomalehti La Vanguardian ohella.
<P>
Katson, että meidän naapuruuspolitiikassamme ei ole hyväksyttävää, että hallitus, Marokon hallitus, luo sananvapaudelle vakavan ongelman ja uhkaa koko Espanjan valtuutettua lehdistöä Marokon kuningaskunnassa toisin kuin muiden Euroopan maiden lehdistöä. Pyydän siksi, että komissio toimii nopeasti ja päättäväisesti tehdäkseen lopun tällaisesta tilanteesta.
<SPEAKER ID="123" NAME="Irena Belohorská" AFFILIATION="NI">
(SK) Haluaisin aivan puheeni aluksi sanoa, että en ole tyytyväinen nähdessäni kahden naapurimaan, jotka kuuluvat kummatkin tämän päivän yhteiseen Eurooppaan, pesevän likapyykkiään täällä Euroopan parlamentissa
<P>
Mikä on kyseessä Unkarin Mlynkyn kylää koskevassa kysymyksessä? Viimeisimpien tilastojen mukaan 54 prosenttia kylän asukkaista on slovakkeja. Mlynkyn pormestari on häätänyt viisi slovakkien yhdistystä kahdesta huoneesta, jossa ne toimivat. Sanon, että kun kyse on slovakkivähemmistön kohtelusta, niin tämä teko on vain jäävuoren huippu. Slovakkien koulussa unkarilaisessa kylässä slovakin kieltä opetetaan vieraana kielenä kolmen tunnin ajan viikossa, ja pappi pitää jumalanpalveluksen unkariksi. Kylän kaksikielistä lehteä ei enää julkaista.
<P>
Haluan kiittää Unkarin presidenttiä Sólyomia, joka vieraili kylässä ongelman alkuvaiheessa ja kuuli kumpaakin osapuolta. Haluan myös kiittää Unkarin oikeusasiamiestä, joka on tässä asiassa slovakkivähemmistön puolella. Paikallisviranomaiset näyttävät kuitenkin pitävän pintansa. EU:n rahoituksella rakennettu ystävyyden silta Ostrihomin kaupungin lähellä on vain noin 30 kilometrin päässä tästä kylästä. Toivon, että alueella vallitsee ystävyys, jota tämä silta symboloi.
<SPEAKER ID="124" NAME="Dariusz Maciej Grabowski" AFFILIATION="UEN">
(PL) Arvoisa puhemies, saksalaiset olivat Bukarestissa esteenä sille, että Ukraina ja Georgia olisivat saaneet virallisen kutsun Natoon. Tähän oli syynä huoli ja pelko, että suhteiden Venäjään ei pitäisi huonontua. Saksalaiset kuitenkin tietävät, että Venäjän huolenaiheet ovat täysin perusteettomat, sillä Nato on puolustussopimus, ja se on toteuttanut paljon rauhan ylläpitämiseksi Euroopassa ja muilla alueilla maailmassa.
<P>
Tämän takia on kysyttävä, ketä ja mitä vastaan saksalaiset haluavat aseistautua ja edustaa asteittain yhdentyvässä Euroopassa 21. vuosisadalla. Ei kai Kaakkois-Euroopan maita mukaan lukien Ukrainaa tai Georgiaa, jotka ovat joutuneet kokemaan Neuvostoliiton miehityksen? Aikovatko saksalaiset tässä asteittain yhdentyvässä Euroopassa herättää uudelleen henkiin 20. vuosisadan möröt eli unionit ja liitot, jotka johtivat sotiin, rikoksiin, joukkomurhiin ja Euroopan jakoon? Onko Saksan Bukarestissa valitsema kanta varoitus siitä, että Euroopan yhteinen ulkopolitiikka voidaan luoda saksalaisten yrityksestä huolehtia heidän omista intresseistään unohtaen historian karvas totuus?
<SPEAKER ID="125" NAME="Urszula Krupa" AFFILIATION="IND/DEM">
(PL) Arvoisa puhemies, Euroopan neuvosto perustettiin suojelemaan ihmisoikeuksia - mikä sisältää jokaisen henkilön oikeuden elämään - ja edistämään yhteisiä perusarvoja ja samalla kohentamaan Euroopan kansalaisten turvallisuutta, ja tällä torjutaan oikeus riistää henki. Sen täysistunnossa tutkittiin 16. huhtikuuta 2008 mietintöä joka koski mahdollisuutta turvalliseen ja lailliseen aborttiin Euroopassa. Siinä suositellaan, että naisille varmistetaan abortin saatavuus, että esteet aborttien suorittamiselle poistetaan ja että ehkäisyvälineet annetaan saataville kohtuullisella hinnalla, mukaan luettuina varhaista aborttia koskevat menetelmät, jotka eivät ole ainoastaan vahingollisia lääketieteellisistä näkökohdista, vaan myös erittäin epäeettisiä.
<P>
Haluaisin ilmaista vastustavani mietintöä, jolla kielletään Euroopan neuvoston perustamisen lähtökohtana olleet tavoitteet ja joka merkitsee kaikkein turvattomimpien murhaamisen ja ehkäisyn edistämistä.
<SPEAKER ID="126" NAME="Marie Anne Isler Béguin" AFFILIATION="Verts/ALE">
(FR) Arvoisa puhemies, energia- ja ilmastopaketti merkitsevät uudenlaista kiristystä: kiristystä, johon kuuluvat hiilidioksidipäästöt. Arcelor-Mittal ilmoitti 575 työpaikan karsimisesta Gandrangessa Mosellen departementissa 4. huhtikuuta 2009, mutta lupasi pitää siellä 124 työpaikkaa, jos saa hiilidioksidipäästölupia. Ja kaunistellakseen työpaikkojen karsimista Lorrainessa Arcelor-Mittal sallii huhujen kiertää mahdollisesta hiilidioksidin talteenottoa koskevasta pilottihankkeesta, vaikka tätä menettelyä ei ole vahvistettu sen energian neutraalisuuden osalta. Mosellen Gandrangesta on tulossa energiavaltaisen teollisuuden Troijan hevonen, ja sillä on merkittävä puolustaja Eurooppa-neuvostossa, Ranskan presidentti Sarkozy.
<P>
Olen ilahtunut, että komission jäsen on meidän puolellamme, koska minä todella haluaisin torjua tällaisen hiilidioksidipäästöjä koskevan uudenlaisen kiristyksen. Energia- ja ilmastopaketin on seurattava EU:n lainsäädäntöä, jotta se on tehokas. Euroopan parlamentin täytyy vaatia, että neuvosto noudattaa meille asetettuja sääntöjä, eikä anna periksi vapaita kiintiöitä hakevalle teollisuudelle. Meidän pitää yhteisön toisena lainsäätäjänä varmistaa kiintiöiden oikeudenmukainen käyttömahdollisuus Euroopan pk-yrityksille suurten teollisuusyritysten sijaan.
<SPEAKER ID="127" NAME="Kinga Gál" AFFILIATION="PPE-DE">
(HU) Unkarin kansalaiset, jotka muuttivat Romaniasta Unkariin ja joista tuli eläkeläisiä vuoden 2007 jälkeen, jolloin Romania liittyi Euroopan unioniin, eivät ole vielä saaneet eläkettä, johon he ovat oikeutettuja työskenneltyään eläkkeeseen oikeuttavassa työssä vuosikausia Romaniassa.
<P>
Romanian ja Euroopan unionin muiden jäsenvaltioiden välisen sopimuksen perusteella 1. tammikuuta 2007 lähtien Romanian viranomaisten olisi pitänyt osoittaa eläkesuoritukset suoraan asianosaisille. Jo monien kuukausien ajan romanialaiset eivät ole pystyneet tähän, ja kyseiset Unkarin kansalaiset, jotka nostavat eläkkeensä Romanian vuonna 2007 tapahtuneen liittymisen jälkeen, saavat vain Unkarissa ansaitsemansa eläkkeen osan. Romanian viranomaisilla on tapana viivytellä, kun on kyse on tällaisten asioiden järjestämisestä siitä huolimatta että asiaa koskevien EU:n direktiivien pitäisi olla voimassa myös Romaniassa.
<P>
Koska Euroopan komission tehtävänä on valvoa EU:n direktiivien noudattamista, pyydän komissiota tutkimaan, mitä tapahtuu Romaniassa eläkkeiden arvioinnissa ja maksamisessa, ja pyydän sitä kiinnittämään Romanian viranomaisten huomion tarpeeseen ratkaista tämä ongelma mahdollisimman pian. On pieni lohdutus, että nämä eläkeläiset voittaisivat asiansa Luxemburgissa. Kiitos.
<SPEAKER ID="128" NAME="Miloš Koterec" AFFILIATION="PSE">
(SK) Unkarialaisen Mlynkyn kylän, jossa 55 prosenttia asukkaista on slovakkeja, paikalliset viranomaiset hyväksyivät kunnanjohtajan ehdotuksen häätää kaksi slovakkivähemmistön järjestöä perinteisestä slovakialaisten talosta.
<P>
Järjestöt protestoivat asiasta kirjallisesti paikallisviranomaisille ja kiinnittivät kirjeessään huomion siihen, että toimet rikkoivat Mlynkyn slovakkivähemmistön nykyistä asemaa ja aiheuttivat haittaa sen kansallisille intresseille. Häätöä koskeva päätös ei ollut kuitenkaan satunnainen teko. Se seuraa päätöstä, jonka paikallisviranomaiset tekivät lopettaakseen kaksikielisen lehden julkaisemisen, muuttaakseen television lähetyspalveluita vähemmistön kustannuksella ja pienentääkseen slovakkiväestön opettajien palkkoja. Tämä on yleisesti kielteistä kehitystä, ja minun on esitettävä protesti kyseisistä toimista. Nämä toimet ja päätökset ovat vaarallisia varsinkin siksi, että niillä puututaan perustavanlaatuisesti ja ehkä harkitusti kyseisen alueen vähemmistön asemaan ja madalletaan olemassa olevia vähemmistöoikeuksia koskevia standardeja. Unkarin kansallisten ja etnisten vähemmistöjen oikeusasiamies Kállai on tuominnut nämä päätökset käsittämättöminä.
<P>
Mlynkyn paikallishallinnon toimet, joilla toistuvasti hyökätään slovakkivähemmistöä vastaan, ovat erittäin huono uutinen erityisesti hetkenä, jolloin Slovakian ja Unkarin hallituksien korkea-arvoiset virkamiehet suunnittelevat maidensa pääministerien kokousta, jonka toivotaan selkeästi edesauttavan maidemme välisten suhteiden parantamista.
<SPEAKER ID="129" NAME="Milan Gaľa" AFFILIATION="PPE-DE">
(SK) Jotkut Euroopan parlamentin jäsenet ovat ilmaisseet huolensa kivihiilivoimalan rakentamisesta Trebišovin kaupunkiin itäisessä Slovakiassa
<P>
Haluaisin ilmoittaa, että Slovakian tasavallan talousministeriö on hylännyt tämän ajatuksen ja että se ei oleta voimalan rakentamisen jatkuvan Slovakian tasavallan energiaturvallisuussuunnitelman puitteissa ennen vuotta 2030. Haluan antaa tukeni Trebišovin kansalaisille, jotka vastustivat urheasti myös tämän voimalan rakentamista.
<P>
Haluan myös painottaa, että, Slovakian tasavallan entinen pääministeri Mikuláš Dzurinda ja muut poliitikot, jotka ovat huolestuneita voimalan kielteisestä vaikutuksesta ympäristöön ja elämänlaatuun Trebišovissa sekä sen kielteisistä vaikutuksista ainutlaatuisella Tokajin viininviljelyalueella Ukrainan ja Unkarin rajalla, ovat tukeneet Trebišovin kansalaisten toimia.
<SPEAKER ID="130" NAME="Marco Pannella" AFFILIATION="ALDE">
(IT) Arvoisa puhemies, hyvät naiset ja herrat, haluaisin antaa komissiolle ja parlamenttimme puhemiehistölle sekä neuvostolle joitain tietoja. Jos Beijingissä tunnustetaan edes sivuseikkana, että Dalai Lama ei ole missään julkisissa yhteyksissään ja julistuksissaan pyytänyt viime vuosien aikana itsenäisyyttä, vaan että hän on aina pyytänyt autonomiaa, ja jos myös myönnetään, että kaikissa julkisissa esiintymisissään hän on pyytänyt olemaan turvautumatta väkivaltaan, tällainen Beijingin julistus voitaisiin välittömästi tulkita hallituksen avoimuuden ja hyvän tahdon eleeksi maanpaossa olevaa hallitusta ja Dalai Lama itseään kohtaan. Toivon, että pyrimme tähän suuntaan.
<SPEAKER ID="131" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, hyvät naiset ja herrat, Euroopan valtionvarainministerit ovat päättäneet, että he eivät hyväksy Euroopan laajuisia palkankorotuksia vastauksena kohoaviin elinkustannuksiin. Olemme kaikki tietoisia mielenosoituksista Ljubljanassa. Juuri puhunut kollegani on jo viitannut niihin. Tiedämme kaikki, että elinkustannusten kohoaminen on tuhonnut keski- ja matalapalkkaiset ryhmät. Mitä EU on tehnyt asian hyväksi? Ei yhtään mitään! Sen sijaan suuryritysten johtajien palkkoja korotetaan, vaikka tavallisille työntekijöille kuukauden loppuun asti selviytyminen on yhä hankalampaa.
<P>
Haluaisin lopuksi huomauttaa, että komission jäsen Almunia on osoittanut, mikä vaikutus mahdollisilla palkankorotuksilla olisi tuottavuuteen. Tällaiset lausunnot ovat isku vasten satoja tuhansia taloudellisessa vaikeuksissa olevia työntekijöitä. Monikansallisten yritysten valtavat voitot eivät tietenkään ole mitään salaisuuksia.
<SPEAKER ID="132" NAME="Monika Beňová" AFFILIATION="PSE">
(SK) Unkarin kaartin äskettäiset toimet romaaneja vastaan ovat vakava uhka niille perusperiaatteille, joille nykyinen Eurooppa on rakennettu, kuten myös se, että kaarti kannattaa avoimesti äärimmäisyysajatuksia ja revisionismia ja hakee ulkoista vihollista naapurimaista ja muiden maiden kansalaisista. Tämän järjestön jatkuva toiminta kasvaa, sillä järjestön uudet jäsenet vannoivat valan alle kaksi viikkoa sitten, ja se saa tukea samaa asiaa kannattavilta poliittisilta puolueilta ja ryhmiltä sekä Unkarissa että sen ulkopuolella.
<P>
Tämä ei ole ainoastaan kasvava uhka, mutta myös haaste, joka vaikuttaa perusteellisesti kaikkiin ihmisiin, joilla on demokraattisia näkemyksiä Unkarin ja naapurimaiden lisäksi koko Euroopassa. Aggressiivisen kansallismielisyyden, rasismin, muukalaisvihan, antisemitismin tai uusfasismin osoituksilla ei saa olla paikkaa demokraattisessa Euroopassa. Näitä ilmiöitä ei saa pitää suhteellisina ja marginaalisina, eikä niitä voida oikeuttaa mitenkään.
<P>
Tämän vuoksi pyydän, että Euroopan toimielimet alkavat käsitellä asiaa tosissaan.
<SPEAKER ID="134" NAME="Ewa Tomaszewska" AFFILIATION="UEN">
(PL) Erasmus Mundus -ohjelma, jonka on tarkoitus levittää kulttuurien välistä yhteisymmärrystä ja edistää Euroopan unionia erittäin hyvien koulutuksessa saavutettujen tulosten perusteella, ei ole Valko-Venäjän nuorten saatavilla.
<P>
Valko-Venäjä on maa, jossa ihmisoikeuksia ei kunnioiteta ja jossa kansallisia vähemmistöjä ja ammattiliittoja syrjitään. Erityisesti nuoria rangaistaan heidän vakaumuksensa vuoksi riistämällä heiltä mahdollisuudet koulutukseen.
<P>
Meidän täytyy löytää tapa, jonka perusteella Valko-Venäjän nuoret, joita syrjitään tietoihin pääsyn suhteen omassa maassaan, voisivat hyötyä Erasmus Mundus -ohjelman eduista. Varsovan yliopisto ja muut opetuslaitokset ovat hyväksyneet opiskelijoita, jotka on karkotettu Valko-Venäjän opetuslaitoksista mielenosoituksiin osallistumisen vuoksi.
<P>
Toivon, että Euroopan unioni löytää sopivan keinon tämän ongelman ratkaisemiseksi.
<SPEAKER ID="135" NAME="Caroline Lucas" AFFILIATION="Verts/ALE">
(EN) Arvoisa puhemies, tänä tulevana viikonloppuna alkaa Kanadan Atlantin puoleisen rannikon edustalla maailman suurimman kaupallisen hylkeenmetsästyksen toinen vaihe. Kanadan hallitus on antanut vakuutuksen, että tämä metsästys suoritetaan inhimillisesti, ja luvan saannin edellytyksenä on, että hylkeenpyytäjien on tainnutettava hylkeet ja varmistettava, että ne ovat tajuttomia, ja sen jälkeen vuodatettava niistä veri ennen kuin ne nyljetään.
<P>
Riippumattomien tarkkailijoiden mukaan on vähän todisteita, että näin toimitaan. Tämä siis silloin, kun ne ovat tosiasiassa voineet tarkkailla hylkeenpyyntiä. Kalastusministeriön järjestelmälliset ponnistelut tämän vuoden metsästyksen tarkkailun estämiseksi ovat olleet melkein yhtä huolestuttavia kuin tähän mennessä kirjattu hylkeenpyyntiä koskevien säännöksien räikeä rikkominen. Jos Kanadan viranomaiset ovat niin varmoja, että näitä säännöksiä noudatetaan, miksi ne tekevät kaikkensa estääkseen eläinten hyvinvointia käsitteleviä asiantuntijoita ja toimittajia seuraamasta asiaa?
<P>
Meidän ei pitäisi unohtaa, että tällaista eläinten hyvinvointia koskevia takuita ei ole koskaan tehty kaupallisessa hylkeenpyynnissä muualla maailmassa, kuten Venäjällä ja Namibiassa. Tämän lainsäädäntökauden loppuessa on elintärkeää, että komissio toteuttaa pikaisesti toimia vastauksena kirjalliseen kannanottoon nro 38 ja että se tekee ehdotuksen hyljetuotteiden maahantuonnin, viennin ja kaupan kieltämiseksi. Kyseinen kielto ei vaikuttaisi kasvatukseen kotitarpeita varten, mutta osoittaisi sitoumusta eläinten hyvinvoinnin turvaamiseen.
<SPEAKER ID="136" NAME="Ilda Figueiredo" AFFILIATION="GUE/NGL">
(PT) Arvoisa puhemies, Portugalissa juuri nyt yhä useammat monikansalliset yritykset, kuten Yasaki Saltano ja Delphi uhkaavat siirtää osan tuotannostaan muualle. Kumpikin näistä monikansallisista yrityksistä, jotka tuottavat autonosia, saivat miljoonia euroja yhteisön tukea tehtaiden perustamista ja työntekijöiden ammattikoulutusta varten. Yasaki Saltano haluaa nyt irtisanoa yli 400 työntekijää Vila Nova de Gaiassa väittämällä, että autoteollisuudella on ongelmia. Työntekijöistä noin 70 prosenttia on naisia, joista monilla on terveysongelmia, kuten jännetulehduksia, jotka aiheutuivat yritykselle tehdystä työstä. Herää kaksi kysymystä: mikä on kyseisten yritysten sosiaalista vastuuta koskeva asema ja milloin toteutetaan toimia, joilla estetään siirrot muihin valtioihin maidemme työntekijöiden oikeuksien ja tuotannon puolustamiseksi?
<SPEAKER ID="137" NAME="László Tőkés" AFFILIATION="NI">
(HU) Ensin Kosovo, nyt Tiibet. Kummassakin tapauksessa nationalistiskommunistisen poliisivaltion väkivaltainen kolonialistinen politiikka on johtanut verenvuodatukseen. Kummassakin tapauksessa kieltäytyminen kunnioittamasta kansojen itsemääräämisoikeutta on laukaissut kriisin, joka uhkaa koko maailmanrauhaa. Nobelin rauhanpalkinnon saaja Dalai Lama on paljastanut Tiibetin kansalle aiheutetun kulttuurisen kansanmurhan ja väestötieteellisen hyökkäyksen.
<P>
Nämä olivat tuttuja menetelmiä myös kommunistisessa Romaniassa. Ceauşescu piti myös vähemmistöjen sortamista Romanian sisäisenä asiana, mitä Kiina on esittänyt Tiibetin tapauksessa.
<P>
Toivon, että Euroopan parlamentti seisoo paavi Benedictus XVI:n rinnalla ja toteuttaa toimia epäoikeudenmukaisuutta, vihaa ja väkivaltaa vastaan. Toivon, että myös se ryhtyy taistoon Tiibetin alueellisen autonomian varmistamiseksi. Odotamme Dalai Laman ja roomalaiskatolisen paavin kertovan maailmalle täällä Euroopan parlamentissa, että mitään rauhaa ei ole olemassa ilman oikeutta.
<SPEAKER ID="138" NAME="Zita Pleštinská" AFFILIATION="PPE-DE">
(SK) Helmikuussa järjestetyn kymmenennen EU:n ja Ukrainan välisen parlamentaarisen yhteistyökomitean kokouksen kuumin puheenaihe oli viisumien käsittelyn parantaminen.
<P>
Schengenin alueen laajennuksen jälkeen viime vuoden lopulla ne olosuhteet, joiden perusteella Ukrainan kansalaisille myönnetään viisumit EU:n valtioihin, ovat tiukentuneet. Maksuja on korotettu, ja odotusaika on pidentynyt. EU:n ulkorajoille ei saa rakentaa uutta Berliinin muuria juuri nyt, kun Ukraina päättää tulevaisuudestaan.
<P>
Tämän takia suhtaudun myönteisesti Slovakian ja Ukrainan väliseen sopimukseen paikallisesta rajaliikenteestä. Sen perusteella raja-alueilla on helpompi ylittää usein Slovakian ja Ukrainan valtion raja sosiaalisista, kulttuurisista, taloudellisista tai perhesyistä. Viisumijärjestelmää koskevan kysymyksen pikainen ratkaiseminen auttaisi vakuuttamaan Ukrainan kansalaisia EU:n jäsenyyden eduista.
<SPEAKER ID="139" NAME="Genowefa Grabowska" AFFILIATION="PSE">
(PL) Arvoisa puhemies, Schengenin alueen viimeisin laajentuminen on johtanut myönteiseen tuloksiin rajavalvonnan poistamisessa EU:n sisärajoilla. Puola on tietenkin poistanut kaikki valvontapaikat, ja siten pelkästään omassa läänissäni olemme sulkeneet 55 rajavalvontapaikkaa. Niiden sulkeminen on kuitenkin aiheuttanut paikallisviranomaisille työtä jäljellä olevan infrastruktuurin hoitamisessa. Siihen kuuluu useita rakennuksia, torneja, lentokonesuojia, varastoja ja pysäköintialueita niiden viereisten maa-alojen ohella, jotka ovat erinomaisessa paikassa ja usein tärkeiden kansainvälisten kulkureittien vieressä. Paikalliset alueet, joissa tämä infrastruktuuri sijaitsee, ovat kiinnostuneita vastaamaan asiasta, mutta niillä ei ole siihen varoja. Siten on hyvin todennäköistä, että tätä infrastruktuuria käytetään kaupallisiin tarkoituksiin.
<P>
Pyydän siksi komissiota perustamaan erityisen rahaston, jolla autetaan rajoilla sijaitsevia alueita hoitamaan tätä infrastruktuuria yleishyödyllisiä tarkoituksia varten, mukaan lukien rajatylittävät tarkoitukset edistäen siten kulttuurista yhdentymistä.
<SPEAKER ID="140" NAME="Ryszard Czarnecki" AFFILIATION="UEN">
(PL) Arvoisa puhemies, haluaisin käyttää tämän mahdollisuuden ilmaistakseni kunnioituksen Tiibetin rohkealle vuoristokansalle, joka taistelee kansallisen itsenäisyyden puolesta. Se, mitä sanon, ei ole suunnattu kiinalaisia vastaan. Päinvastoin, kunnioitan Kiinan kansaa, joka myös taisteli kansallisen vapauden puolesta japanilaista miehitystä vastaan ja vapauden ja kansalaisoikeuksien puolesta, esimerkkinä bokserikapina 1800-luvulla. Juuri tämän vuoksi kiinalaisten ei pitäisi, tämä perinne mielessä pitäen, kieltää Tiibetin kansalta itsemääräämisoikeutta.
<P>
Euroopan parlamentin jäseninä meidän täytyy osoittaa solidaarisuutemme Tiibetille selvästi, ei ainoastaan sanoissa vaan myös teoissa. Euroopan poliitikkojen ei pitäisi antaa Beijingin olympialaisille vakuuttavuutta osallistumalla tapahtumaan. Meidän olisi pysyttävä pois Beijingistä kisojen ajan. Sanon tämän Ateenan olympialaisten kannattajana ja tarkkailijana. Meille tämä on vähintä, mitä voimme tehdä.
<SPEAKER ID="141" NAME="Jim Allister" AFFILIATION="NI">
(EN) Arvoisa puhemies, huomenna on Belfastin sopimuksen kymmenes vuosipäivä. Joillakin on paljon juhlittavaa, mutta minulla ei. Miksi? Koska Belfastin sopimuksella palkittiin 30 vuotta terrorismia Pohjois-Irlannissa heikentämällä sekä oikeutta että demokratiaa: oikeutta siten, että kaikille asianmukaisesti tuomituille terroristeille myönnettiin varhainen yleinen armahdus, ja demokratiaa siten, että terroristeja, jotka eivät katuneet tekojaan, piti ottaa sen alueen hallitukseen, jota ne tuhosivat kymmeniä vuosia. Tämä aiheutetaan pakollisen koalition vääryydellä.
<P>
Alue, jota edustan, on koko Euroopan unionin ainoa alue, jossa kansalaisilta kielletään perustavanlaatuinen demokraattinen oikeus äänestää puolue pois vallasta. Miksi? Koska Belfastin sopimuksessa lainsäädännön nojalla vaaditaan kaikkia osapuolia olemaan hallituksessa, jos hallitus on olemassa. Tällainen on Belfastin sopimus, ja se on väärin. Se pitää tuomita, eikä sitä pidä juhlia.
<SPEAKER ID="142" NAME="Petya Stavreva" AFFILIATION="PPE-DE">
(BG) Arvoisa puhemies, arvoisat kollegat, yksi suurimmista haasteista, jonka maani Bulgaria kohtasi sen yhteisön jäsenyyden ensimmäisen vuoden aikana, oli avoimuuden varmistaminen ja sen ehkäiseminen, että EU:n rahastoista myönnettyjä varoja ei käytetty väärin.
<P>
Korruption vastaisten ponnisteluiden tueksi olen esittänyt sellaisen kansalaisten valvontaelimen perustamista, joka valvoo EU:n rahastojen käyttöä Bulgarian maataloudessa. Tämä ei ole virallinen vaan kansalaisyhteiskunnan elin, jolla yhdistetään kaikkien niiden toimet, jotka haluavat varmistaa, että tätä mahdollisuutta Bulgarian kehityksen vahvistamiseksi ei hukata korruption, väärinkäytön ja huonon hallinnoinnin vuoksi.
<P>
Pääasiallisena tavoitteena on perustaa menetelmiä julkiselle valvonnalle ja tietojen saatavuudelle siitä, miten varoja käytetään maataloudessa, ja sen tavoitteena on myös antaa tietoja hankkeen toteutuksesta sekä alan parhaiden käytäntöjen levittämisestä. Meidän on muistettava, että kansalaisten aktiivinen osallistuminen yhteiskuntapoliittisiin menettelyihin on keskeinen painopisteala yhteisön toiminnassa.
<SPEAKER ID="143" NAME="Monica Maria Iacob-Ridzi" AFFILIATION="PPE-DE">
(RO) Yli vuosi sen jälkeen, kun Romania ja Bulgaria liittyivät EU:hun, ja melkein yhdeksän vuotta sen jälkeen, kun Bolognan prosessi alkoi, kahdeksan Euroopan maata ei tunnusta korkeakoulututkintoja tai muita tutkintoja, jotka on suoritettu näissä kahdessa jäsenvaltiossa.
<P>
Usein Romanian kansalaisia syrjitään, kun he haluavat työskennellä tai jatkaa opintojaan ulkomailla.
<P>
Sillä, että tutkintoja ei tunnusteta, aiheutetaan myös se, että osallistuminen Euroopan opiskelijoiden liikkuvuuteen on vähäistä erityisesti jatko-opintojen osalta.
<P>
Esimerkiksi romanialainen opiskelija ei voinut osallistua Erasmus Mundus -ohjelmasta rahoitettavaan maisteriohjelmaan missään niiden kahdeksan valtion yliopistokeskuksessa, jotka eivät tunnusta opiskelijan akateemista perustutkintoa.
<P>
Tämä on jäsenvaltion kansalaisen syrjimistä, ja tämä aiheuttaa rajoituksia mahdollisuuksille saada eurooppalaista rahoitusta akateemiseen liikkuvuuteen.
<P>
Komissio tuomitsi vastikään tällaisen toiminnan. Katson, että Euroopan parlamentilla pitäisi olla sama päättäväinen kanta tässä asiassa.
<SPEAKER ID="144" NAME="Cătălin-Ioan Nechifor" AFFILIATION="PSE">
(RO) Ilmastonmuutoksen vuoksi ja ensisijaisten luonnonvarojen, erityisesti energiavarojen käydessä yhä harvemmaksi ja kalliimmaksi, yhteinen maatalouspolitiikka voisi olla tehokas väline Euroopan unionin tavoitteiden saavuttamisessa.
<P>
Toisaalta yhteisön maatalouskustannuksia koskevien määräysten noudattamatta jättäminen on johtanut tällä hetkellä siihen, että Euroopan komissio perii takaisin 83 miljoonaa euroa 11 jäsenvaltiolta. Kyse ei ole erittäin suuresta määrästä, mutta koska yhteistä maatalouspolitiikkaa rahoitetaan julkisista varoista, pidän välttämättömänä, että Euroopan komissio antaa kestävämmin tukea jäsenvaltioille ja erityisesti vastikään liittyneille valtioille, jotta kyseisiä epäsäännöllisyyksiä vähennettäisiin huomattavasti ja jotta elintarviketurvallisuus olisi todella mahdollinen tavoite Euroopan unionissa.
<SPEAKER ID="145" NAME="Silvia-Adriana Ţicău" AFFILIATION="PSE">
(RO) Komissio esittää pian uutta muutosta raskaiden ajoneuvojen kuljetusinfrastruktuurien maksuja koskevaan direktiiviin.
<P>
Vuoteen 2008 mennessä komission on annettava kaikkien vaihtoehtojen tarkastelun jälkeen, mukaan lukien ympäristönsuojelua, melua, liikenneruuhkia ja terveyttä koskevat kustannukset, yleisesti sovellettava, avoin ja kattava malli, jolla arvioidaan kaikki ulkoiset kustannukset ja jolla määritellään ja jota käytetään lähtökohtana myöhemmässä laskelmassa infrastruktuurien käyttämisestä aiheutuneista kustannuksista.
<P>
Tällä tavalla kerätyt tulot pitäisi sijoittaa uudelleen kyseiseen infrastruktuuriin. Kuljetusliikkeet tarvitsevat erityisesti varustettuja pysäköintialueita, joilla kuljettajat voivat levätä täysin vaarattomasti ja ajoneuvot ja niiden kuljettamat tavarat voivat olla täysin turvassa.
<P>
Katson, että jäsenvaltioita pitäisi tukea taloudellisesti ja että samalla niitä pitäisi pakottaa investoimaan enemmän turvallisten pysäköintialueiden rakentamiseen sekä kuljetusalan infrastruktuurin parantamiseen ja kehittämiseen.
<SPEAKER ID="146" NAME="Marianne Mikko" AFFILIATION="PSE">
(ET) Hyvät naiset ja herrat, Euroopan unionin jäsenvaltiot Virosta Puolaan menettivät miljoonia lahjakkaimpia ja yritteliäimpiä kansalaisiaan natsien vihamielisyyden ja vuosikymmeniä kestäneen Neuvostoliiton terrorin vuoksi. Euroopan parlamentin ”kansalaisten Eurooppaa” koskevassa mietinnössä toimelle annettiin otsikoksi ”Euroopan aktiivinen muistiperintö”. Sillä pyrittiin myös estämään natsismi ja stalinismi ja kunnioittamaan natsien ja Stalinin hallinnon uhreja.
<P>
Nyt, 70 vuotta Stalinin ja Hitlerin salaisen sopimuksen jälkeen, Euroopassa ei tiedetä pelottelukoneiston väkivaltaisuudesta. Jäsenvaltioiden pitäisi perustaa korkea-arvoinen hallitusten välinen työryhmä, jonka tehtävänä on tutkia puolueettomasti bolševikkien ja KGB:n rikoksia ja arvioida niitä eurooppalaisten arvojen pohjalta.
<P>
Nyt 23. elokuuta pitäisi kuitenkin nimittää stalinismin ja natsismin uhrien eurooppalaiseksi muistopäiväksi. Natsit ja bolševikit leikkasivat 23. elokuuta 1939 Euroopan kahteen vaikutusalueeseen. Ne aiheuttivat siten Euroopalle hirvittävän haavan, joka ei ole vielä täysin parantunut tänäkään päivänä.
<SPEAKER ID="147" NAME="Cristian Silviu Buşoi" AFFILIATION="ALDE">
(RO) Haluaisin käyttää tämän mahdollisuuden puhuakseni Euroopan parlamentin täysistunnossa Romanian pääkaupungissa Bukarestissa 2.-4. huhtikuuta pidetystä Naton huippukokouksesta.
<P>
Tiedämme kaikki Naton merkityksen sekä euroatlanttisen alueen turvallisuudessa että vastikään liittyneiden valtioiden demokratian ja hyvinvoinnin alalla. Näin kävi Romanialle vuonna 2004, ja toivon samaa Kroatialle ja Albanialle, jotka kutsuttiin Bukarestissa liittymään Natoon.
<P>
Olen vakuuttunut, että Makedonian nimeä koskeva selkkaus ratkaistaan vuoropuhelussa Kreikan kanssa, jotta Euroopan unionin toinen luotettava kumppani, entinen Jugoslavian tasavalta Makedonia, kutsutaan liittymään Natoon.
<P>
Tiedämme, että liittyminen Natoon on tärkeä askel Euroopan unioniin yhdentymisessä.
<P>
Euroopan parlamentin ALDE-ryhmän jäsenenä pidän myönteisenä Naton avoimuutta Ukrainaa ja Georgiaa kohtaan, mikä on ratkaiseva osoitus näiden maiden ottamisesta mukaan EU:ta koskeviin näkymiin.
<P>
Olen vakuuttunut, että Euroopan unioni yleisellä tasolla ja Euroopan parlamentti aivan erityisesti osoittaa avoimuutta ja rohkaisee Ukrainaa ja Georgiaa ottamaan oikean kurssin kohti Eurooppaa.
<SPEAKER ID="148" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, EU:n uudistamissopimuksen ratifiointiprosessi jatkuu. Muun muassa Ranskan, Romanian, Slovenian ja Unkarin parlamenttien esimerkkiä seuraten Puolan parlamentti on tehnyt päätöksiä ratifioinnista. Tässä asiassa ei olisi harmillista muuta kuin se, että parlamentin jäsenet ovat ratifioineet perussopimuksen kiireellisesti ja he eivät ole siten usein tietoisia sen sisällöstä. Tämän tilanteen vuoksi lukuisat aloitteet sopimuksen ratifioimiseksi kansallisten kansanäänestyksien perusteella ovat täysin oikeutettuja. Demokratiassa tärkein kansalainen on loppujen lopuksi suvereeni, ei parlamentin jäsen, ja tärkein ilmaisumuoto on kansanäänestys, eivätkä äänestykset, joissa parlamentin jäsenet ja parlamentit tekevät myönnytyksiä. Kansalaisilla on oikeus olla tunnustamatta sopimuksen ratifiointia, jos sitä ei ole käsitelty.
<P>
Nämä tosiasiat ovat jo lähtökohta tuleville poliittisille ja kansallisille ristiriidoille, ja kaiken piti itse asiassa tapahtua ihmisoikeuksien ja vapaiden valtioiden ja kansojen tahdon mukaisesti yhteisen edun nimissä.
<SPEAKER ID="149" NAME="Sylwester Chruszcz" AFFILIATION="NI">
(PL) Arvoisa puhemies, haluaisin ottaa puheessani esille omistusoikeuden, kansojen oikeudet ja uskonnollisten vähemmistöjen oikeudet Ukrainassa, joka on esittänyt toivomuksen liittyä Euroopan unioniin. Neuvostoliiton viranomaiset sulkivat vuonna 1962 Pyhän Magdalenan roomalaiskatolisen kirkon Lvivissä ja muuttivat sen urkukonserttihalliksi tuhoten sanalla monia arvokkaita pyhäinjäännöksiä. Lvivin asukkaat ovat vaatineet vuodesta 1991 lähtien takaisin Pyhälle Magdalenalle pyhitettyä kirkkoaan, mutta toistaiseksi tuloksetta.
<P>
On muistettava Puolan ja Ukrainan kansojen välinen sovinto. Haluaisin vedota Euroopan parlamentin välityksellä Lvivin kaupungin viranomaisiin, jotta kirkko palautetaan kirkon viranomaisille ja jotta syvennetään ystävyyttä kansojemme Puolan ja Ukrainan välillä ja myös, jotta tästä kirkosta tulisi sovinnon symboli, mikä on tärkeää lähestyvän vuoden 2012 jalkapallon EM-kisojen vuoksi.
<SPEAKER ID="150" NAME="Marian Zlotea" AFFILIATION="PPE-DE">
(RO) Haluaisin ottaa esille leukemiasta kärsivien asian, sillä tähän tautiin kuolee ihmisiä joka päivä Romaniassa ja muissa jäsenvaltioissa ilman, että asialle voidaan tehdä mitään, koska tietyt maat eivät kuulu kansainväliseen rekisteriin muista kuin perheeseen kuuluvista luovuttajista.
<P>
Rekisteri on olemassa Euroopassa, mutta valitettavasti kaikki jäsenvaltiot eivät pääse tähän rekisteriin. Rekisteri ei toimi Romaniassa Tämä puute on johtanut paljon korkeampaan kuolleisuuteen Romaniassa kuin muissa jäsenvaltioissa. Satoja nuoria kuolee päivittäin siitä yksinkertaisesta syystä, että he eivät voi käyttää tätä rekisteriä. Ongelma ei ole kuitenkaan Romanian nykyisen hallituksen painopisteala.
<P>
Haluaisin, että jäsenvaltioilla on yhtäläinen pääsy tähän rekisteriin. Tämä johtaisi laittoman elinkaupan vähentymiseen ja tarjoaisi leukemiasta kärsiville ihmisille mahdollisuuden elämään heidän taloudellisesta tilanteestaan riippumatta. Uskon myös, että sairaiden ihmisten pitäisi hyötyä luuydinsiirroista kuntonsa vakavuuden eikä kansallisuutensa mukaan.
<P>
Ottaen huomioon, että me olemme tänään äänestäneet komission jäsenen Vassilioun valtuuksien antamisen puolesta, pyydän komission jäsentä ratkaisemaan tämän ongelman. Kaikkien EU:n toimielinten, myös parlamentin, olisi tuettava tiedotuskampanjaa.
<SPEAKER ID="151" NAME="Roberta Alma Anastase" AFFILIATION="PPE-DE">
(RO) Romanialla oli kunnia olla Bukarestin Naton huippukokouksen isäntä. Mustanmeren alueen alueellisen yhteistyön esittelijänä pidin myönteisenä tämän tärkeän tapaamisen järjestämistä Mustanmeren alueella ja erityisesti siksi, että tämän alueen strateginen merkitys myönnettiin selvästi.
<P>
Toivon, että tämä tunnustus merkitsee Euroopan unionin ja Naton tasolla tuntuvia ja konkreettisia pyrkimyksiä kehittää Mustanmeren aluetta vakaaksi ja vauraaksi alueeksi ja että niillä varmistetaan koko Euroopan turvallisuus.
<P>
Georgian ja Ukrainan transatlanttisten toiveiden tunnustaminen on tärkeää. Näiden kahden maan tie Natoon liittämistä varten pitäisi olla peruuttamaton, ja vuosien 2008-2009 pitäisi olla merkittäviä sekä kahdessa valtiossa että Natossa, jotta asia edistyy tähän suuntaan.
<P>
Lopuksi pidän myönteisenä sitä, että liittouman jäsenvaltiot ovat osoittaneet joustavuutta ja pitkän aikavälin näkemystä asiassa ja tehneet siten Bukarestin huippukokouksesta tärkeän vertailukohdan Naton laajentumiselle ja turvallisuusjärjestelmän myöhemmälle kehittämiselle.
<SPEAKER ID="152" NAME="Yannick Vaugrenard" AFFILIATION="PSE">
(FR) Arvoisa puhemies, hyvät naiset ja herrat, jälleen kerran viime päivien aikana Saint-Nazairessa Ranskassa eräät työntekijät - tällä kertaa kreikkalaiset - jotka saksalainen alihankkija oli palkannut toiselle laivanrakennusteollisuuden alihankkijalle, jäivät ilman palkkaa.
<P>
Euroopan tuomioistuimen oikeuskäytännössä on vahvistettu EU:n sisällä lähetettyjen työntekijöiden työoikeudet. Miten tehokkaita nämä oikeudet ovat, jos Euroopalla ei ole tarvittavaa lainsäädäntöä korvaamaan alihankkijoiden aiheuttamat laiminlyönnit?
<P>
Emme puhu enää yksittäisistä tapauksista. Ympäri Euroopan tilauksia antavat osapuolet käyttävät yhä useammin kolmansia yrityksiä alihankkijoina muista jäsenvaltioista, ja on yhä yleisempää, että lähetetyt työntekijät eivät saa palkkaa. Kolme miestä, kolme kreikkalaista työntekijää, saivat viimeinkin palkkansa, mutta vasta kolmen viikon nälkälakon jälkeen.
<P>
Emme voi pitää mahtipontisia puheita Euroopasta ja olla tekemättä mitään. On tärkeää, että luomme mahdollisimman pian tarpeelliset oikeudelliset keinot, joilla tilauksen antajat saadaan vastuuseen alihankkijoidensa laiminlyönneistä.
<SPEAKER ID="153" NAME="Toomas Savi" AFFILIATION="ALDE">
(EN) Arvoisa puhemies, haluaisin kiinnittää huomionne siihen, että Beijingissä ja 28 vuotta sitten Moskovassa järjestettyjen olympialaisten välillä on yhtäläisyyksiä. Vuoden 1980 olympialaisten pitämistä koskevan oikeuden myöntäminen Moskovalle oli todennäköisesti ovela suunnitelma, jonka Jimmy Carterin hallinto ja hänen turvallisuuspoliittinen neuvonantajansa Zbigniew Brzezinski kehittivät avatakseen Neuvostoliiton ainakin lyhyeksi aikaa lännelle ja sen demokraattiselle vaikutukselle.
<P>
Meidän tavoitteenamme on edistää Kiinan demokratisointia, ja siksi meidän pitäisi arvostaa laajan kansainvälisen edustuksen mahdollisuutta maassa, joka on muuten melko eristäytynyt. Myös Pekingin olympiakisoja boikotoimalla me riistämme Kiinan viranomaisilta heidän voitonriemunsa. Me myös menetämme mahdollisuuden tuoda Kiinan kansalle demokraattisia arvoja ruohonjuuritasolla. Läsnäoloamme Beijingin olympialaisissa ei saisi katsoa Kiinan viranomaisten hyväksymiseksi, vaan yritykseksi saada Kiinan kansa näkemään tarpeen siirtyä uuteen järjestelmään.
<SPEAKER ID="154" NAME="Marco Cappato" AFFILIATION="ALDE">
(IT) Arvoisa puhemies, hyvät naiset ja herrat, haluaisin kiittää 25 kollegani, jotka allekirjoittivat Kambodžan pääministerille ja diktaattorille Hun Senille osoitetun kirjeen, joka koskee Sam Rainsy -puolueen yhden johtajan Saumura Tioulongin asiaa. Haluaisin, että myös komissio kiinnittää tähän asiaan huomion. Olemme saaneet tietää, että on todellinen riski, että väkivallattoman radikaalipuolueen jäsen Saumura Tioulong aiotaan pidättää Kambodžassa. Toistaiseksi näin ei ole käynyt, ja toivon, että se aiheutuu osittain kollegoideni väliintulosta, mutta kyse on tilanteesta, jota on valvottava hyvin tarkasti
<P>
Haluaisin myös käyttää tämän ajan antaakseni puhemiehelle ja kollegoilleni tiedoksi, että Kiinan suurlähetystö lähetti kaikille kirjeen, jossa käsitellään Dalai Laman ”jengin” separatistista luonnetta, joka ainakin tämän kirjeen mukaan olisi väkivaltaista. Mielestäni olisi asiallista antaa jonkinlainen lausunto tai esittää näkemys siitä, että autamme Kiinan hallintoa voittamaan vaikeudet, jotta Kiinaan, Tiibetiin ja muualle saadaan aikaan demokratia.
<SPEAKER ID="155" NAME="Dimitar Stoyanov" AFFILIATION="NI">
(BG) Edellisen 48 tunnin aikana Bulgarian Sofiassa on tehty kolme palkkamurhaa. Sen jälkeen kun nykyinen sisäministeri Roumen Petkov tuli virkaan, Bulgariassa on tehty kaikkiaan 22 palkkamurhaa, joissa on surmattu yrittäjiä, mafiapomoja ja poliitikkoja. Yhtäkään murhaa ei ole ratkaistu, eikä yhtään henkilöä ole tuomittu. Maanantaina murhattiin keskellä kirkasta päivää kirjailija Georgi Stoev. Hän kirjoitti useita kirjoja järjestäytyneen rikollisuuden tutkimisesta. Tällä välin on käynyt ilmi, että ministeri Petkov oli ollut yhteydessä rikollisten aineksien kanssa säännöllisesti ja että hän jopa tapasi kyseisiä henkiöitä. Nämä tosiasiat ovat selkeä osoitus siitä, että hallitus ja mafia ovat yhdistyneet täysin. Sanon, että Bulgarian sisäministeri kuuluu mafiaan.
<P>
Liittymistä edeltävän kauden aikana bulgarialaisille kerrottiin, että unioni olisi suojatoimi, jolla varmistetaan rikollisuuden ja murhien vastaisten toimien onnistuminen ja joka on vakauden ja turvallisuuden suojelija, jotta rikoksista päästään eroon. Nyt, kun kuka tahansa meistä voi olla seuraava uhri, unionin on toimittava, jotta tästä häpeätahrasta päästään eroon. Ei ainoastaan eroon Bulgariassa, vaan eroon kaikkialla.
<SPEAKER ID="156" NAME="Slavi Binev" AFFILIATION="NI">
(BG) Hyvä puhemies, arvoisat kollegat, syy, miksi käytän puheenvuoron, on Bulgariassa muutama päivä sitten jälleen kerran sattunut traaginen tapahtuma, jonka vuoksi meidän on puhuttava asiasta. Maanantaina Bulgarian pääkaupungin Sofian keskustassa kirjailija Georgi Stoev ammuttiin kuoliaaksi avoimessa salamurhassa. Hän uskalsi noin kymmenessä kirjassa valaista totuutta maamme järjestäytyneestä rikollisuudesta ja sen siteistä poliittiseen eliittiin ja oikeuslaitokseen.
<P>
Tämä palkkamurha on osoittanut armottoman selkeästi, että maamme syyttäjänvirastolla, oikeusjärjestelmällä ja sisäministeriöllä ei ole tarvittavaa voimaa puuttua rikollisuuteen, tai mikä vieläkin pelottavampaa, että ne eivät halua puuttua siihen. Niiden toiminnan puutteen vuoksi ne ovat rikoskumppaneita, ja niitä hyödynnetään yksistään rikollisten poliittiseen mustaan pörssiin. Ei ole mikään sattuma, että komission puheenjohtaja Barroso totesi suoraan tämän asian edellisellä vierailullaan Bulgariassa. Katkera totuus on, että kukaan Bulgariassa ei tunne oloaan enää turvalliseksi, ja meidän on myönnettävä, että ilman Eurooppaa maamme asema itsenäisenä valtiona olisi vaarassa.
<SPEAKER ID="157" NAME="Tunne Kelam" AFFILIATION="PPE-DE">
(EN) Arvoisa puhemies, Euroopan ihmisoikeustuomioistuin on tehnyt 24 päätöstä Tšetšenian asukkailta tulleista pyynnöistä, ja niistä 200 asiaa on vielä vireillä. Tuomioistuin on todennut, että Venäjä on vastuussa ihmisoikeusloukkauksista Tšetšeniassa, ja loukkauksiin sisältyy murhia, kidutusta ja laittomia pidätyksiä. Nämä väärinkäytökset jatkuvat. Lisäksi lähes 5 000 henkeä on ”kadonnut”, lähinnä murhattu, valtion turvallisuuspalvelun toimien vuoksi. On uskomatonta, että yhtään virkailijaa ei ole asetettu vastuuseen näistä teoista.
<P>
Pyydän EU:ta, komissiota ja neuvostoa tekemään selväksi presidentti Medvedeville, että Venäjän on noudatettava täysin Strasbourgin tuomioistuimen päätöksiä ja että tämä on erittäin tärkeä edellytys EU:n kannalta, jotta kumppanuutta voidaan jatkaa edelleen.
<SPEAKER ID="158" NAME="Colm Burke" AFFILIATION="PPE-DE">
(EN) Arvoisa puhemies, tein yhden viikon matkan Tšadiin, jossa pyrkimyksenä oli lisätä yleistä tietoisuutta humanitaarisesta kriisistä erityisesti maan itäosassa. Halusin myös tarkastella, mikä Irlannin johtaman EU:n rauhanturvaoperaation mahdollinen myönteinen vaikutus oli tässä vaiheessa sen jatkuvaa toimintaa Tšadissa.
<P>
Noin 250 000 sudanilaista pakolaista on tullut rajan yli vuoden 2003 jälkeen, ja lähes kaikki ovat 12 leirillä maan itäosassa. Itäisessä Tšadissa on noin 180 000 maansisäistä pakolaista, jotka siirtyvät ja joutuvat siirtymään etnisten ryhmien välisen väkivallan vuoksi.
<P>
Maailman elintarvikeohjelma itäisessä Tšadissa on nyt huolestuttavan haasteen edessä, sillä sen on varmistettava ennakkoon kuuden kuukauden elintarvikkeet ennen sadekautta näille pakolaisille ja maan sisäisille pakolaisille. Avustuksia tarvitaan kiireellisesti, jotta varmistetaan, että hankinnat saadaan tehtyä tulevien kuukausien aikana ja että elintarvikkeet saapuvat Tšadiin ajoissa.
<P>
EUFOR-joukkoihin, jotka tarjoavat pakolaisille suojaa, kuuluu joitain Ranskan sotilasvoimia. On tärkeää, että EUFOR-joukkoja ei mielletä Ranskan operaatioiden laajentamiseksi Tšadissa.
<SPEAKER ID="159" NAME="Marios Matsakis" AFFILIATION="ALDE">
(EN) Arvoisa puhemies, kuuden viikon kuluessa siitä, kun Dimitris Christofias valittiin Kyproksen uudeksi presidentiksi, on saavutettu enemmän pysyvän ratkaisun aikaansaamiseksi saarella kuin edellisen neljän vuoden aikana. Kyproksella ilmapiiri on täynnä uutta toivoa, mutta yksi asia uhkaa tuhota myönteisen ilmapiirin. Se on Turkin armeijan harjoittama jatkuva häirintä.
<P>
Viikko sitten Turkin armeijan esikuntapäällikkö kävi nopealla vierailulla Kyproksessa ja antoi useita yllyttäviä lausuntoja, jotka melkein keskeyttivät rauhanprosessin. Tänään Turkin maajoukkojen komentajan oli määrä mennä Kyprokseen, ja hänen läsnäolonsa odotetaan luovan enemmän ongelmia rauhanneuvotteluille.
<P>
Kehotan tämän parlamentin puhemiestä ja kaikkia kollegojani käyttämään mitä tahansa käytössään olevia diplomaattisia keinoja ilmoittaakseen tiukasti Turkin kenraaleille Ankarassa, että niiden pitäisi lopettaa yritykset tuhota rauhaa koskeva vuoropuhelu Kyproksella ja antaa kyproslaisten jatkaa pyrkimyksiä ratkaisun aikaansaamiseksi saaren yhteisöjen välisiin ongelmiin.
<P>
Kiitos, ja haluaisin sanoa arvoisalle puhemiehelle, että olemme erittäin kiitollisia, että annoitte niin monen henkilön puhua tänään iltapäivällä.
<SPEAKER ID="160" NAME="Iuliu Winkler" AFFILIATION="PPE-DE">
(EN) Arvoisa puhemies, Euroopan unioni on suurin viejä maailmassa tällä hetkellä. Tämä asema johtuu myös sen jäsenvaltioiden taloudellisesta monimuotoisuudesta ja siitä, että jotkut toimivat enimmäkseen palveluiden ja toiset tuotannon alalla.
<P>
Jotta Euroopan viejien johtoasemaa pidetään yllä, meidän on varmistettava, että ne kilpailevat oikeudenmukaisessa maailmanlaajuisessa kauppaympäristössä. Yhteisön kaupan puolustusvälineitä, joiden pitäisi toimia vakuutena Euroopan taloudellisille toimijoille kansainvälisessä kaupassa, on uudistettava. Kaupan puolustuksen välineiden on oltava paremmin saatavilla, ja niiden on oltava tehokkaampia ja avoimempia. Uudistettujen yhteisön kaupan suojakeinojen on oltava myös saatavilla ja tehokkaita sidosryhmille sekä palveluihin perustuvissa talouksissa että talouksissa, joilla on vahva tuotantoala. Uusien ja vanhojen jäsenvaltioiden on voitava käyttää niitä tasapuolisesti. Kiusausta protektionismiin on torjuttava tiukasti.
<SPEAKER ID="161" NAME="Anna Záborská" AFFILIATION="PPE-DE">
(FR) Arvoisa puhemies, arvoisa komission jäsen, tuntemattomat hyökkääjät murhasivat 5. huhtikuuta kristillisen ortodoksisen kirkon papin Youssef Adelin Bagdadin keskustassa. Mosulin kaldealainen arkkipiispa Rahho siepattiin helmikuun lopulla. Parlamentti ei reagoinut tähän, ja hänen ruumiinsa löytyi maaliskuun puolivälissä. Jos kansainvälinen yhteisö sulkee silmänsä, tälle alueelle ei koskaan saada rauhaa. Euroopan unionin myöntämät varat menevät hukkaan, jos Euroopan unioni ei suojele paikallista väestöä.
<P>
Pyydän komissiota tutkimaan mahdollisuutta hallinnoida Euroopan Irakille varaamia määriä niin kauan, kun Irakin kristityt joutuvat väkivallan, sieppausten, murhien ja pommihyökkäyksien kohteeksi. Pyydän puhemiestämme laatimaan neuvoston kanssa yhteisen julkilausuman, jossa todetaan, että ne tuomitsevat jyrkästi siviilihenkilöiden, humanitaarisen avunantajien ja terveydenhoitohenkilökunnan ja uskonnollisen yhteisöjen henkilöstön vainon Irakissa.
<SPEAKER ID="162" NAME="Czesław Adam Siekierski" AFFILIATION="PPE-DE">
(PL) Vietämme pian unionin kaikkein tärkeimmän laajentumisen, jossa kymmenen uutta jäsenvaltiota liittyi unioniin, neljättä vuosipäivää. Kyse on enimmäkseen maista, joita varten tarvitaan huomattavaa rahoitusta ja tukirahastoja niiden talouden uudenaikaistamiseksi ja mukauttamiseksi. Tämän jälkeen mukaan tulivat myös Bulgaria ja Romania. Nämä laajennukset eivät käyneet kalliiksi Euroopan unionin talousarviossa. Sekä vanhat että uudet jäsenvaltiot tunnistavat liittymisestä aiheutuneet hyödyt.
<P>
Me olemme nyt ratifioimassa Lissabonin sopimusta. Tämä on merkittävä edistysaskel, mutta samanaikaisesti unionin tulevaisuutta koskevassa keskustelussa on puhe vuosien 2014-2020 talousarvion pienentämisestä. Miten me aiomme vastata näihin uusiin haasteisiin, laajentuneen Euroopan uusiin haasteisiin, jos käytämme vähemmän rahaa asioihin, jotka ovat erittäin tärkeitä Euroopalle, maailmalle ja Euroopan unionille?
<SPEAKER ID="163" NAME="Puhemies">
(PT) Tähän päättyvät yhden minuutin puheenvuorot.
