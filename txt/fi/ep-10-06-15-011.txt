<CHAPTER ID="011">
Kyselytunti (komission puheenjohtaja)
<SPEAKER ID="386" NAME="Puhemies">
(PL) Esityslistalla on seuraavana komission puheenjohtajan kyselytunti..
<SPEAKER ID="387" NAME="Manfred Weber" LANGUAGE="DE">
Arvoisa puhemies, arvoisa komission puheenjohtaja Barroso, hyvät kollegat, komissio hyväksyi tänään pitämässään istunnossa uuden SWIFT-sopimuksen suurella enemmistöllä tai jopa yksimielisesti.
<P>
Koska komission puheenjohtaja varmasti tietää, että monet kansalaisemme ovat huolissaan tietojen välittämisestä, haluan kysyä häneltä, mitkä ovat hänen mielestään sopimuksen tärkeimmät edistysaskeleet ja miten saamme kansalaiset vakuuttuneiksi tämän sopimuksen välttämättömyydestä.
<SPEAKER ID="388" NAME="José Manuel Barroso" LANGUAGE="EN">
Pitää paikkansa, että komissio hyväksyi tarkistetun sopimusehdotuksen tänään yksimielisesti. Siinä mielestämme noudatetaan tiukkoja suojatoimia yksityisyyden ja henkilötietojen suojaamiseksi. Sopimuksessa noudatetaan myös tarpeellisuus- ja suhteellisuusperiaatteita, ja sen tarkoitus on rajoitettu tiukasti terrorismin tai terrorismin rahoituksen ennaltaehkäisyyn, tutkintaan, paljastamiseen tai syytteeseenpanoon.
<P>
Sopimuksen nykyisessä versiossa kunnioitetaan perusoikeuksia sekä noudatetaan Euroopan unionin perusoikeuskirjassa tunnustettuja periaatteita. Sopimuksessa turvataan merkittävät suojatoimet niille, joiden tietoja palveluntarjoaja käsittelee. Siinä määrätään tietojen käyttöön liittyvästä avoimuudesta ja oikeudellisten oikeussuojakeinojen saatavuudesta.
<P>
Komissio näin ollen katsoo, että tässä sopimusehdotuksessa kunnioitetaan perusoikeuksia ja otetaan asianmukaisesti huomioon parlamentin huolenaiheet, jotka ilmaistiin, kun väliaikaista viidettä sopimusta koskevasta päätöslauselmasta äänestettiin maaliskuussa 2010.
<SPEAKER ID="389" NAME="Manfred Weber" LANGUAGE="DE">
Arvoisa puhemies, esitän vielä lyhyen täydentävän kysymyksen. Kyse on esittelemänne sopimuksen sisällöstä. Haluan esittää vielä seuraavat kysymykset. Miten tämä sopimus vaikuttaa transatlanttisiin suhteisiin? Kuinka tärkeä se on muiden sellaisten asioiden kannalta, joista meidän on keskusteltava Yhdysvaltojen kanssa? Olisin erittäin kiitollinen, jos voisitte esittää arvionne tästä asiasta.
<SPEAKER ID="390" NAME="José Manuel Barroso" LANGUAGE="EN">
Se on todellakin erittäin tärkeä. Voin kertoa, että yhdysvaltalaiset kumppanimme pitävät tätä luultavasti yhtenä tärkeimmistä tavoitteista - elleivät jopa tärkeimpänä - Euroopan unionin kanssa parhaillaan käytävissä keskusteluissa. Tämä sopimus vaikuttaa oleellisesti Euroopan unionin ja Yhdysvaltojen suhteisiin. Huomattavan monet tiedot, jotka Yhdysvaltojen hallinto sai aiemmin käyttöönsä, eivät ole olleet 1. tammikuuta 2010 alkaen enää saatavilla, ja tämä aiheuttaa ongelmia sen ohjelmassa. Tästä syystä meidän on mielestäni ratkaistava tämä asia, kun otetaan huomioon transatlanttisten suhteiden merkitys. Transatlanttiset suhteet ovat tietenkin ratkaisevan tärkeät, mutta se ei tarkoita, ettei meidän tarvitse noudattaa yksityisyyttä ja tietosuojaa koskevia periaatteitamme.
<P>
Olemme nähdäkseni tehneet nyt erinomaisen sopimuksen, ja komission jäsen Malmström on tehnyt erittäin merkittävää työtä. Laajemmasta poliittisesta näkökulmasta tarkasteltuna mielestäni on näin ollen tärkeää, että pääsemme yhdysvaltalaisten kumppaniemme kanssa sopimukseen tästä asiasta.
<SPEAKER ID="391" NAME="Martin Schulz" LANGUAGE="DE">
Arvoisa puhemies, arvoisa komission puheenjohtaja Barroso, ilmoittiko komission jäsen Malmström kollegani Weberin esittämien kysymysten jälkeen kollegiolle, että parlamentti suhtautuu erittäin epäilevästi neuvottelujen nykyiseen tilanteeseen?
<P>
Tietääkö komissio, ettei parlamentti varmasti pidä tänään tehtyä päätöstä riittävänä edistyksenä? Arvoisa puheenjohtaja, ymmärrättekö, että jos tänään hyväksymänne sopimus pannaan sellaisenaan täytäntöön, Swiftin kaltaisten yksityisyritysten työntekijät saavat laajemmat valvontaoikeudet kuin Euroopan unionin virkamiehet? Selvittikö komission jäsen Malmström teille tätä asiaa? Jos selvitti, miten saatoitte tehdä tällaisen päätöksen? Jos ei, miksi komission jäsen Malmström ei tiedottanut teille siitä?
<SPEAKER ID="392" NAME="José Manuel Barroso" LANGUAGE="EN">
Neuvotteluprosessista vastaava komission jäsen tietenkin piti kollegion jatkuvasti ajan tasalla. Juuri tänään komission jäsen Malmström tiedotti meille neuvottelujen lopputuloksesta. Sen lisäksi hän totesi käyneensä erittäin intensiivistä vuoropuhelua useiden Euroopan parlamentin jäsenten kanssa. Me kaikki tiedämme parlamentin ilmaisemat huolenaiheet, ja hän kertoi raportoineensa parlamentille säännöllisesti neuvotteluprosessista.
<P>
Komissio on tehnyt osuutensa neuvotteluissa. Parlamentin on nyt hyväksyttävä tai hylättävä sopimus. Suositan voimakkaasti hyväksymään sen, koska se on tärkeää myös Euroopan unionin kansalaisten turvallisuuden kannalta. Olemme nähdäksemme saavuttaneet riittävän perusoikeuksien ja tietosuojan tason, mutta tämä on tietenkin erittäin arkaluonteinen asia. Euroopan parlamentin oikeudet on mielestämme otettu täysimääräisesti huomioon, mutta meidän oli neuvoteltava koko Euroopan unionin puolesta, ja kuten jo totesin, komissio teki tänään päätöksensä yksimielisesti.
<SPEAKER ID="393" NAME="Martin Schulz" LANGUAGE="DE">
Arvoisa puhemies, arvoisa komission puheenjohtaja Barroso, kiitos siitä, että kuvailitte ystävällisesti keskusteluanne. Ette kuitenkaan vastannut kysymykseeni. Yritän siksi muotoilla sen vielä tarkemmin ja pyydän teitä vastaamaan siihen erittäin täsmällisesti.
<P>
Kertoiko komission jäsen Malmström teille komissiossa käydyissä neuvotteluissa, ennen kuin kollegio teki päätöksensä, että parlamentti saattaa hylätä nykyisen sopimustekstin? Vai sanoiko komission jäsen Malmström teille, että parlamentin enemmistö hyväksyy tämän tekstin? Toistan vielä kysymyksen hyvin täsmällisesti. Totesiko komission jäsen Malmström, että parlamentin enemmistö hyväksyy tämän tekstin vai että parlamentin enemmistö ei ehkä hyväksy tätä tekstiä? Olisin kiitollinen, jos vastaisitte täsmällisesti.
<SPEAKER ID="394" NAME="José Manuel Barroso">
komission puheenjohtaja. - (EN) Komission jäsen Malmström ei voi ennakoida parlamentin päätöstä. Hän tietää sen erittäin hyvin.
<P>
Kysyitte, oliko komission jäsen Malmström tiedottanut minulle tai kollegiolle, miten parlamentti äänestäisi tai reagoisi eli äänestäisikö se puolesta vai vastaan.
<P>
Hän tietenkin toivoo, että parlamentti äänestää puolesta. Muuten hän ei olisi päättänyt komission puolesta käymiään neuvotteluja. Parlamentin äänestettyä vastaan muutama kuukausi sitten kävimme erittäin tärkeän keskustelun komissiossa. Puhuin monta kertaa myös komission jäsenen Malmströmin kanssa. Me tiedämme, ja koska hän on käyttänyt paljon aikaa yhteyden pitämiseen parlamentin kanssa, hänkin tietää erittäin hyvin, että joitakin kysymyksiä saatetaan ottaa esiin tämän sopimuksen yhteydessä, mutta emme ennakoi nyt, miten parlamentti äänestää. Voin kertoa tämän nyt teille. Komission jäsen Malmström ei tiennyt kertoa muuta, mutta hän sanoi minulle kuulevansa edelleen parlamenttia. Ei ole vielä sovittu, milloin kyseisestä sopimusehdotuksesta äänestetään.
<P>
Tässä oli kaikki, mitä tiedän tiedoista, jotka asiasta vastaava komission jäsen antoi minulle ja kollegiolle.
<SPEAKER ID="395" NAME="Guy Verhofstadt" LANGUAGE="FR">
Arvoisa puhemies, olkaa huoleti, en aio esittää SWIFT-sopimusta koskevia kysymyksiä - puhumme siitä myöhemmin - mutta liittokansleri Merkel ja presidentti Sarkozy pitivät eilen kokouksensa. He päättivät Euroopan unionissa - eivätkä euroalueella - sovellettavasta taloushallintoa koskevasta lähestymistavasta. Se ei ole mielestäni kovinkaan oleellinen päätös, koska euroaluetta ja Euroopan unionia ei ole tarkoitus asettaa vastakkain. Taloushallintoa tarvitaan molemmissa - sekä Euroopan unionissa että euroalueella. Euroalueella sitä tarvitaan jopa vielä enemmän kuin Euroopan unionissa, koska meillä on yhtenäisvaluutta.
<P>
Esitän puheenjohtaja Barrosolle seuraavat kysymykset: Mitä mieltä olette tästä? Oletteko kanssamme samaa mieltä siitä, että taloushallintoa tarvitaan yhtä paljon euroalueella kuin Euroopan unionissa? Toiseksi katsomme, että taloushallinnon ohjaaminen on nimenomaan komission tehtävä. Neljästi vuodessa kokoontuvan neuvoston on mahdotonta varmistaa Euroopan taloushallinto, kun otetaan huomioon kaikki nykyiset ongelmamme. Komission on nyt otettava ohjat käsiinsä. Haluaisin kuulla myös komission kannan tästä asiasta.
<SPEAKER ID="396" NAME="José Manuel Barroso" LANGUAGE="FR">
Arvoisa puhemies, hyvä jäsen Verhofstadt, mitä tulee unionille jo myönnettyyn toimivaltaan, komissio on tietenkin EU:n talousasioista vastaava hallitus. Se on ainoa perussopimuksen mukainen ratkaisu. Komissio vastaa myös kaupasta, kilpailusta ja hyvin oleellisesta osasta julkisen talouden valvontaa, ja tästä on mielestäni toisinaan muistutettava niille hallituksillemme, jotka eivät ole tämän osalta lukeneet perussopimuksia kunnolla.
<P>
Komissio ei voi kuitenkaan hoitaa tätä tehtävää yksin. Meidän on työskenneltävä yhdessä neuvoston kanssa, jolla on erittäin tärkeitä toimivaltuuksia, ja myös Eurooppa-neuvoston kanssa, joka määrittelee yleiset suuntaviivat ja antaa virikkeet unionin työlle. Olen samaa mieltä myös ensimmäisestä toteamuksestanne. Meillä on itse asiassa ratkaisu euroaluetta ja koko Euroopan unionia varten. Riittää, kun lukee Lissabonin sopimuksen 136 artiklan. Lissabonin sopimuksen 136 artiklan ansiosta meillä on nyt huomattavasti aiempaa paremmat mahdollisuudet tehdä euroaluetta koskevia ehdotuksia, koska sillä on tosiasiassa erityismerkitys euroalueella. Velvollisuuksien lisääntyminen merkitsee myös oikeuksien lisääntymistä, eikä vain niille, joilla on yhteinen valuutta, vaan myös koko Euroopan unionille. Toivon siksi, että Euroopan unionin taloushallintoa vahvistetaan, mutta siinä on noudatettava aina perussopimusta ja yhteisömenetelmää.
<SPEAKER ID="397" NAME="Guy Verhofstadt" LANGUAGE="FR">
Arvoisa puhemies, ensimmäinen testi on tietenkin torstaina, kun päätämme myös EU 2020 -strategiasta. Arvoisa komission puheenjohtaja Barroso, toivon joka tapauksessa, ettei neuvosto ole se, joka valvoo ja johtaa EU 2020 -strategiaa. Komission on huolehdittava siitä, koska en ole koskaan nähnyt valtioiden ja hallitusten päämiesten rankaisevan ja arvostelevan toisiaan. Sellaista ei tapahdu keskenään samanarvoisten välillä, minkä vuoksi komission on mielestäni puolustettava asemaansa EU 2020 -strategian yhteydessä ja puheenjohtaja Van Rompuyn johtamassa työryhmässä.
<SPEAKER ID="398" NAME="José Manuel Barroso" LANGUAGE="FR">
Arvoisa puhemies, hyvä jäsen Verhofstadt, olette itse ollut Eurooppa-neuvoston jäsen, joten tunnette sen hyvin. Eurooppa-neuvosto on todellakin erittäin tärkeä toimielin, mutta se ei voi hallinnoida talouspolitiikkaa mikrotasolla. Se olisi perusluonteinen virhe.
<P>
Se olisi perussopimusten vastaista ja lisäksi perusluonteinen virhe. Eurooppa-neuvosto määrittelee tietenkin suuntaviivat ja antaa virikkeitä - kuten perussopimuksen 16 artiklassa määrätään - mutta tämän jälkeen eri toimielinten - komission toimivaltansa rajoissa ja myös neuvoston eri kokoonpanoissaan - on varmistettava toimien täytäntöönpano.
<P>
Haluan todeta, että komissio on päättänyt hoitaa tehtävänsä täysimääräisesti koko EU 2020 -strategiaa koskevan prosessin seurannassa. Odotamme nyt jäsenvaltioidemme tukevan tätä strategiaa. Tähän mennessä käydyt keskustelut lupaavat hyvää. Odotan tukea myös Euroopan parlamentilta. Parlamentin kannat ovat olleet tähän asti erittäin lupaavia, ja voin kertoa, että komissio on valmis hoitamaan osuutensa täysimääräisesti.
<P>
Arvoisa puhemies, haluan lopuksi esittää lämpimät kiitokset erittäin selkeästä kannasta, jonka parlamentin neljä suurinta poliittista ryhmää omaksuivat lehdistötilaisuudessa. Ne nimittäin puolustivat yhteisömenetelmää ja noudattivat Lissabonin sopimuksen perusajatusta.
<SPEAKER ID="399" NAME="Rebecca Harms" LANGUAGE="DE">
Arvoisa puhemies, arvoisa komission puheenjohtaja Barroso, vaihdan nyt aiheen Meksikonlahteen. Deepwater Horizon lienee nimi, joka saa ihmiset eri puolilla maailmaa pohtimaan nyt kasvun, öljyn tuhlaamisen sekä ihmisen ja tekniikan rajoja. Arvoisa puheenjohtaja Barroso, haluaisin tässä yhteydessä tietää, mitä mieltä komissio on siitä, että varotoimena kielletään suunniteltu öljyn- ja kaasuntuotanto pohjoisella Pohjanmerellä ja arktisella alueella alueilla, joista Euroopan unioni on vastuussa. Tästä voidaan vielä tehdä päätös.
<P>
Toiseksi haluaisin tietää, uskotteko todella, että öljyn- ja kaasuntuotantoa koskevat Euroopan unionin säännökset suojelevat meitä vastedes tällaisilta katastrofeilta alueilla, joista olemme vastuussa.
<SPEAKER ID="400" NAME="José Manuel Barroso" LANGUAGE="EN">
Emme tiedä vielä Yhdysvalloissa tapahtuneen onnettomuuden syitä, koska tutkimukset ovat kesken. On tärkeää selvittää, olivatko syyt lähinnä teknisiä vai liittyivätkö ne sääntelykehyksen puutteisiin tai siihen, ettei teollisuus noudattanut sääntöjä. On siksi liian aikaista esittää todisteita siitä, mitä Euroopassa saattaa tai voi tapahtua.
<P>
Öljyä ei porata Euroopassa samanlaisissa äärimmäisissä oloissa kuin Meksikonlahdella, mutta meidänkin on käsiteltävä sitä mahdollisuutta, että rannikkojemme läheisyydessä tapahtuu onnettomuus. Poraustekniikat ovat samankaltaisia, vaikka Pohjanmeri on huomattavasti matalampi.
<P>
Komissio seuraa tapahtumia tarkasti. Komission jäsen kutsui jo toukokuussa EU:n vesillä toimivat suuret öljy-yhtiöt kokoukseen, jotta saataisiin tarkka kuva Euroopan tilanteesta ja teollisuudelta takeet nykyisestä turvallisuustasosta.
<P>
Komissio pyrkii yhdessä jäsenvaltioiden kanssa varmistamaan vankat ennaltaehkäisy- ja hätäapujärjestelmät, jotta voidaan suojella Euroopan unionin kansalaisia ja ympäristöä.
<SPEAKER ID="401" NAME="Rebecca Harms" LANGUAGE="DE">
Arvoisa puhemies, pyydän teitä vielä kerran toteamaan, onko ympäristövastuudirektiivi mielestänne riittävä meressä tapahtuvaa öljyn- ja kaasuntuotantoa varten. Haluaisin tietää, ovatko epäyhtenäiset ja varsin matalat korvausvastuun ylärajat mielestänne todellakin sitä, mitä tarvitsemme Meksikonlahden katastrofin jälkeen. Lisäksi haluan tietää, keskusteletteko öljynporauslautoilla tehtävien teknisten tarkastusten välttämättömistä parannuksista. Katsotteko todella, että arktisen alueen ympäristö- ja ilmasto-olot ovat riittävän suotuisat ihmisille ja tekniikalle, jotta voimme ottaa sielläkin tällaiset merenalaiseen öljyntuotantoon liittyvät riskit. Siellä ei ole aivan yhtä syvää kuin Meksikonlahdella, mutta olot ovat ankarat.
<SPEAKER ID="402" NAME="José Manuel Barroso" LANGUAGE="EN">
Olette oikeassa. Meillä on ensinnäkin lainsäädäntömme. Meillä on merellä sijaitseviin poraus- ja tuotantolaitteistoihin sovellettavia uusia, sitovia normeja ja vaatimuksia, jotka koskevat laitestandardeja, työntekijöiden turvallisuutta, ympäristön kestävyyttä, hätätilanteiden ennaltaehkäisyä ja katastrofeihin varautumista. Myös jäsenvaltiot ovat antaneet laajalti kansallista lainsäädäntöä, jotta Euroopan offshore-toiminnassa säilytetään korkea turvallisuustaso.
<P>
Toiseksi meillä on tiedotus- ja vastausjärjestelmä, jolla voidaan torjua katastrofeja, jotka johtuvat säiliöalusten tai poraus- ja tuotantolaitteistojen öljypäästöistä. Tähän järjestelmään sisältyy pilaantumisen ehkäisyyn ja torjuntaan keskittyvän Euroopan meriturvallisuusviraston hallinnoimia välineitä.
<P>
Kolmanneksi käytössä on yhteisön pelastuspalvelumekanismi, jonka avulla voidaan reagoida kaikkiin suuriin kriisitilanteisiin. Esiin ottamastanne vastuukysymyksestä totean, että valtaosaa turvallisuutta ja ympäristöä koskevasta EU:n lainsäädännöstä ei ole laadittu tiettyjä teollisuudenaloja ajatellen, mutta kuten huomaamme, lainsäädäntöä voidaan soveltaa kaikkiin merkityksellisiin talouden aloihin. EU:n lainsäädännössä säädetään turvallisuutta koskevista vähimmäisvaatimuksista, jotka yksittäisten jäsenvaltioiden on pyrittävä täyttämään lainsäädäntönsä avulla. Tämä on toissijaisuusperiaatteen mukainen toimintatapa.
<SPEAKER ID="403" NAME="Timothy Kirkhope" LANGUAGE="EN">
Haluaisin palata lyhyesti EU:n ja Yhdysvaltojen suhteisiin ja todeta, että minä ja ryhmäni - joka on suuri ryhmä tässä yhteydessä - olemme iloisia kuullessamme, että SWIFT-sopimuksessa, jonka kanssa olemme olleet hyvin paljon tekemisissä, on edistytty.
<P>
Pyydän puheenjohtaja Barrosoa kertomaan, mitä sellaisia hyödyllisiä asioita komissio on oppinut SWIFT-sopimuksen yhteydessä, joita voidaan hyödyntää menestyksekkäästi käsitellessämme myöhemmin erittäin tärkeitä PNR-sopimuksia ensin ensisijaisesti Yhdysvaltojen kanssa, mutta myöhemmin myös Kanadan ja Australian kanssa?
<SPEAKER ID="404" NAME="José Manuel Barroso" LANGUAGE="EN">
Meidän on luultavasti vielä liian aikaista ottaa tästä opiksemme, koska prosessia ei ole vielä saatettu päätökseen.
<P>
Odotan innokkaasti, että prosessi saatetaan päätökseen hyvässä yhteisymmärryksessä Euroopan parlamentin kanssa, koska emme saa aikaan konkreettisia tuloksia ilman teidän tukeanne. Tämä on todellakin tärkeää.
<P>
Tähän sisältyy kaksi perusasiaa.
<P>
Toinen liittyy turvallisuuteen perusoikeuksien ja tietosuojan näkökulmasta. Tämä asia on meille tärkeä, ja sopimuksen nykyisessä versiossa otetaan mielestämme huomioon parlamentin ensimmäisen äänestyksensä jälkeen ilmaisemat huolenaiheet.
<P>
Hyvä jäsen Kirkhope, otitte esiin myös toisen, yleisemmän asian, ja kiitän teitä siitä. Se on EU:n ja Amerikan yhdysvaltojen suhteiden merkitys. Yhdysvallat on tärkeimpiä kumppaneitamme, ellei jopa tärkein, joten meidän on mielestäni pyrittävä myös poliittiseen sopimukseen.
<P>
Varapresidentti Biden puhui täällä erittäin - sanoisinko - kunnianhimoisesti transatlanttisten suhteiden merkityksestä myös tällä alalla. Komissio ei suosita äänestystä, ellemme ole vakuuttuneita, että se on Euroopan unionin kansalaisten hyväksi. Haluan korostaa tätä seikkaa. Kyse on myös turvallisuudestamme. Haluamme tämän olevan myös viesti siitä, että olemme sitoutuneet erittäin merkityksellisiin suhteisiin tärkeimmän kumppanimme kanssa.
<SPEAKER ID="405" NAME="Timothy Kirkhope" LANGUAGE="EN">
Olen täysin samaa mieltä. Euroopan parlamentti on mielestäni näyttänyt toiminnallaan tässä asiassa etenkin viime aikoina hyvää demokraattista esimerkkiä kaikille. Lisäkysymykseni koskee terrorismin torjunnasta aiheutuvan taakan jakamista Yhdysvaltojen ja Euroopan unionin välillä. Aiheuttavatko sopimukset, joista olemme keskustelleet, puheenjohtajan mielestä liian suuren taakan Yhdysvalloille sen sijaan, että meidän annettaisiin ottaa vastuu tai joutuisimme kantamaan taakan terrorismin torjuntaan liittyvien tehtävien ja resurssien jakamisesta?
<SPEAKER ID="406" NAME="José Manuel Barroso" LANGUAGE="EN">
Tämä on mielestäni tärkeä asia. Keskustellessamme yhdysvaltalaisten kanssa he itse asiassa totesivat olevansa valmiita tukemaan meitä, jos haluamme ottaa Euroopassa käyttöön samanlaisen järjestelmän. Meidän on tehtävä tämä päätös Euroopassa.
<P>
Hyväksymme tässä sopimuksessa sen, että tarjoamme Yhdysvaltojen viranomaisille joitakin tietoja tiukoin ehdoin, mutta voisimme myös miettiä, mitä voisimme itse tehdä paremmin. Yhdysvaltalaiset sanoivat olevansa valmiita tarjoamaan meille teknistä apua, koska he ovat investoineet tähän alaan meitä enemmän. Tämä voisi olla hyödyllistä tulevaisuutta ajatellen, koska meidän kaikkien on mielestäni edistettävä terrorismin torjuntaa. Olisi suuri virhe ajatella, että terrorismin torjunta on yhdysvaltalaisten tehtävä ja että me vain tuemme heitä. Meillä on yhteinen velvollisuus torjua terrorismia ja varmistaa kaikkien kansalaistemme turvallisuus.
<SPEAKER ID="407" NAME="Gabriele Zimmer" LANGUAGE="DE">
Arvoisa puhemies, Euroopan parlamentti hyväksyi tänään vuosituhattavoitteiden saavuttamista koskevan Cashmanin mietinnön. Yksi tärkeimmistä viesteistämme komissiolle eli teille on, että haluamme ilman muuta tehdä kaikkemme, jotta kaikki EU:n resurssit yhdistetään vuosituhattavoitteiden saavuttamiseksi vuoteen 2015 mennessä.
<P>
EU ja sen jäsenvaltiot eivät ole toistaiseksi kuitenkaan täyttäneet velvoitteitaan. Pelkästään vuosituhattavoitteiden saavuttamiseksi tehdyissä sitoumuksissa on tällä hetkellä 20 miljardin euron vaje. Haluaisin siksi kuulla, mitä aiotte tehdä - myös tulevaa neuvoston kokousta ajatellen - erityisesti muistuttaaksenne jäsenvaltioita niiden sitoumuksista sekä painostaaksenne EU:ta esittämään syyskuussa pidettävässä YK:n konferenssissa selkeän ja päättäväisen kannan ja estämään yksittäisiä jäsenvaltioita laiminlyömästä jatkuvasti velvollisuuksiaan pahenevan kriisin vuoksi, kun miljardi ihmistä elää nykyään köyhyydessä ja nälässä.
<SPEAKER ID="408" NAME="José Manuel Barroso" LANGUAGE="EN">
Arvoisa puhemies, yhdyn täysin kysymyksessänne esiin otettuun huolenaiheeseen. Joidenkin jäsenvaltioiden talousarviorajoitusten vuoksi nyt on todellakin vaarana, ettei kaikkia sitoumuksia noudateta.
<P>
Komissio tapasi Afrikan unionin komission muutama päivä sitten Addis Abebassa, ja afrikkalaiset kumppanimme totesivat muun muassa, että heistä toisinaan tuntuu siltä, ettei sitoumuksia noudateta. Kyse on siis myös meidän uskottavuudestamme ja vastuuvelvollisuudestamme.
<P>
Komissio tietenkin puolustaa sitä, että meidän on pidettävä lupauksemme. Meidän on pidettävä esimerkiksi lupauksemme, jotka koskevat ilmastonmuutoksen torjuntaan myönnettävää nopeaa rahoitusapua. Aion osallistua New Yorkissa järjestettävään korkean tason tapahtumaan. Juuri tänään sain kirjeen pääsihteeri Ban Ki-moonilta, jossa korostetaan tämän ohjelman merkitystä, ja olemme samaa mieltä hänen kanssaan.
<P>
Aion ottaa tämän asian esiin tällä viikolla Eurooppa-neuvostossa sekä myöhemmin myös Kanadassa pidettävissä G20- ja G8-kokouksissa. Olemme siis edelleen täysin sitoutuneita tähän asiaan.
<P>
Osallistuin monta vuotta sitten Gleneaglesissa järjestettyyn G8-huippukokoukseen, ja totuus on todellakin se, etteivät kaikkein kehittyneimmät valtiot ole vielä täyttäneet kaikkia lupauksiaan.
<SPEAKER ID="409" NAME="Gabriele Zimmer" LANGUAGE="DE">
Arvoisa puhemies, en epäile lainkaan, etteikö komissio olisi tehnyt menneinä vuosina jatkuvasti aloitteita, jotka liittyvät nimenomaan näihin kehitysyhteistyöpolitiikan tehtäviin. Pohdin sen sijaan, mitä toimia komissiossa toteutetaan sellaisten rakenteiden, resurssien ja edellytysten luomiseksi, joiden avulla voidaan toteuttaa esimerkiksi komission - erityisesti komission jäsenen Piebalgsin - laatima 12 kohdan suunnitelma. Mitä komissio toisin sanoen tekee mahdollistaakseen politiikkojen johdonmukaisuuden? Miksi EU 2020 -strategiassa ei kiinnitetä huomiota esimerkiksi tällaisiin vakaviin asioihin, kuten taisteluun vuosituhattavoitteiden saavuttamisen puolesta?
<SPEAKER ID="410" NAME="José Manuel Barroso" LANGUAGE="EN">
Komissio tekee osuutensa yhteisön talousarvion kautta. Olemme ehdottaneet useaan otteeseen lisärahoitusta jäsenvaltioille. Muistan esimerkiksi Japanissa pidetyssä G8-kokouksessa ehdottaneeni, että käyttämättömistä varoista osoitetaan miljardi euroa lisää Afrikan ja kolmannen maailman muiden osien maaseudun kehittämiseen.
<P>
Nyt valtaosa näistä varoista on otettava kansallisista talousarvioista, jotta Eurooppa voi täyttää kaikki lupauksensa. Nykyisessä tilanteessa ja nykyisten rahoitusnäkymien puitteissa emme voi joustaa juurikaan enempää. Keskustelemme näin ollen jäsenvaltioidemme kanssa, jotta voimme tosiasiassa pitää aiemmat lupauksemme.
<SPEAKER ID="411" NAME="Niki Tzavela" LANGUAGE="EL">
Arvoisa puhemies, jatkan kasvua koskevalla kysymyksellä torstaina pidettävää neuvoston huippukokousta silmällä pitäen. Nykyistä talouskriisiä ja laman uhkaa on torjuttava pääasiassa lisäämällä investointeja. Yksi perusasioista on rahoituksen varmistaminen.
<P>
Kysymykseni kuuluu: Otatteko Euroopan talouskehityksen poliittisena johtajana ja ottaako komissio elimenä huomioon, että olisi tutkittava mahdollisuutta laskea liikkeeseen eurooppalaisia obligaatioita, jotta voitaisiin rahoittaa kehitystä koskevia suuria eurooppalaisia investointeja, kuten Euroopan laajuisia nopeita moottoriteitä, ilmastonmuutosta koskevaa eurooppalaista tutkimusta, sähköistä terveydenhuoltoa, Euroopan laajuista navigointijärjestelmää tai energiaan tehtäviä suuria investointeja, kuten nesteytetyn maakaasun terminaaleja Euro-Välimeri-alueella, toisin sanoen suuria Euroopan laajuisia investointihankkeita?
<SPEAKER ID="412" NAME="José Manuel Barroso" LANGUAGE="EN">
Toivomme, että näitä asioita käsitellään seuraavissa rahoitusnäkymissä. Pyrimme todellakin jo EU 2020 -strategiassa tekemään näistä yhteenliitännöistä tulevan rahoituksen painopisteen Euroopassa, olipa kyse energiasta, liikenteestä tai immateriaalisten yhteyksien muista muodoista, kuten digitaalistrategiasta.
<P>
Tämä on nimenomaan niitä aloja, joilla on nähdäksemme lisäarvoa ja joilla euro on huomattavasti järkevämpää käyttää EU:n kuin kansallisella tasolla, koska tämäntapaiselle investoinnille on järjellinen perusta Euroopassa.
<P>
Tämän rahoitustavasta on tietenkin keskusteltava jäsenvaltioiden kanssa. Nyt on erittäin vaikea aika keskustella talousarvioasioista jäsenvaltioiden kanssa, mutta uskomme, että voimme esittää vahvoja perusteluja yhteenliitäntöjen vahvistamiselle EU:ssa.
<SPEAKER ID="413" NAME="Niki Tzavela" LANGUAGE="EL">
Arvoisa puhemies, en mielestäni saanut vastausta kysymykseeni. Luuletteko, että voimme torjua taantumaa välittömillä, koordinoiduilla Euroopan laajuisilla toimilla laskemalla liikkeeseen eurooppalaisia obligaatioita?
<P>
Älkää unohtako, että Intiassa, Kiinassa ja Yhdysvalloissa on valtavat, kilpailukykyiset maailmanlaajuiset markkinat. Vastaako Eurooppa tekemällä suuria Euroopan laajuisia investointeja? Onko eurooppalaisilla obligaatioilla merkitystä näiden investointien rahoittamisessa? Mitä teillä on mielessänne?
<SPEAKER ID="414" NAME="José Manuel Barroso" LANGUAGE="EN">
Suoraan sanottuna en usko, että kaikki jäsenvaltiot ovat nyt valmiita harkitsemaan eurooppalaisia obligaatioita tällaisiin menoihin. Hyväksyimme taannoin erittäin tärkeän, kunnianhimoisen ohjelman mekanismista tai välineestä, jolla autetaan velkaongelmissa olevia valtioita. Kyse on todellakin jäsenvaltioiden eräänlaisesta sitoutumisesta rahoitusmarkkinoihin, joten jäsenvaltioilta lienee äärimmäisen vaikea saada nyt suostumus eurooppalaisten obligaatioiden käyttöön tällaisissa hankkeissa. Uskon kuitenkin, että voimme käyttää muita mekanismeja. Puhuin ohjelmassani esimerkiksi joistakin julkisista/yksityisistä kumppanuuksista ja Euroopan investointipankin mukaanotosta aiempaa paremmalla tavalla. Tarkastelemme hyvin avoimesti kaikkia mahdollisuuksia rahoittaa näitä erittäin tärkeitä hankkeita. Rehellinen vastaukseni on kuitenkin se, että olisi vaikeaa, ellei jopa mahdotonta, käyttää nyt eurooppalaisia obligaatioita tähän nimenomaiseen tarkoitukseen.
<SPEAKER ID="415" NAME="Diane Dodds" AFFILIATION="NI">
(EN) Arvoisa puheenjohtaja Barroso, olette tukenut Pohjois-Irlantia ja tärkeää kehitystä, jota on saatu aikaan vakaan ja rauhanomaisen tulevaisuuden luomisessa kansalaisillemme. Ilmaisitte työryhmän raportissa tukenne ja komission tuen hajautetulle paikallishallinnolle ja työlle, jota se tekee varmistaakseen pohjoisirlantilaisten rauhanomaisen ja vauraan tulevaisuuden.
<P>
Näinä taloudellisen myllerryksen aikoina Pohjois-Irlannin elintarviketeollisuus on tärkeimpiä talouden aloja. Tämä erittäin tärkeä työ voisi kärsiä ehdotetuista seuraamuksista, joita määrättäisiin komission tarkastajien havaitsemista väitetyistä tilatukijärjestelmää koskevista rikkomuksista.
<P>
Arvoisa puheenjohtaja Barroso, oletteko samaa mieltä siitä, että Pohjois-Irlannin maatalous- ja maaseudun kehittämisen ministeriölle vuosina 2004 ja 2006 tapahtuneista tilatukijärjestelmää koskevista rikkomuksista ehdotetut seuraamukset ovat kohtuuttomia verrattuna järjestelmälle tosiasiallisesti aiheutuvaan riskiin? Lupaatteko maatalouden ja maaseudun kehittämisen pääosaston kanssa tarkastella uudelleen ehdotusta, jonka mukaan hyväksymättä jätetään kiinteämääräiset viisi prosenttia, vaikka kyseinen Pohjois-Irlannin ministeriö toteuttaa parhaillaan korjaustoimia varmistaakseen, että järjestelmät ovat täsmällisiä, ja vaikka alkuperäisiin väitteisiin liittyviä varoja on jo saatu takaisin?
<SPEAKER ID="416" NAME="José Manuel Barroso" LANGUAGE="EN">
Kiitän huomautuksista, jotka koskevat komission Pohjois-Irlannille antamaa tukea. Olemme todellakin erittäin iloisia Pohjois-Irlannin tapahtumista ja tuemme niitä. Komissio on investoinut runsaasti tähän prosessiin. Muistan myös vierailuni Pohjois-Irlantiin ja aion jatkaa samaan tapaan.
<P>
Olen tietoinen esiin ottamastanne tilatukijärjestelmää koskevasta asiasta. Komission jäsen Cioloş on luonnostellut asiaa koskevan kantamme, mutta haluan tehdä täysin selväksi, että tilien tarkastamis- ja hyväksymisprosessi on hallinnollinen menettely. Kyseessä olevalle jäsenvaltiolle annetaan täysimääräiset mahdollisuudet ilmaista näkemyksensä, mutta prosessin riippumattomuus on tärkeää.
<P>
Komissiolla ei ole valtuuksia päättää korjausten tasosta, koska tässä asiassa noudatetaan vakiintuneita periaatteita, jotta voidaan varmistaa kaikkien jäsenvaltioiden yhdenvertainen kohtelu. Kaikki ovat parlamentissa varmasti samaa mieltä siitä, että vastuuvelvollisuutta koskevia säännöksiämme on noudatettava täysimääräisesti. Se on ratkaisevan tärkeää. Vasta eilen minulla oli erittäin mielenkiintoinen usean tunnin pituinen tapaaminen komission ja tilintarkastustuomioistuimen kanssa, ja haluan todeta, että tuemme Pohjois-Irlantia hyvin paljon, mutta meidän on noudatettava tiukasti kaikkia vastuuvelvollisuutta koskevia sääntöjä.
<SPEAKER ID="417" NAME="Diane Dodds" AFFILIATION="NI">
(EN) Haluan vain esittää yhden lisäkysymyksen tästä asiasta.
<P>
Pohjois-Irlannissa ollaan nyt huolissaan siitä, että nykyinen hyväksymättä jättämisten määrä perustuu hyvin pieneen määrään satunnaisia tarkastuksia.
<P>
Olisin kiitollinen, jos puheenjohtaja varmistaisi, että komissio arvioi nyt sovellettavia menettelyjä asianmukaisesti, jotta voidaan taata järjestelmän asianmukainen hallinnointi.
<SPEAKER ID="418" NAME="José Manuel Barroso" LANGUAGE="EN">
Voin ilman muuta antaa teille komission puolesta kaikki takeet siitä, että pyrimme varmistamaan järjestelmän asianmukaisen hallinnoinnin.
<P>
Totean kuitenkin vielä kerran, että tilien tarkastamis- ja hyväksymisprosessi on viran puolesta toteutettava menettely, ja siihen sisältyy useita vaiheita, joissa varmistetaan jäsenvaltioiden puolustautumisoikeus ja riippumattoman elimen sovittelumahdollisuus. Meidän on nyt käsiteltävä tätä asiaa perusteellisesti ja objektiivisesti.
<SPEAKER ID="419" NAME="Corien Wortmann-Kool" AFFILIATION="PPE">
(NL) Arvoisa puhemies, arvoisa puheenjohtaja Barroso, esititte äsken selkeän toteamuksen. Euroopan komissio on EU:n talousasioista vastaava hallitus. Kun pyrimme nyt vahvistamaan taloushallintoa, tarvitsemme kuitenkin aiempaa enemmän yhteisömenetelmää. Tuemme teitä, mutta neuvostossa on tullut esiin ajatuksia siirtymisestä kohti hallitustenvälistä menetelmää myös vakaus- ja kasvusopimuksen yhteydessä.
<P>
Mitkä ovat työryhmään ja sen tuloksiin liittyvät ratkaisevat tekijät, jotka mielestänne pitäisi sisällyttää päätelmiin, jotta taloushallintoa sekä vakaus- ja kasvusopimusta voidaan vahvistaa yhteisömenetelmää soveltamalla? Voisitteko määrittää joitakin tällaisia tekijöitä? Se olisi erittäin hyödyllistä myös julkisen keskustelun kannalta.
<SPEAKER ID="420" NAME="José Manuel Barroso" LANGUAGE="EN">
Työryhmä perustettiin nimenomaan Kreikan tukemisen yhteydessä, ja kuten tiedätte, komissio osallistuu työryhmään täysin rakentavasti ja vilpittömästi. Työryhmän perusti itse asiassa Eurooppa-neuvoston puheenjohtaja yhteistyössä komission kanssa. Komissio osallistuu työryhmään, ja olen tyytyväinen sen työn edistymiseen. Alamme päästä yhteisymmärrykseen Euroopan talouden koordinointitoimista, joista useimmat ovat täysin yhdenmukaisia 12. toukokuuta antamaamme tiedonantoon sisältyvien ehdotusten kanssa. Haluan siis todeta, että tämä työryhmä tekee merkittävää työtä. Se on nimittäin käsitellyt tärkeitä asioita, kuten vakaus- ja kasvusopimuksen täytäntöönpanoa sekä EU-ohjausjaksoa. Odotan innokkaasti raporttia, jonka Eurooppa-neuvoston puheenjohtaja antaa torstaina Eurooppa-neuvostolle. Komissio ei tietenkään luovu aloiteoikeudestaan ja aikoo tehdä muitakin ehdotuksia, jotka perustuvat työryhmässä saavutettavaan yhteisymmärrykseen.
<SPEAKER ID="421" NAME="Elżbieta Katarzyna Łukacijewska" AFFILIATION="PPE">
(PL) Tiedämme, miten vaikea taloudellinen tilanne joissakin jäsenvaltioissa on ja miten se vaikuttaa näiden ja myös muiden valtioiden asukkaiden tunteisiin sekä yksittäisten hallitusten päätöksiin.
<P>
Arvoisa puheenjohtaja Barroso, totesitte hiljattain, että Euroopan unionin yhtenäisyyttä on puolustettava ja että Euroopan yhdentymistä on ylläpidettävä 27 jäsenvaltion puitteissa. Haluan kysyä ja kuulla, miten aiotte puolustaa tätä tavoitetta, kun on yhä suurempia paineita laatia uusia menetelmiä, esimerkiksi perustaa Euroopan talousasioita hoitava virasto, jonka ansiosta talouden koordinointi tiivistyisi euroalueella. Mitä takeita voitte antaa meille siitä, etteivät valtiot, jotka ovat merkittävien toimien avulla kuromassa umpeen kehityksessä olevia eroja, putoa Euroopan unionin kakkosdivisioonaan?
<SPEAKER ID="422" NAME="José Manuel Barroso" LANGUAGE="EN">
Olen ensinnäkin todennut useaan otteeseen Euroopan parlamentissa ja muissakin yhteyksissä, että vastustamme kaikenlaista Euroopan unionin toimielinten kilpailevia tai rinnakkaisia ryhmiä.
<P>
Meillä on yksi unioni, Euroopan unioni, jolla on toimielimensä ja nykyään 27 jäsenvaltiota, ja noudatamme tietenkin perussopimuksia täysimääräisesti.
<P>
Voimme nykytilanteessa lisätä talouden koordinointi- ja selvitystoimia. Perussopimuksen 121 artiklassa nimittäin todetaan selvästi, että jäsenvaltioiden talouspolitiikka on yhteistä etua koskeva asia. Yhden jäsenvaltion toiminta vaikuttaa toisiin jäsenvaltioihin. Perussopimuksen 121 artiklassa jäsenvaltioita kehotetaan implisiittisesti sovittamaan yhteen toimiaan. Meillä on myös 126 artikla, joka koskee nimenomaisesti finanssipolitiikkoja, ja 136 artiklan nojalla komissio voi tehdä aloitteita, joilla tehostetaan yhteensovittamista myös euroalueella, mutta yhteisön yleisissä puitteissa.
<P>
Tämä on tärkeää ymmärtää. Voimme tehdä euroaluetta koskevia ehdotuksia, mutta vain Euroopan unionin puitteissa. Euroaluetta ei voida käsitellä erillään muusta Euroopan unionista. Tämä on mielestäni ratkaisevan tärkeää yhteisvastuun periaatteeseen perustuvan unionin menestymisen kannalta.
<SPEAKER ID="423" NAME="Sergio Gaetano Cofferati" AFFILIATION="S&amp;D">
(IT) Arvoisa puhemies, hyvät kollegat, näkemykseni komission ja varsinaisen työryhmän työskentelystä muutaman viime kuukauden aikana eroaa oikeastaan hieman puheenjohtaja Barroson näkemyksestä.
<P>
Minulla on erittäin selkeä tunne - jonka toivottavasti osoitatte vääräksi - nimittäin sellainen tunne, että ajatus elpymisprosessista ja välttämättömistä tiukoista toimenpiteistä, joita minäkin pidän oleellisina, on selvästikin yleistynyt myös tiedotusvälineissä, mutta ajatus kasvusta ja kehityksestä on toisaalta hiipunut huomattavasti. Vakaus- ja kasvusopimus on vaarassa muuttua pelkäksi vakaussopimukseksi, ellei tavoitteiden, niin ainakin ilmoitettujen toimien osalta.
<P>
Mielestäni on sen sijaan oleellista toteuttaa toimia, joilla voidaan tukea kasvua, ja tämä on aloitettava eurooppalaisten obligaatioiden käyttöönotosta. Haluaisin kuulla teiltä, onko kasvu todella työryhmän keskeinen huolenaihe, ja etenkin sen, onko se komission keskeinen huolenaihe.
<SPEAKER ID="424" NAME="José Manuel Barroso" LANGUAGE="EN">
Työryhmä perustettiin taloushallintoa varten, ja viittasin siihen, kun totesin olevani yleisesti ottaen tyytyväinen sen tähän mennessä tekemään työhön. Kasvu on tietenkin nykyään erillinen asia. Kasvu on kaikkein tärkein asia Euroopan unionin taloudessa. Ilman sitä emme voi täyttää kansalaistemme odotuksia. Emme voi säilyttää sosiaalista markkinatalouttamme, eivätkä kansalaisemme voi hyödyntää kaikkia mahdollisuuksiaan.
<P>
EU 2020 -strategian tavoitteena on nimenomaan kasvu, kasvu ja kasvu, eikä se saa olla millaista tahansa, vaan sen on oltava älykästä, kestävää ja osallistavaa. Kasvu edellyttää mielestämme tietenkin luottamusta, ja elleivät Euroopan rahoitusmarkkinat saa takaisin luottamustaan, emme voi saavuttaa voimakkaampaa kasvua emmekä palauttaa kasvumahdollisuuksia ennen kriisiä. Tästä syystä julkisen talouden vakauttaminen ja uudistukset ovat niin tärkeitä, eivät sinänsä päämäärinä vaan keinoina lisätä kasvua ja siten Euroopan kasvumahdollisuuksia.
<SPEAKER ID="425" NAME="Syed Kamall" AFFILIATION="ECR">
(EN) Olemme kaikki varmasti samaa mieltä siitä, että tarvitsemme vankan taloushallinnon. Meidän on kuitenkin suhtauduttava rehellisesti nykyisiin tapahtumiin. Vakaus- ja kasvusopimuksen määräyksiä rikotaan räikeästi, ja kutsuisimme nykyisiä toimintoja ehkä hieman kaunistellen taseen ulkopuolisiksi toimiksi ja rahoitusjärjestelyiksi.
<P>
Olemme kaikki nyt varmasti samaa mieltä siitä, että EU:n jäsenvaltioiden on noudatettava vakaata rahapolitiikkaa, finanssipoliittista vastuuta ja rehellistä tilinpäätöstä koskevia periaatteita, mutta katsotteko, että EU:lla on nyt mahdollisuus saada jäsenvaltioiden talousarviot hallintaansa, vai aiotteko tämän vallan kasvattamisen sijaan puuttua sellaisten valtioiden todelliseen ongelmaan, jotka ovat väärentäneet tilejä ja hankkineet valtavan budjettivajeen?
<SPEAKER ID="426" NAME="José Manuel Barroso" LANGUAGE="EN">
En suoraan sanoen tarkastele tässä vaiheessa toimivaltataistelua tai vallan anastamista. Se ei ole ongelma. On selvää, että meillä on nyt perussopimuksen 120 artikla ja siten tilanne, jossa jäsenvaltion talouspolitiikka ei ole pelkästään kansallinen asia. Olemme tämän kriisin aikana nähneet, että yhden valtion tekemillä päätöksillä on erittäin suora heijastusvaikutus muihin valtioihin. Näin ollen on järkevää, että jäsenvaltiot esimerkiksi talousarviota laatiessaan tietävät, mitä muut tekevät, koska muiden päätökset vaikuttavat niiden omiin päätöksiin.
<P>
Haluan tehdä selväksi, ettemme halua lainkaan puuttua kansallisten parlamenttien suvereeniin toimivaltaan. Tätä periaatetta on erittäin tärkeää noudattaa, mutta keskusteltaessa Euroopan talouspolitiikasta on hyvä tietää muiden kansantalouksien keskeiset tavoitteet - olemmehan nähneet, kuinka riippuvaisia olemme toisistamme. Tämä on oikea ratkaisu. Mikä on yhteistoiminnan lisäarvo? Tämä on komission ehdottama järkevä toimintatapa, josta aletaan nähdäksemme päästä yhteisymmärrykseen.
<SPEAKER ID="427" NAME="Enikő Győri" AFFILIATION="PPE">
(HU) Hyvät kuulijat, meneillään oleva kriisi on osoittanut selvästi, ettei Euroopan unioni voi tuhlata enää yhtään aikaa. Talouspoliittiset asiat edellyttävät välitöntä toimintaa. Meidän on toteutettava yhteisiä toimia kolmella alalla, jotka ovat taloushallinto, pitkän aikavälin kasvustrategia ja rahoituspalvelujen uudistus. Tässä yhteydessä ei saa myöskään unohtaa ottaa mukaan hyviksi osoittautuneita yhteisiä politiikkoja, kuten yhteistä maatalouspolitiikkaa tai koheesiopolitiikkaa. Eurooppa nimittäin voi tuskin menestyä maailmassa, jos siltä puuttuu sisäinen yhteenkuuluvuus ja turvallinen elintarviketuotanto.
<P>
Kysyn siksi komission puheenjohtajalta, paneutuuko hän EU 2020 -strategian yhdenmukaistamiseen nykyisten yhteisten politiikkojen puitteissa. Haluan kysyä teiltä, yhteisön lähestymistavan vartijalta, jota tehtävää suuresti kunnioitan, haluatteko säilyttää kolmella edellä mainitulla EU:n politiikanalalla periaatteen, jonka mukaan jokaista muutosta toteutettaessa EU:ta on kohdeltava yhtenä kokonaisuutena ja tässä yhteydessä on otettava huomioon euroalueen ulkopuolisten valtioiden edut sekä varmistettava, ettei EU:n sisäinen yhteenkuuluvuus heikkene.
<SPEAKER ID="428" NAME="José Manuel Barroso" LANGUAGE="EN">
Teette aivan oikein korostaessanne asiaa, jota kutsun talouspolitiikkaa koskevaksi kokonaisvaltaiseksi lähestymistavaksi. Se on virhe, ja luulen, että jäsenvaltiot tietävät sen nyt varsin hyvin.
<P>
Kasvu on aina keskeisellä sijalla EU:n talouspolitiikassa, olipa kyse vakaus- ja kasvusopimuksesta tai rahoituspalvelujen uudistuksesta. Kestävä kasvu edellyttää tietenkin vankkaa EU:n taloushallintoa, vakaus- ja kasvusopimuksen noudattamista sekä tervettä ja uskottavaa julkista taloutta, mutta tarvitsemme myös uutta sääntelyyn perustuvaa rahoitusmarkkinoiden valvontaa, ja meidän on investoitava kasvumahdollisuuksiimme. EU 2020 -strategiassa on kyse nimenomaan näistä asioista. Kyse on uudistuksesta. Vaadin siksi päättäväisesti julkisen talouden vakauttamista ja rakenneuudistusta.
<P>
Tarvitsemme tietenkin myös talouspolitiikkaa, joka on meille eurooppalaisille niin tärkeä nimenomaan taloudellisen ja sosiaalisen yhteenkuuluvuuden vuoksi. Tämä ei koske vain 16:ta tai 17:ää jäsenvaltiota - koska Viro toivottavasti liittyy euroalueeseen hyvin pian - vaan kaikkia 27:ää jäsenvaltiota.
<SPEAKER ID="429" NAME="Franz Obermayr" AFFILIATION="NI">
(DE) Arvoisa puhemies, arvoisa komission puheenjohtaja Barroso, neuvoston puheenjohtaja Van Rompuy haluaa luoda työryhmän avulla nopeasti uusia euroa koskevia sääntöjä, jotta EU voidaan taktikoida pois nykyisestä eurokriisistä.
<P>
Arvoisa komission puheenjohtaja, olette lainannut 121 artiklaa tänään jo useaan kertaan. Puhutte aivan perustellusti keskinäisestä riippuvuudesta ja siitä, ettei talouspolitiikka ole tietenkään pelkästään yksittäisten jäsenvaltioiden asia. Arvoisa komission puheenjohtaja, esitän teille nyt seuraavat konkreettiset kysymykset: Missä määrin työryhmä laatii mahdollisia sanktioita sellaisia jäsenvaltioita vastaan, jotka jatkuvasti rikkovat julkista taloutta koskevia sääntöjä? Voiko komissio kuvitella peruuttavansa EU-tuet tai rakennetuet? Mitä mieltä komissio on äänioikeuksien väliaikaisesta peruuttamisesta mahdollisena sanktiona? Lopuksi tiedustelen, miten komissio suhtautuu vaatimuksiin, jotka koskevat maksukyvyttömiin jäsenvaltioihin sovellettavaa yhdenmukaista konkurssijärjestelyä.
<SPEAKER ID="430" NAME="José Manuel Barroso" LANGUAGE="EN">
Esititte monta kysymystä. Kuten 12. toukokuuta annetussa tiedonannossa jo todettiin, tutkimme työryhmässä ja itse asiassa myös komissiossa nyt ennen kaikkea mahdollisuutta vahvistaa vakaus- ja kasvusopimusta muun muassa laajentamalla noudattamista koskevien kannustimien arsenaalia, kuten minulla on tapana sanoa.
<P>
Noudattamista koskevat kannustimet - joita jotkut nimittävät sanktioiksi - ovat mielestäni järkeviä, koska näiden välineiden on oltava uskottavia, jotta voidaan varmistaa vakaus- ja kasvusopimuksen noudattaminen. Kuten olemme nähneet, ongelmana oli se, etteivät kaikki jäsenvaltiot noudattaneet itse hyväksymäänsä ja ratifioimaansa sopimusta.
<P>
Miten noudattamista koskevat kannustimet voidaan toteuttaa? Haluamme toteuttaa ne oikeudenmukaisesti emmekä pelkästään rankaisemalla koheesiorahastosta tukea saavia valtioita. Tästä syystä tutkimme, miten noudattamista koskevat kannustimet voitaisiin toteuttaa riippumatta siitä, onko kyseessä koheesiomaa vai ei. Tällaisia kannustimia voidaan tehostaa monella tapaa. Ne voidaan esimerkiksi ottaa mukaan varhaisemmassa vaiheessa muun muassa käyttämällä niitä sopimuksen ennalta ehkäisevässä osassa, tai niiden johdonmukaisuutta voidaan parantaa esimerkiksi lisäämällä niiden automaattisuutta. Tutkimme useita eri keinoja, ja komissio aikoo tehdä myös asiaa koskevia lainsäädäntöehdotuksia.
<SPEAKER ID="431" NAME="Juan Fernando López Aguilar" AFFILIATION="S&amp;D">
(ES) Arvoisa puhemies, arvoisa puheenjohtaja Barroso, haluaisin teidän puhuvan työttömyydestä yksilöidessänne taloushallintoa käsittelevän työryhmän tavoitteet, koska olette useaan otteeseen todennut, että strategiana on älykkään, kestävän ja osallistavan kasvun strategia.
<P>
Sen on oltava osallistava ennen kaikkea niille yli 20 miljoonalle eurooppalaiselle, jotka tuntevat itsensä syrjäytyneiksi, koska julma kriisi on sulkenut heidät pois työmarkkinoilta. Yli 20 miljoonaa työtöntä haluaa selvityksen, kun kerromme heille, että taloushallinto, vakaus ja valvonta eli talous- ja finanssivalvontapaketti sisällytetään strategiaan, jolla pyritään suoraan saamaan takaisin töihin kaikki ne, jotka ovat henkilökohtaisesti kärsineet kriisin puhkeamisesta, sekä lisäämään tuottavuutta ja näin ollen kilpailukykyä.
<P>
Haluaisin teidän erityisesti selvittävän, miten tämä näkyy niiden EU:n jäsenvaltioiden osallistumisessa, jotka otetaan mukaan tähän mahdollisuuteen, jota ei saa tuhlata ja jonka on oltava merkittävässä asemassa, kun Torontossa pidettävässä G20-kokouksessa määritetään uusia maailmanlaajuista taloushallintoa koskevia sääntöjä.
<SPEAKER ID="432" NAME="José Manuel Barroso" LANGUAGE="PT">
Se, mitä jäsen López Aguilar totesi, on mielestäni oleellista. Tähän kaikkeen on omaksuttava kokonaisvaltainen lähestymistapa. Emme voi tarkastella vain tiettyjä vakaus- ja kasvusopimukseen liittyviä hallintosääntöjä, vaan meidän on tarkasteltava myös sitä, miten voimme edistää Euroopan kasvua, jotta voimme etenkin varmistaa kestävän ja osallistavan kasvun.
<P>
Olemme useaan otteeseen todenneet, ettemme halua, että kaikkein heikoimmat joutuvat maksamaan tämän muutoksen tai mukautuksen kustannukset. He eivät aiheuttaneet tätä kriisiä. Katsomme näin ollen, että tappiot on jaettava tasaisemmin ja että tähän asiaan tarvitaan myös ulkoinen ulottuvuus, kuten jäsen López Aguilar totesi. Olemme siksi päättäneet ehdottaa G20-kokouksessa mekanismeja, joiden avulla rahoitusala osallistuu kriisin torjuntaan. Pyrimme samalla vahvistamaan EU:n yhteistä kantaa kansainvälisellä näyttämöllä, erityisesti G20-kokouksessa.
<SPEAKER ID="433" NAME="Petru Constantin Luhan" AFFILIATION="PPE">
(RO) Totean EU 2020 -strategiasta - työllisyyttä ja talouskasvua edistävästä EU:n uudesta strategiasta - että sen keskeisiin tavoitteisiin, jotka Eurooppa-neuvosto hyväksyi 25. ja 26. maaliskuuta 2010, sisältyi myös sellaisia tavoitteita, jotka liittyvät tutkimusta ja kehitystä koskevien edellytysten parantamiseen erityisesti siten, että kyseiseen alaan tehtävien julkisten ja yksityisten investointien yhteismäärä on vähintään 3 prosenttia BKT:stä. Lisäksi on todettu, että komissio laatii indikaattorin, jossa on tarkoitus ottaa huomioon tutkimuksen, kehityksen ja innovoinnin intensiivisyys.
<P>
Kysynkin, millä menetelmällä aiotte laatia tämän indikaattorin ja onko sitä koskeva neuvotteluaikataulu jo vahvistettu.
<SPEAKER ID="434" NAME="José Manuel Barroso" LANGUAGE="EN">
Olette oikeassa. Olemme puhuneet 3 prosentista, mutta emme ole maininneet vain tutkimusta ja kehitystä vaan myös innovoinnin, koska kyse ei ole pelkästään perustutkimuksesta vaan siitä, miten tutkimus muutetaan taloudelliseksi toiminnaksi. Miten tutkimuksen avulla voidaan lisätä kasvua ja työllisyyttä? Kuten tiedätte, innovoinnille ei ole vakiintunutta indikaattoria, ja tämä tekninen asia aiheuttaa eripuraa joidenkin asiantuntijoiden välillä.
<P>
Olen keskustellut asiasta henkilökohtaisesti esimerkiksi OECD:n kanssa. OECD:n pääsihteeri ja muutamat hänen käyttämänsä asiantuntijat vierailivat taannoin Brysselissä, ja teemme heidän kanssaan ja myös muiden kanssa yhteistyötä, jotta saisimme käyttöön sellaisen innovaatioindikaattorin, jonka tiedeyhteisö ja poliittiset päättäjät voivat hyväksyä. Haluamme tietenkin toteuttaa tämän avoimessa kuulemisprosessissa, joten kaikki asiaa koskevat ehdotukset ovat erittäin tervetulleita. Tämä on hyvin tekninen asia, mutta mielestäni on ratkaisevan tärkeää, että kehitämme parempia innovointia koskevia indikaattoreita.
<SPEAKER ID="435" NAME="Ilda Figueiredo" AFFILIATION="GUE/NGL">
(PT) Arvoisa puhemies, tiedämme, että monet EU:n jäsenvaltiot ovat huolissaan taloudellisen ja sosiaalisen tilanteen kärjistymisestä. Talouskasvu on edelleen erittäin heikkoa, eikä sen avulla voida vähentää työttömyyttä ja luoda EU:n tarvitsemia työpaikkoja.
<P>
Nykyiset toimet, etenkin vakaussopimuksen ja sen kriteerien noudattamiseksi toteutettavat tiukat toimenpiteet, toisaalta estävät työpaikkojen luomisen ja talouskasvun sekä lisäävät epätasa-arvoa ja köyhyyttä. Niinpä olemme köyhyyden torjunnan eurooppalaisena teemavuonna tilanteessa, jossa syrjäytyminen, köyhyys ja työttömyys vain lisääntyvät.
<P>
Arvoisa puheenjohtaja, ihmettelenkin, eikö sosiaalinen kestävyys olisi mielestänne asetettava kiireesti makrotaloutta koskevien toimien ensisijaiseksi tavoitteeksi sen sijaan, että vaaditaan edelleen taloudellista kestävyyttä, joka heikentää sosiaalista kestävyyttä? Eikö nyt ole mielestänne aika arvioida uudelleen vakaus- ja kasvusopimusta ja sen järjettömiä kriteerejä sekä asettaa työllisyys ja sosiaalinen osallisuus ensisijaisiksi tavoitteiksi?
<SPEAKER ID="436" NAME="José Manuel Barroso" LANGUAGE="PT">
Sosiaalista kestävyyttä ei voi nähdäkseni olla ilman taloudellista kestävyyttä. Ilman taloudellista kestävyyttä ei ole luottamusta, ilman luottamusta ei ole investointeja, ja ilman investointeja ei ole työpaikkoja. Teidän ei siksi pitäisi vastustaa vakaita ja järkeviä makrotaloustoimia eikä olla huolissanne köyhyydestä ja kaikkein heikoimmassa asemassa olevista.
<P>
Köyhyydestä todettakoon, että asetimme köyhyyden torjunnan ja sosiaalisen osallisuuden edistämisen EU 2020 -strategian tavoitteiksi muutaman muun konkreettisen tavoitteen ohella, ja olen samaa mieltä siitä, että köyhyys on nykyään aiempaa suurempi riski yhteiskunnissamme. Havaittavissa on uusia köyhyyden ilmiöitä, jotka ovat äärimmäisen huolestuttavia. Hallitusten on siksi pohdittava, miten ne voivat painopisteidensä avulla torjua tätä suuntausta, mutta toistan, ettei asiaa voida ratkaista höllentämällä budjettikuria, koska silloin joidenkin valtioiden ja siten myös niiden kaikkein heikoimmassa asemassa olevien kansalaisten tilanne luultavasti pahenee.
<SPEAKER ID="437" NAME="John Bufton" AFFILIATION="EFD">
(EN) Voisitteko kertoa, kuka tosiasiassa hyötyy Kreikan tukipaketista? Hyötyykö siitä Kreikan väestö vai Kreikan rikkain yksityinen pankkiiri Spiro Latsis, joka omistaa 40 prosenttia Kreikan kolmanneksi suurimmasta pankista, Eurobank EFG Groupista?
<P>
Voisiko ystävyytenne Spiro Latsisin kanssa aiheuttaa eturistiriidan?
<SPEAKER ID="438" NAME="José Manuel Barroso" LANGUAGE="EN">
Kreikan ja EU:n toimielinten ehdottama paketti hyödyttää Kreikan väestöä ja koko Euroopan taloutta. Se ei olisi muuten saanut 27 jäsenvaltion hyväksyntää. Äskeiseen vihjailuunne ei sen sijaan tarvitse mielestäni todellakaan antaa minkäänlaista vastausta.
<SPEAKER ID="439" NAME="Georgios Papanikolaou" AFFILIATION="PPE">
(EL) Arvoisa puhemies, Saksan ja Ranskan hallitukset näyttävät katsovan, ettei Euroopan unioni tarvitse uusia toimielimiä. Näin liittokansleri Merkel ja presidentti Sarkozy ilmeisesti ainakin totesivat viime viikolla. Kuten jo kuulimme, vakaussopimusta ollaan näköjään kuitenkin tarkistamassa uudelleen, ja tarkoituksena on määrätä äänioikeuksien peruttamisen kaltaisia sanktioita jäsenvaltioille, jotka eivät noudata rahoitusalan kurinalaisuutta.
<P>
Kysymykseni ovat hyvin yksinkertaisia. Katsotteko, että Euroopan hallintoa koskevaa ongelmaa voidaan käsitellä rajoittumalla pelkästään rahoitusalan mukautukseen liittyviin kurinpitoasioihin? Ajaudummeko mielestänne keskellä kriisiä umpikujaan, jos käytämme rahavälinettä yhteisön tasolla ja rahoitusvälinettä kansallisella tasolla?
<P>
Ongelmia riittää, kuten olemme jatkuvasti korostaneet. Vasta eilen Moody's taas alensi Kreikan luottoluokitusta ilman pätevää syytä. Tuoko mainitsemanne hengähdystauko konkreettisia tuloksia tulevaisuutta ajatellen?
<SPEAKER ID="440" NAME="José Manuel Barroso" LANGUAGE="EN">
EU:n toimielimet tekevät yhdessä jäsenvaltioiden kanssa parhaansa, jotta vakaus- ja kasvusopimuksen täytäntöönpano olisi uskottavampaa.
<P>
Ongelmia aiheutui selvästikin siitä, etteivät kaikki jäsenvaltiot panneet täytäntöön eivätkä noudattaneet sääntöjä, jotka ne olivat itse hyväksyneet.
<P>
Voimassa olevien perussopimusten nojalla voidaan jo nyt määrätä joitakin rajoituksia ja jopa sanktioita ilman uusia uudistuksia.
<P>
Haluamme toimia tässä asiassa objektiivisesti. Etsimme oikeudenmukaisia keinoja parantaa sopimuksen uskottavuutta, jotta toimet voidaan panna täytäntöön objektiivisesti riippumatta siitä, onko kyseessä rikkaimpiin vai köyhimpiin jäsenvaltioihin kuuluva valtio. Mielestäni on meidän kaikkien etujen mukaista, että vakaus- ja kasvusopimuksen täytäntöönpanon uskottavuutta parannetaan.
<SPEAKER ID="441" NAME="Puhemies">
(EN) Euroopan komission puheenjohtajan kyselytunti on päättynyt.
