<CHAPTER ID="005-01">
1. Muuttoliikkeitä ja kansainvälistä suojelua koskevat yhteisön tilastot (äänestys) 
<P>
- Ennen äänestystä:
<SPEAKER ID="096" NAME="Ewa Klamt " AFFILIATION="PPE-DE">
esittelijä. - (DE) Arvoisa puhemies, hyvät kollegat, parlamentissa on vuodesta 1999 käyty keskusteluja muuttoliikkeestä ilman mitään numerotietoja, joihin päätökset perustuvat, vaikka maahanmuuttopolitiikka on muuttunut paljon laajemmaksi. Tarvitsemmekin enemmän ja parempia tietoja voidaksemme tehokkaasti suunnitella, toteuttaa, arvioida ja seurata poliittisia toimenpiteitä. Komissio on jäsen Frattinin johdolla vastannut parlamentin painostukseen laatimalla asetusluonnoksen muuttoliikkeiden tilastollisesta seurannasta. Tämä on ollut tarpeen, koska jäsenvaltiot eivät ole toimittaneet aiemman vapaaehtoisjärjestelyn perusteella kaikkea tarvittavaa tilastoaineistoa - tai ovat jopa jättäneet sen kokonaan toimittamatta.
<P>
Tietoja myös kerätään eri tavoin, joten ne eivät ole tähän mennessä olleet vertailukelpoisia. Asetus velvoittaa jäsenvaltiomme toimittamaan kaikki mahdolliset numerotiedot, joita tarvitaan. Sillä myös yhdenmukaistetaan käytäntöjä ja mahdollistetaan numerotietojen vertailu. Neuvoston voittaminen asetuksen puolelle oli melkoisen vaikeaa, mutta kaikki parlamentin poliittiset ryhmät olivat periaatteessa yhtä mieltä siitä, että asetus on tarpeellinen.
<P>
Ryhmien välillä saavutettu yleinen yksimielisyys mahdollisti sen, että parlamentti sai kantansa läpi komiteamenettelyssä. Kaikkien varjoesittelijöiden, joille haluan tässä yhteydessä esittää kiitokseni, erinomainen yhteistyö auttoi meitä merkittävästi saamaan tämän asiakirjan käsittelyn tyydyttävään päätökseen, joten kiitän teitä kaikkia siitä vielä kerran.
<SPEAKER ID="097" NAME="Geoffrey Van Orden" AFFILIATION="PPE-DE">
(EN) Arvoisa puhemies, pyydän parlamentilta suopeutta. Haluan kiinnittää sen huomion Zimbabwen tyrmistyttävään tilanteeseen. Katselemme kauhistuneina ja äärettömän turhautuneina kuvia siitä, miten julmasti Mugaben maassa reagoidaan rauhanomaiseen kokoukseen. Ymmärtääkseni oppositiojohtaja Morgan Tsvangirai on vapautettu vankeudesta, mutta hänellä on kallonmurtuma. Brysselissä toimivalta opposition edustajalta Grace Kwinjehilta leikattiin pala korvasta, kun hän oli pidätettynä.
<P>
Tiedän, että neuvoston puheenjohtaja on tuominnut tapahtumat, mutta voimmeko ryhtyä konkreettisempiin toimiin? Vetoan erityisesti puhemiehistöön, jotta se käyttäisi vaikutusvaltaansa ja taivuttelisi Etelä-Afrikan hallituksen ja muut SADC-maiden hallitukset ottamaan periaatteellisemman kannan ja ryhtymään toimiin Zimbabwen tilanteen pikaiseksi parantamiseksi. Epätoivoinen käsien vääntely ei riitä.
<P>
(Suosionosoituksia)
<SPEAKER ID="098" NAME="Puhemies">
Paljon kiitoksia, jäsen Van Orden, kirjaamme huomautuksenne tarkasti muistiin.
